
# ΚΙΝΑΛ: Η κυβέρνηση αφήνει απροστάτευτη την πρώτη κατοικία

Published at: **2019-11-06T04:53:00+00:00**

Author: ****

Original: [enikos.gr](http://www.enikos.gr/politics/682462/kinal-i-kyvernisi-afinei-aprostatefti-tin-proti-katoikia)

«Απροστάτευτη αφήνει και πάλι την πρώτη κατοικία η Κυβέρνηση, παρά τις διαφημιζόμενες από χθες το βράδυ βελτιώσεις του ν. 4605 του ΣΥΡΙΖΑ», αναφέρει το ΚΙΝΑΛ.
Στην ανακοίνωση την οποία εξέδωσε τονίζει ότι «για ένα νόμο τον οποίον είχαμε καταγγείλει για τους περίφημους «κόφτες», την ατελέσφορη και πολύπλοκη διαδικασία, κυρίως όμως γιατί έθεσε ημερομηνία λήξης στην προστασία που παρείχε ο ν.3869/2010 του ΠΑΣΟΚ. Με την λήξη της προστασίας του ν.3869/2010 στο τέλος του έτους, το μικρό αριθμό αιτήσεων και τον ελάχιστο αριθμό που έχουν εγκριθεί προς διευθέτηση, ο κίνδυνος των μαζικών πλειστηριασμών είναι πλέον ορατός».
«Το Κίνημα Αλλαγής, αντί για τις ασπιρίνες που μοιράζει από χθες η Κυβέρνηση, θα επαναφέρει τις προτάσεις για την προστασία της πρώτης κατοικίας που είχε καταθέσει με τη γνωστή πρόταση Νόμου το 2018 και ζητά από την Κυβέρνηση, ως ελάχιστο πρώτο βήμα, να παρατείνει τουλάχιστον για ένα έτος την προστασία του ν.3869/2010, ώστε στο διάστημα αυτό να αναζητηθούν οι προσφορότερες λύσεις και να αποτραπεί ο κίνδυνος μαζικών πλειστηριασμών πρώτης κατοικίας. Στην κατεύθυνση αυτή θα καταθέσει ανάλογη τροπολογία στην Βουλή, όπως ανακοίνωσε χθες η κα Γεννηματά κατά την επίσκεψή μας στην Τράπεζα της Ελλάδος», καταλήγει η ανακοίνωση του ΚΙΝΑΛ.
