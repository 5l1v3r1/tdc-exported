
# ΗΠΑ: Εντοπίστηκε νεκρή με έναν πύθωνα γύρω από το λαιμό

Published at: **2019-11-01T18:21:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595318/hpa-entopistike-nekri-me-enan-pythona-gyro-apo-to-laimo)

Γυναίκα βρέθηκε νεκρή με έναν πύθωνα γύρω από τον λαιμό της, σε σπίτι όπου φιλοξενούνταν 140 ερπετά.
           
Γυναίκα βρέθηκε νεκρή με έναν πύθωνα γύρω από τον λαιμό της σε σπίτι στην Ιντιάνα όπου φιλοξενούνταν 140 ερπετά, έγινε σήμερα γνωστό από την αστυνομία της πολιτείας, στις βορειοανατολικές ΗΠΑ.
Το πτώμα της Λόρα Χερστ, 36 ετών, βρέθηκε την Τετάρτη σε ακατοίκητο σπίτι στο Όξφορντ, με έναν πύθωνα μήκους 2,4 μέτρων τυλιγμένο γύρω από τον λαιμό της, διευκρίνισε η εκπρόσωπος Τύπου της αστυνομίας σε ανακοίνωση.
Οι γιατροί προσπάθησαν χωρίς αποτέλεσμα να συνεφέρουν την γυναίκα, σύμφωνα με την ίδια πηγή.
«Φαίνεται πως στραγγαλίστηκε από το ερπετό», εξήγησε η αξιωματικός, που μίλησε στην εφημερίδα Lafayette Journal & Courier.
«Θα είμαστε βέβαιοι μετά τη νεκροψία νεκροτομή».
Η κατοικία, που ανήκει στον αρχηγό της τοπικής αστυνομίας Ντον Μάνσον, χρησιμοποιείτο ειδικά για τη φιλοξενία των 140 ερπετών, τα 20 εκ των οποίων ανήκαν στο θύμα, σύμφωνα με την εφημερίδα.
Ο θάνατος της Χερστ είναι ένα «τραγικό δυστύχημα», είπε στην εφημερίδα ο Μάνσον, ο οποίος ανακάλυψε το πτώμα.
ΑΠΕ - ΜΠΕ
