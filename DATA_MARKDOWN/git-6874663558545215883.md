
# החל מהבוקר - קנס של 500 שקל לנוסעים לבדם בנתיב הקארפול

Published at: **2019-11-03T00:00:00+00:00**

Author: **ליאור גוטמן**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3772906,00.html)

משטרת ישראל תחל לאכוף מהבוקר (א') את האיסור לנוע בנתיב התחבורה השיתופית (נתיב פלוס) שנמתח מאזור נתניה דרומה לתל אביב ולאורך נתיבי איילון צפונה. עד היום משטרת ישראל הסתפקה במתן אזהרות בלבד, אולם מהבוקר כאמור התנועה בנתיב החדש החלה רשמית ומי שייסע בנתיב שלא בהתאם להוראות ייקנס ב-500 שקל.
כזכור, נתיב פלוס הוא אחד ממיזמי התחבורה החדשים שכולל הפעלת נתיב נסיעה ייעודי למכוניות פרטיות שמסיעות יותר מנוסע אחד. המיזם הוכרז לפני כחודש וחצי ובמסגרתו בכביש 2 (כביש החוף) הוכשר נתיב מיוחד באורך של 22 קילומטרים, בין מחלף נתניה ועד מחלף גלילות, בשני הכיוונים, שם תותר נסיעה לתחבורה ציבורית ולכלי רכב בהם שני נוסעים לפחות (נהג ושני נוסעים). במקביל, בכביש 20 (נתיבי איילון) הוכשר נתיב מיוחד לתחבורה ציבורית וכלי רכב פרטיים עם שני נוסעים לפחות (נהג ונוסע), בקטע שבין מחלף מבוא איילון ועד מחלף קיבוץ גלויות לכיוון צפון בלבד.
מנתוני משרד התחבורה עולה כי ממוצע הנוסעים בכלי רכב פרטיים (מקדם המילוי) בישראל עומד כיום על 1.2 נוסעים לרכב בלבד. לטענתם, העלאת תפוסת הנוסעים בכלי הרכב עשויה להביא לשיפור משמעותי של עשרות אחוזים במהירות הנסיעה הממוצעת ולצמצום מספר כלי הרכב בכבישים.
התנועה בנתיב החדש יצרה בימים הראשונים פקקי תנועה כבדים באזור נתניה ועד למצב בו זמן הנסיעה העמוס ממילא סיפח לעצמו "תוספת פקק" של חצי שעה עד שעה. במשרד התחבורה הציגו מספר פתרונות ובראשם הפעלת נתיב נוסף רק עבור אוטובוסים שיעבוד על השוליים הימניים ורק בשעות העומס בבוקר. הנתיב החדש יפעל מסוף 2019. במקביל הכריזו על קווי תחבורה ציבורית חדשים כמו גם הפעלת מתחם חנייה חדש של כ-2,000 מקומות עבור אנשים שיבחרו לוותר על הרכב שימוקם במרכז המסחרי בצומת אולגה.
ממדידות שנעשו הבוקר ונמסרו למשרד התחבורה עולה שרכב שיצא בשעה 06:37 מאזור נתניה הגיע לכניסה לתל אביב (צומת גלילות) בסביבות 07:20, כלומר קצת יותר מ-40 דקות נסיעה. מנגד, רכב שנסע בנתיבים ה"רגילים", ויצא מאותה שעה מאזור נתניה, הגיע לכניסה הצפונית של תל אביב סביב 07:30, כלומר קצת יותר מ-50 דקות נסיעה. במשרד התחבורה ינטרו אחר הנסיעות במהלך היום כדי לבדוק את השפעת הקנס על הרגלי הנסיעה של האזרחים.
