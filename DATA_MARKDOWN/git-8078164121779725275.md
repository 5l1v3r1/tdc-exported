
# Usa, election day 2019: perché Trump ha perso il Kentucky, sua roccaforte

Published at: **2019-11-05T22:00:00+00:00**

Author: **Giuseppe Sarcina**

Original: [Corriere della Sera](https://www.corriere.it/esteri/19_novembre_06/usa-election-day-2019-perche-trump-ha-perso-kentucky-sua-roccaforte-087ec924-00a4-11ea-90df-c7bf97da0906.shtml)

Il segnale più netto è quello del Kentucky, una delle roccaforti trumpiane. Nel 2016 il presidente surclassò Hillary Clinton con trenta punti di distacco. Ieri, martedi 6 novembre, il suo candidato, il governatore repubblicano del Kentucky Matt Bevin ha perso le elezioni, cedendo di misura la guida dello Stato al democratico Andy Beshear.
Trump si è speso molto per Bevin, tenendo un ultimo comizio sul territorio anche alla vigilia del voto. Ma il risultato delle urne è rovinoso. Anche se la Casa Bianca prova a minimizzare: Bevin era impopolare (forse il governatore più impopolare dell’intero Paese), il presidente ha fatto il possibile per aiutarlo ed evitare una sconfitta annunciata.
Per il leader americano arrivano brutte notizie anche dalla Virginia, dove i democratici hanno conquistato la maggioranza sia alla Camera che al Senato locali. Non accadeva da anni. La Virginia si conferma uno Stato difficile per Trump: nel 2016 qui aveva perso.
In campo democratico oggi si festeggia l’affermazione di Andy Beshear, 41 anni, il nuovo governatore del Kentucky. Con una riflessione politica che può valere in prospettiva: Beshear e gli altri candidati hanno condotto una campagna sul merito delle questioni: copertura sanitaria, ore di lavoro e salari. Senza appiattirsi sull’impeachment e l’attacco contro Trump. È questa la strada giusta per battere il presidente nel 2020? La pensava così anche la Speaker Nancy Pelosi, prima di essere costretta a mettere sotto accusa il presidente per il caso Ucraina.
