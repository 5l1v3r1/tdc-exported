
# اعلام وضعیت اضطراری نازی‌ها در آلمان/ بال راست افراطی اوج می‌گیرد

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696602/%D8%A7%D8%B9%D9%84%D8%A7%D9%85-%D9%88%D8%B6%D8%B9%DB%8C%D8%AA-%D8%A7%D8%B6%D8%B7%D8%B1%D8%A7%D8%B1%DB%8C-%D9%86%D8%A7%D8%B2%DB%8C%E2%80%8C%D9%87%D8%A7-%D8%AF%D8%B1-%D8%A2%D9%84%D9%85%D8%A7%D9%86-%D8%A8%D8%A7%D9%84-%D8%B1%D8%A7%D8%B3%D8%AA-%D8%A7%D9%81%D8%B1%D8%A7%D8%B7%DB%8C-%D8%A7%D9%88%D8%AC-%D9%85%DB%8C%E2%80%8C%DA%AF%DB%8C%D8%B1%D8%AF)


        بحران فعالیت‌های راست افراطی "جامعه آزاد دموکراتیک" را تهدید می‌کند.
      
اعضای شورای شهر "درسدن" آلمان می‌گویند برای مقابله با دست راستی‌ها باید اقدامات بیشتری انجام دهند. این شهر یکی از پایگاه‌های اصلی راست‌های افراطی و "نئونازی" در آلمان است.
به گزارش عصر ایران به نقل از سی‌ان‌ان، یکی از اعضای شورای شهر "درسدن" فعالیت سال‌های گذشته گروه های "بال راست افراطی" را "بحران نازی" اعلام کرد. او این گروه ها را نژادپرست توصیف می کند. این گروه ها معمولا ضدمهاجران، ضد خارجی ها، ضداسلام اند و ضمن تاکید بر ملی گرایی نژادی - دینی در آلمان خواستار جلوگیری از ورود مهاجران و مسلمانان به آلمان هستند.
مقامات شهر درسدن در هفته جاری قطعنامه‌ای را تصویب کردند که از رشد گسترده و در حال تقویت "راست افراطی" در این  شهر شرقی آلمان خبر داده و از اقدامات ویژه در مقابله با آن می‌گوید.
در این قطعنامه ضمن تاکید بر این که رفتارها و اقدامات افراط‌گرایانه دست راستی‌ها رو به افزایش است، از شورای شهر خواسته شده تا به قربانیان خشونت‌های دست راستی‌ها کمک و از اقلیت‌ها محافظت کرده و دموکراسی را مستحکم کند.
"ماکس اشنباخ" عضو حزب "دی پارتی" شورای درسدن به سی‌ان‌ان گفت: بحران کنونی مانند "بحران آب و هوایی" است و تا بطن جامعه نفوذ کرده است.
وی افزود: بحران فعالیت‌های راست افراطی "جامعه آزاد دموکراتیک" را تهدید می‌کند.
یکی از تظاهرات طرفداران بال راست افراطی در درسدن آلمان/ عکس: سی‌ان‌ان
آنها تصویب قطعنامه شورا را نمادین و بدون عواقب قانونی خواندند، اما اعلام کردند این موضع مسئله‌ای هشدار دهنده در خصوص گسترش فعالیت‌های راست افراطی است.
درسدن آلمان  جایگاه ظهور جنبش PEGIDA (اروپایی‌های میهنی علیه اسلامی شدن غرب)  در سال 2013  به شمار می‌آید و گهگاه شاهد تظاهرات آنها درخیابان‌های این شهر  هستیم.
احساسات ضد مهاجرتی در ایالت ساکسونی آلمان به پایتختی درسدن بسیار زیاد است. از طرفی حزب "آلترناتیو آلمان" AfD) 27.5) درصد آرا انتخابات ایالتی را به دست آوردند. 
حزب "آلترناتیو آلمان" (AfD)  اولین حزب راست افراطی آلمان است که پس از 60 سال به عنوان سومین حزب بزرگ آلمان در انتخابات سال 2017 به پارلمان این کشور راه یافته است.
"آشنباخ" در این باره گفت: این قطعنامه برای نمایش تعهد به جامعه "دموکراتیک، آزاد، کثرت گرا" ارائه شده است و با 39 رای موافق در برابر 29 رای مخالف به تصویب رسیده است.
