
# Николай Бодуров: Надявам се през зимата да разтрогна с ЦСКА

Published at: **2019-11-03T11:09:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/cska/nikolaj-bodurov-nadqvam-se-prez-zimata-da-raztrogna-s-cska-1391246.html)

Бившият капитан на ЦСКА Николай Бодуров наруши мълчанието си и коментира накратко ситуацията си на "Армията". От няколко месеца вече бранителят не намира място дори в групата на "червените", като Гриша Ганчев заяви, че няма връщане назад за доскорошния лидер на отбор.
"Ясно е, че искам да си ходя. Надявам се през зимата да се разберем и да разтрогна договора си. Няма смисъл да оставам. Безпредметно е и за мен, и за клуба да продължаваме така. Искам да играя, да продължа другаде. Вярвам, че ще се разберем без проблеми през зимата и ще си тръгна", каза Бодуров пред "Тема спорт".
"Повече коментари не виждам смисъл да правя. Няма да отговарям на думите на Ганчев. Каквото имах да го казвам - вече го казах във Фейсбук", допълни Бодуров. Договорът на защитника е до края на сезона, но се очаква след есенния дял той да разтрогне. Към бранителя не липсва интерес и вече е получил няколко обаждания, като обмисля вариантите за продължение на кариерата си. Откакто премина в ЦСКА в началото на 2017-а, към Бодуров неведнъж е имало оферти от чужбина. Той обаче предпочиташе да остане у нас, за да е близо до семейството си.
Доскорошният капитан изпадна в немилост на"Армията" след реванша в Лига Европа с Осиек на 1 август. Оттогава Бодуров не е попадал в групата. А собственикът на клуба Гриша Ганчев заяви: "Задраскал съм го с дебелия флумастер". Седмица по-рано Бодуров публикува дълъг коментар в профила си във Фейсбук, в който обясни каква е ситуацията. Той скочи и на Стойчо Стоилов, който заявил пред фенове, че защитникът давал съвети на Люпко Петрович за състава.

        А какви са приоритетите за ЦСКА относно зимната им селекция - вижте в този материал на SportLive.
      
