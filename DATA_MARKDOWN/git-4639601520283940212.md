
# Προσφυγικό : Ασφυξία στα νησιά – νέες αφίξεις 323 στη Μυτιλήνη – Κινητοποιήσεις στη Λέρο

Published at: **2019-11-01T10:48:40+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/society/prosfygiko-asfyksia-sta-nisia-nees-afikseis-323-sti-mytilini-kinitopoiiseis-sti-lero/)

Την ώρα που η κυβέρνηση ψήφισε το νέο νομοσχέδιο που αλλάζει το καθεστώς χορήγησης ασύλου στους αιτούντες πρόσφυγες, φαίνεται πως οι προσφυγικές ροές από τα τουρκικά παράλια προς τα νησιά του Αιγαίου συνεχίζονται με αμείωτη ένταση.
Είναι ενδεικτικό ότι από χθες τα μεσάνυχτα σε διάφορα σημεία του νησιού της Μυτιλήνης έφθασαν οκτώ βάρκες με 323 άτομα, τα οποία και προωθούνται στο Κέντρο Υποδοχής και Ταυτοποίησης της Μόριας. Ο καταυλισμός, μετά και την άφιξη του τελευταίου «κύματος» προσφύγων «φιλοξενεί» πλέον  15.000 άτομα.

        Διαβάστε ακόμη : «Βράζουν» τα νησιά του Αιγαίου - Πάνω από 15.000 πρόσφυγες στη Μόρια – Κινητοποιήσεις στη Λέρο
      
Κάποιοι μάλιστα σπεύδουν να δηλώσουν πως οι  προσφυγικές και μεταναστευτικές ροές στο βόρειο Αιγαίο παραπέμπουν σε μέρες του Φθινοπώρου του 2015.
Σύμφωνα με τα στοιχεία της Γενικής Αστυνομικής Διεύθυνσης τον Οκτώβριο του 2019 πέρασαν στα νησιά του βορείου Αιγαίου 6.868 άτομα. Από αυτά 3.474 πέρασαν στη Λέσβο, 1.820 στη Χίο και 1.556 στη Σάμο.
Στο μεταξύ αργά χθες το βράδυ έγινε γνωστή, η αναχώρηση σήμερα από τον καταυλισμό της Μόριας 815 αιτούντων άσυλο. Η μεταφορά θα γίνει σε λιμάνι της Αττικής το απόγευμα, από το λιμάνι της Μυτιλήνης, με δυο αρματαγωγά πλοία του Πολεμικού Ναυτικού. Άλλα 58 άτομα θα φύγουν από τη Μόρια το απόγευμα της ερχόμενης Κυριακής με το πλοίο της γραμμής για Πειραιά.
Εν τω μεταξύ, με κινητοποιήσεις απειλούν οι κάτοικοι της Λέρου, λόγω του μεγάλου αριθμού προσφύγων και μεταναστών που φιλοξενούνται στις εγκαταστάσεις του νησιού και εξαιτίας του γεγονότος ότι αναμένεται να μεταφερθούν και άλλοι στο νησί από τη Σύμη.
Ο δήμαρχος Λέρου Μιχάλης Κόλιας σε δηλώσεις του χαρακτήρισε απαράδεκτη την κατάσταση που επικρατεί αυτή τη στιγμή στο νησί, στο οποίο ήδη φιλοξενούνται περίπου 3000 μετανάστες και τόνισε ότι η Λέρος δεν αντέχει και άλλους.
«Δεν είναι δυνατόν να παίρνουν τέτοιες αποφάσεις να φέρουν και άλλους μετανάστες εδώ, και εμείς έχουμε τεράστιο πρόβλημα στο νησί. Οι δομές είναι για 800 άτομα και έχουμε 2000 κόσμο εκτεθειμένους στην παραλία με μια κουβέρτα και ένα σεντόνι!», τόνισε χαρακτηριστικά
Ο δήμαρχος μάλιστα καλεί όλους τους κατοίκους του νησιού προκειμένου να κλείσουν το λιμάνι και να μην επιτρέψουν το καταμαράν να προσεγγίσει, το οποίο θα φέρει από τη Σύμη 40 νέους μετανάστες.
«Υπάρχει κίνδυνος της ζωής των μεταναστών πλέον. Δεν υπάρχουν γιατροί, δεν υπάρχει χώρος στο νοσοκομείο, δεν έχω προσωπικό, δεν μπορούν να πραγματοποιήσουν αποκομιδή απορριμμάτων» τόνισε, ενώ συνέχισε αναφέροντας «εμείς θα κατεβούμε στο λιμάνι και καλώ τον κόσμο να έρθει να διαμαρτυρηθεί και από εκεί και ύστερα ο καθένας πρέπει να αναλάβει τις ευθύνες τους», ανέφερε ο κ. Κόλιας.
Σήμερα ο δήμος Λέρου θα παραμείνει κλειστός, σε ένδειξη διαμαρτυρίας.
Σημειώνεται πως χθες, το βράδυ ψηφίστηκε με ευρεία πλειοψηφία (ΝΔ και ΚΙΝΑΛ) στη Βουλή το νομοσχέδιο του υπουργείου Προστασίας του Πολίτη για το άσυλο, υπό τον τίτλο «Περί Διεθνούς Προστασίας και άλλες διατάξεις».
Να σημειωθεί ότι με τις προωθούμενες διατάξεις:
– Διατηρούνται οι Επιτροπές Προσφυγών ως δεύτερος βαθμός κρίσης. Η απόφαση αυτή είναι συνέπεια μελέτης των στατιστικών δεδομένων τόσο της Υπηρεσίας Ασύλου, όσο και της Αρχής Προσφυγών και των Δικαστηρίων. Αλλάζουμε την σύνθεση των επιτροπών (δύο δικαστές και ένα μέλος από Ύπατη Αρμοστεία) και προβλέπουμε τρεις δικαστές.
– Προβλέπονται μονομελείς και τριμελείς συνθέσεις διότι έχει αποδειχθεί από τα στατιστικά των δικαστηρίων ότι η μονομελής σύνθεση εκδίδει τις αποφάσεις με μεγαλύτερη ταχύτητα.
– Προβλέπεται για πρώτη φορά ότι σε περίπτωση που οι αλλοδαποί κατά την υποδοχή δεν συμμορφώνονται προς τις αποφάσεις μεταφοράς τους σε άλλες δομές, τεκμαίρεται ότι δεν επιθυμούν την προστασία και παραπέμπονται σε διαδικασίες επιστροφής. Στόχος μας να μην μπουν καθόλου στο σύστημα όσοι εξαρχής ακόμα και πριν την καταγραφή τους δεν συμμορφώνονται.
– Μετά την καταγραφή, εφόσον οι αιτούντες τελικά παραμένουν στο σύστημα αλλά δεν συμμορφώνονται προς τις αποφάσεις μεταφοράς, τότε η αίτηση τους εξετάζεται με ταχύρρυθμη εξέταση εντός 3 ημερών. Και αυτό διότι συνάγεται ότι έχουν υποβάλει την αίτηση μόνο για να καθυστερήσουν την απομάκρυνσή τους. Σε κάθε περίπτωση παραβιάζουν το καθήκον συνεργασίας τους και αυτό επιφέρει συνέπειες.
-Αλλάζει το καθεστώς κράτησης ώστε να μη χάνονται από την επιτήρηση των αρχών χιλιάδες αλλοδαποί, όπως γινόταν με την προηγούμενη διακυβέρνηση.
– Προβλέπεται ρητά ότι η παραβίαση των όρων και κανονισμών λειτουργίας των Κέντρων Υποδοχής και Ταυτοποίησης έχει ως συνέπεια την διακοπή της στέγασης και ουσιαστικά την αποπομπή των αιτούντων από αυτά.
– Μεταφέρονται οι ορισμοί της οδηγίας ως προς το τι συνιστά «μέλη οικογένειας» και απαλείφεται ο προηγούμενος ορισμός ο οποίος είχε εντάξει στην έννοια πρόσωπα που δεν προέβλεπε η Οδηγία.
– Ευάλωτοι πλέον είναι μόνο όσοι αναφέρονται στην Οδηγία και απαλείφεται το μετατραυματικό στρές ως λόγος ευαλωτότητας ενώ αυστηροποιείται η έννοια της ευαλωτότητας.
– Διορθώνεται ο ορισμός για το τι συνιστά τελεσιδικία και ιδίως τι συνιστά μεταγενέστερο αίτημα που δημιούργησε μέχρι σήμερα σωρεία προβλημάτων και παρελκυστικών αιτημάτων.
– Θεσπίζονται Κλιμάκια Ταχείας Συνδρομής της Υπηρεσίας Ασύλου. Τα Κλιμάκια Ταχείας Συνδρομής αμέσως μετά την κατάταξη της αίτησης ενημερώνουν τον αιτούντα για την πιθανή πορεία της υπόθεσής του. Έτσι ο αιτών ενημερώνεται ότι η αίτηση του μπορεί να απορριφθεί πολύ γρήγορα και θα υποχρεωθεί άμεσα σε επιστροφή.
– Μπαίνει τάξη στη διαδικασία της προκαταγραφής και της καταγραφής και προβλέπονται πλέον συνέπειες για όσους δεν συμμορφώνονται, ή για όσους δεν συνεργάζονται για να γίνει η καταγραφή τους.
– Ρυθμίζεται το ζήτημα των ιατρικών βεβαιώσεων με την πρόβλεψη αυτές να είναι μόνο από δημόσια νοσοκομεία και δημόσιους φορείς. Ενώ παράλληλα εφαρμόζεται η νομολογία των Διοικητικών Δικαστηρίων στο άσυλο και οι ιατρικές βεβαιώσεις θα πρέπει να φέρουν πλήρη αιτιολόγηση ως προς τα ευρήματά τους.
– Προβλέπονται ρητές προθεσμίες για την εξέταση των αιτήσεων και λαμβάνονται όλα τα αναγκαία διοικητικά μέτρα για τη στελέχωση και τη στήριξη των υπηρεσιών μας.
– Προτείνεται «Κατάλογος ασφαλών χωρών» καταγωγής και ασφαλών τρίτων χωρών. Μία γενναία πολιτική απόφαση επιβεβλημένη από την πραγματικότητα αλλά και σε συμφωνία με την πρακτική που ακολουθούν εδώ και χρόνια όλα τα ευρωπαϊκά κράτη.
– Προβλέπεται η αυτοπρόσωπη παράσταση των αιτούντων σε κάθε στάδιο της διαδικασίας, από την Υπηρεσία Ασύλου μέχρι και στα δικαστήρια.
– Προβλέπεται πως οι επιδόσεις μπορούν να γίνουν όχι μόνο στους αιτούντες αλλά και στους πληρεξούσιους δικηγόρους τους που καθίστανται αυτοδικαίως και αντίκλητοι.
– Προβλέπεται ότι η διάρκεια του δελτίου αιτούντος άσυλο είναι πλέον εννεάμηνης διάρκειας, προκειμένου να έρχονται πιο τακτικά σε επαφή με τις αρχές και να καθίσταται ακόμα πιο ευχερής ο εντοπισμός τους. Ενώ εξάλλου για πρώτη φορά συνδέεται η διάρκεια των δελτίων με την έκδοση της απόφασης και όχι με την επίδοση όπως συνέβαινε έως σήμερα.
– Σταματάει η «μηχανή παραγωγής προσφυγών» που έως σήμερα λειτουργούσε λόγω των κακών νομοθετικών επιλογών. Η προσφυγή στις Επιτροπές προϋποθέτει δικόγραφο με λόγους, και όχι ένα προεντυπωμένο έγγραφο που έως σήμερα χορηγείτο από την ίδια την υπηρεσία στους αιτούντες.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
