
# 
        «بهروز کمالیان» از هک ناسا و سایت‌های اسرائیلی تا جذب فالوور برای سلبریتی‌های دوزاری
      

Published at: **2019-11-07T23:06:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638760/%D8%A8%D9%87%D8%B1%D9%88%D8%B2-%DA%A9%D9%85%D8%A7%D9%84%DB%8C%D8%A7%D9%86-%D8%A7%D8%B2-%D9%87%DA%A9-%D9%86%D8%A7%D8%B3%D8%A7-%D9%88-%D8%B3%D8%A7%DB%8C%D8%AA%E2%80%8C%D9%87%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84%DB%8C-%D8%AA%D8%A7-%D8%AC%D8%B0%D8%A8-%D9%81%D8%A7%D9%84%D9%88%D9%88%D8%B1-%D8%A8%D8%B1%D8%A7%DB%8C-%D8%B3%D9%84%D8%A8%D8%B1%DB%8C%D8%AA%DB%8C%E2%80%8C%D9%87%D8%A7%DB%8C-%D8%AF%D9%88%D8%B2%D8%A7%D8%B1%DB%8C)

گروه رسانه: «بهروز کمالیان» اخیراً کمپین و مسابقه اینستاگرامی راه‌اندازی کرده است تا تعداد دنبال کنندگان سلبریتی‌هایی که برخی از آن‌ها برای کیان خانواده‌های ایرانی - اسلامی یک خطر بزرگ به شمار می‌روند، بیشتر و بیشتر شود؛ اما بهروز کمالیان کیست و چرا در این گزارش به او می‌پردازیم؟
 
 
به گزارش بولتن نیوز، بهروز کمالیان سال‌ها با نام مستعار «بهروز آیس» سایت‌هایی را هک می‌کرد؛ البته نه برای کسب درآمد و فقط برای تفریح و خوش‌گذرانی. او در سال 80 گروه آشیانه را تشکیل می‌دهد. این گروه پنج نفر از دوستان کمالیان بودند که در ابتدا کار، مشکلات امنیتی برخی سایت‌ها و سرورها را شناسایی و به صاحبان آن‌ها هشدار می‌داد.
 
گروه آشیانه سال 80 سایت و بعدازآن انجمنش را اندازی می‌کند. تعداد اعضای این انجمن در سال 94 به چهارصد هزار عضو می‌رسد. هرروز بین ۶۰ تا ۷۰ هزار نفر بازدیدکننده به انجمن آشیانه مراجعه می‌کنند و این موضوع باعث می‌شود سایت آشیانه به یک مرجع امنیت شبکه تبدیل شود.
 
 
بهروز کمالیان به‌عنوان مدیر گروه هک آشیانه، سمینارهایی را هم در دانشگاه‌های کشور ازجمله دانشگاه صنعتی شریف برگزار می‌کند. او از طریق عقد قرارداد «تست نفوذ امنیت» با وب‌سایت‌ها، بانک‌ها و سازمان‌های مختلف، درآمد بالایی کسب می‌کند. تأمین امنیت نرم‌افزار، تأمین امنیت شبکه، مشاوره و آموزش هم از منابع جانبی فعالیت و کسب درآمد کمالیان محسوب می‌شد.
 
خرداد 97 سایت آشیانه برای آخرین بار فیلتر می‌شود. این سایت در سال‌های قبل نیز به دلیل وجود محتوای مجرمانه از طرف کارگروه تعیین مصادیق محتوای مجرمانه، فیلتر شده بود. همان موقع خبرهایی نیز در مورد بازداشت بهروز کمالیان و پلمپ شدن دفتر آشیانه نیز منتشر شد، اما نه علت دستگیری مشخص شد و نه علت فیلتر همیشگی آشیانه. شایعه بازداشت کمالیان هم برای مدت‌ها جنجالی شد و کلیدواژه‌های مرتبط با او مورد جستجوی علاقه‌مندان به هک و شبکه بود.
 
تعداد بازدید : 16 کد ویدیو دانلود فیلم اصلی
 
از فعالیت‌های گروه آشیانه می‌توان به هک کردن زیر بخش‌های آژانس فضایی آمریکا (ناسا) و صدها سایت دولتی اسرائیلی مثل دانشگاه «Hebrew» در واکنش به حملات غزه، ۱۰۰ سایت عربی در اعتراض به تغییر نام خلیج‌فارس، ۳۰۰ سایت وهابی و... اشاره کرد.
 
بهروز کمالیان که طبق آمار سایت زون ـ اچ (مرجع اثبات هک وب‌سایت‌هاست)، سایت آشیانه‌‌اش رتبه دوم را از بین کل هکرهای دنیا در سال 94 به خود اختصاص داده بود، به اینستاگرام هجرت و به مسئول امنیت پیچ تغییر شغل داد. او نه‌تنها مسئول امنیت صفحه بازیگران سینما و تلویزیون شد، امنیت صفحات سلبریتی‌هایی که با زیر پا گذاشتن شئونات ایرانی اسلامی به شهرت رسیدن نیز بر عهده گرفت.
 
 
 
بهروز کمالیان مسئول امنیت صفحه اینستاگرام این دست سلبریتی‌ها است. زن‌هایی که هیچ هنری به‌جز عرضه اندام خود را ندارند. هکری که در اعتراض به کشتار فلسطینی‌ها به سایت‌های دولتی اسرائیل حمله می‌کرد حالا از سربازان جنگ فرهنگی سکولاریسم دفاع می‌کند.
 
بعد از تأمین امنیت حالا وظیفه جمع‌کردن فالوور این دست از اکانت‌های اینستاگرام هم به دوش آقای هکر افتاده است. چند روز پیش یک کمپین اینستاگرامی با مدیریت و نظارت مستقیم مدیر سابق آشیانه به راه افتاد که در عوض دنبال کردن اکانت‌های معرفی‌شده، وعده بردن جایزه میلیونی به کاربران داده شد.
 
 
این روند نزولی و سیر از عرش فناوری به فرش، سؤالات بسیاری برای خبرنگار ما به وجود آورد. مطالعه و بررسی‌ها روی این هکر معروف ایرانی و شرکتش آشیانه را بیشتر کردیم. خیلی از هک‌ها گروهی انجام‌شده بود؛ گروهی که از 60 نفر آن فقط 7 نفر در تهران مستقر و بقیه در آذربایجان شرقی و غربی، کردستان و دیگر نقاط کشور پراکنده بودند.
 
به سختی با یکی از همکاران سابق بهروز که در حال حاضر از متخصصان امنیت شبکه است، ارتباط گرفتیم. به شرط اینکه نامی از او درج نشود، گفت فقط به یک سوال ما پاسخ می‌دهد.
 
پرسیدیم: «بهروز کمالیان واقعاً یک هکر بین المللی است؟»
 
ما بدون مقدمه رفته بودیم سر اصل مطلب و او انتظار این سؤال را نداشت. بعد از چند ثانیه مکث، کوتاه جواب داد: «بهروز آن‌قدر نقش هکر را خوب بازی می‌کرد که ما هم اوایل فریبش را خوردیم؛ اما بعد فهمیدیم فقط نقش بازی می‌کند و سواد لازم در حوزه هک و امنیت را ندارد.»
 
او گوشی را قطع کرد و دیگر به تماس‌های ما پاسخ نداد. مگر می‌شود این‌همه سال نقش بازی کرد؟
 
 
انتهای پیام/#
