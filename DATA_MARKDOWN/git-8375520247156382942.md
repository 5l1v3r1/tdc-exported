
# Ірина Луценко пояснила, чому йде з Верховної Ради

Published at: **2019-11-04T11:24:13+00:00**

Author: ****

Original: [ГЛАВКОМ](https://glavcom.ua/news/irina-lucenko-poyasnila-chomu-yde-z-verhovnoji-radi--637543.html)

Народна депутатка від «Європейської солідарності» та дружина колишнього генпрокурора Ірина Луценко сьогодні офіційно повідомила, що подала заяву про дострокове припинення депутатських повноважень.
«Стан здоров‘я не дає мені можливості працювати у повну силу, а відлежуватись за спинами команди не звикла», - пояснила вона.
Луценко також розповіла про свою роботу в парламенті й ті пріоритети, які важливі для неї у цій роботі.
«Я завжди розглядала депутатський мандат як велику відповідальність і можливість долучитися до розбудови країни. Своєю основною місією бачила захист дітей і українських родин, боротьбу з домашнім насильством, захист прав людини. Вперше в українському законодавстві з’явилось таке поняття, як домашнє насильство. Вперше воно визнано кримінальним злочином.Вперше батьки, що забули про існування власних дітей, виплатили на їх користь понад 8 мільярдів гривень аліментів.
Створене мною МФО «Чужих дітей не буває» об’єднало десятки депутатів з однією метою – створити умови для безпечного і всебічного розвитку дитини. Разом нам вдалося прийняти багато важливих законів», - розповіла нардеп.
Соратниця Порошенка наголосила, що також пріоритетом її роботи як народного депутата був захист державного суверенітету України. Адже вперше був заборонений доступ до виборів спостерігачам держави-агресора. І вперше незаконний перетин державного кордону України визнано кримінальним злочином.
«Вперше в Конституції України закріплено курс на євроатлантичну інтеграцію, наше прагнення набути повноправне членство в ЄС і НАТО», - підкреслила Луценко.
Луценко опублікувала таблицю з перпеліком своїх досягнень на посаді народного депутата та подякувала своїм колегам і однодумцям за співпрацю.
Раніше джерала в оточенні Ірини Луценко підтвердили Главкому, що народна депутатка від «Європейської солідарності» та дружина колишнього генпрокурора написала заяву про дострокове складання повноважень народного депутата.
