
# เปิดขั้นตอนการจับ'ลิขสิทธิ์' เผยกลเม็ดมิจฉาชีพแฝงตัว!

Published at: **2019-11-06T09:21:00+00:00**

Author: ****

Original: [เดลินิวส์](https://www.dailynews.co.th/regional/740291)


        แจงขั้นตอนจับลิขสิทธิ์ ต้องแจ้งความก่อนเสมอ ก่อนขออำนาจศาลออกหมายค้น ระบุวัน-เวลา-หัวหน้าทีมชัดเจน ด้านผู้ค้ามีสิทธิ์ขอดูเอกสารได้ เผยเล่ห์กลบ่ายเบี่ยงไม่แสดงตนข่มขู่ห้ามถ่ายรูป ให้สันนิษฐานเป็นมิจฉาชีพแฝงตัวมา
      
เมื่อวันที่ 6 พ.ย. แหล่งข่าวจาก ศูนย์ปราบปรามการละเมิดทรัพย์สินทางปัญญา สำนักงานตำรวจแห่งชาติ (ศปลป.ตร.) เปิดเผยว่า โดยปกติทั่วไปสำหรับขั้นตอนการจับกุมคดีละเมิดลิขสิทธิ์ ตามกฎหมายแล้ว ก่อนการดำเนินการจับกุม เจ้าของลิขสิทธิ์จะต้องเข้าแจ้งความร้องทุกข์ต่อพนักงานสอบสวนก่อน ซึ่งหากเจ้าของลิขสิทธิ์มิได้แจ้งความร้องทุกข์ด้วยตนเอง จะต้องมีหนังสือมอบอำนาจ แจ้งความร้องทุกข์แทน พร้อมด้วยหลักฐานยืนยันสิทธิ์ของผู้มอบอำนาจ และผู้รับมอบอำนาจ รวมทั้งทางผู้แจ้ง ซึ่งเป็นเจ้าของหรือผู้รับมอบอำนาจ จะต้องนำตัวอย่างสิ่งของหรือสินค้า หรือที่เป็นภาพถ่าย ตามที่กล่าวอ้างว่ามีการละเมิดลิขสิทธิ์มาเป็นหลักฐานให้พนักงานสอบสวนด้วย  เมื่อรวบรวมพยานหลักฐานครบถ้วนแล้ว เจ้าหน้าที่ตำรวจก็จะใช้อำนาจในการสืบสวน ก่อนจะประสานชุดสืบสวนเข้าไปตรวจสอบร่วมกับเจ้าของลิขสิทธิ์ หรือเจ้าหน้าที่ผู้รับมอบอำนาจ หากพบการกระทำความผิดก็ทำการจับกุม โดยกรณีที่สถานที่จับกุมเป็นที่รโหฐาน หรือเป็นโกดังเก็บสินค้าละเมิดลิขสิทธิ์ จำเป็นที่ชุดจับกุมต้องมีหมายค้นเพื่อขอตรวจสอบ ซึ่งการที่ศาลจะออกหมายค้นได้ ทางเจ้าหน้าที่ต้องรวบรวมหลักฐานไปที่ศาลและยื่นคำร้อง เพื่อขอหมายค้นจากศาล โดยขั้นตอนก่อนที่ศาลจะออกหมายก็จะพิเคราะห์ตามคำร้องของเจ้าพนักงานผู้ขอหมาย เมื่อคำร้องเป็นจริง ถูกต้อง ศาลก็จะออกหมายค้นพร้อมระบุวันที่และเวลา รวมทั้งชื่อหัวหน้าทีม และหน่วยงานที่เข้าตรวจค้นด้วย การเข้าตรวจค้นหรือจับกุมต้องเป็นไปอย่างเปิดเผยทุกครั้ง เพื่อความโปร่งใส อีกทั้งต้องแสดงตัวว่ามาจากหน่วยงานใด รวมทั้งแสดงเอกสารต่าง ๆ ให้ครบถ้วนตามขั้นตอน ไม่ว่าจะเป็นบัตรประจำตัวข้าราชการตำรวจ ใบบันทึกการแจ้งความ หนังสือมอบอำนาจ พร้อมกับแนะนำว่ามากับเจ้าของลิขสิทธิ์ หรือเจ้าหน้าที่ผู้รับมอบอำนาจจากบริษัทใด และมาจับลิขสิทธิ์ประเภทใด  ทั้งนี้ผู้ค้าสามารถที่จะขอดูเอกสารเกี่ยวกับรายละเอียดของบริษัทลิขสิทธิ์ หรือผู้เสียหายที่อ้างว่าเป็นเจ้าของลิขสิทธิ์ หรือเจ้าหน้าที่ผู้รับมอบอำนาจ ต้องตอบได้ อย่างไรก็ดีผู้ค้าสามารถสังเกตง่าย ๆ ว่า หากไม่มีการแสดงตนก่อนและเข้ามาในลักษณะข่มขู่ บังคับไม่ให้ถ่ายภาพและคลิป ให้สันนิษฐานไว้เลยว่า อาจเป็นพวกมิจฉาชีพแฝงตัวมา โดยสิ่งที่ต้องทำ คือ เรียกดูบัตรเจ้าหน้าที่ และขอให้มีการแสดงตนอย่างชัดเจนว่า มาจากหน่วยใด แต่ถ้าไม่สามารถที่จะตอบได้หรือบ่ายเบี่ยง ยืนยันที่จะไม่แสดงตน ให้โทรศัพท์แจ้งสถานีตำรวจในท้องที่ทันที เพื่อให้เจ้าหน้าที่ตำรวจมาตรวจสอบ ซึ่งถ้าเป็นพวกมิจฉาชีพส่วนใหญ่จะกลัวและหนีไปเอง ข้อสำคัญเมื่อมีการเข้านำจับสินค้าละเมิดลิขสิทธิ์แล้ว ขั้นตอนต่อไปคือ จะต้องเชิญตัวไปสถานีตำรวจท้องที่ที่รับเรื่องแจ้งความร้องทุกข์ ซึ่งจะยอมความหรือไม่นั้น ก็ต้องกระทำต่อหน้าพนักงานสอบสวน จะไม่นำตัวไปสถานที่อื่น หรือบริเวณอื่น ๆ เพื่อเจรจาเรียกค่าเสียหาย.อ่านข่าวที่เกี่ยวข้อง...- ติงอย่าใช้กฎหมายรังแกเด็ก! ล่อให้ทำผิดกับล่อซื้อต่างกัน- ตัวแทนลิขสิทธิ์แจงยิบ อ้างบังเอิญ-ปัดล่อซื้อกระทงเด็ก
