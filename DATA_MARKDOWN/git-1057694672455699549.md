
# Χαρίτσης: Καταρρέει η θεωρία περί σκευωρίας στην υπόθεση Novartis

Published at: **2019-11-03T14:07:52+00:00**

Author: ****

Original: [News.gr](https://www.news.gr/politikh/article/2017631/charitsis-katarrei-i-theoria-peri-skevorias-stin-ipothesi-novartis.html)

«Καταρρέει η θεωρία περί σκευωρίας με τις τελευταίες αποκαλύψεις για την υπόθεση Novartis» δήλωσε ο εκπρόσωπος Τύπου του ΣΥΡΙΖΑ, Αλέξης Χαρίτσης, μιλώντας στο ρ/σ Αθήνα 98,4 FM.
Αναφερόμενος στο έγγραφο, που αποκαλύπτει ότι οι δύο προστατευόμενοι μάρτυρες για το πολύκροτο σκάνδαλο έχουν ήδη εξεταστεί στις Ηνωμένες Πολιτείες, δήλωσε χαρακτηριστικά: «Αλίμονο, αν μετά από αυτά, μιλάει κανείς για "σκευωρία" με τη συμμετοχή των διωκτικών αρχών του FBI». Αναφέρθηκε στα περί την Προανακριτική Επιτροπή λέγοντας ότι «ο ελληνικός λαός πρέπει να ενημερωθεί για το πολύκροτο σκάνδαλο, έχει το δικαίωμα να πληροφορηθεί για την πλήρη έκτασή του, και βεβαίως, η δική μας κοινοβουλευτική ομάδα θα επιλέξει ποιοι βουλευτές μας θα θέσουν τα ερωτήματα στην προανακριτική επιτροπή».
Υποστήριξε ότι «υπάρχουν κάποιοι στην κυβερνητική πλειοψηφία που επιχειρούν να συσκοτίσουν την υπόθεση» και πως «αυτό δεν γίνεται ερήμην του κ. Μητσοτάκη». Και δήλωσε: «Μας ενδιαφέρει να τηρηθεί η κοινοβουλευτική τάξη που έχει διασαλευθεί. Ο κ. Τασούλας δυστυχώς επιχειρεί να νίψει τα χείρας του, ομολογεί, βέβαια, ότι είναι πολύ δύσκολη η υπόθεση, αλλά επιλέγει να λειτουργήσει ως εκπρόσωπος της κοινοβουλευτικής πλειοψηφίας».
Για τη στάση που θα κρατήσει ο ΣΥΡΙΖΑ, είπε ότι «αύριο θα υπάρξουν νέες προσπάθειες, ώστε να καταστεί σαφές, ότι δεν πρόκειται να συναινέσουμε σε παιχνίδια με τους θεσμούς. Από πλευράς μας δεν τίθεται θέμα αντικατάστασης των μελών της επιτροπής» και προσέθεσε «αυτό εξάλλου, δεν είναι άποψη μόνο του ΣΥΡΙΖΑ», παραπέμποντας στην άποψη του πρώην υπουργού Δικαιοσύνης, Χάρη Καστανίδη.
Ο κ. Χαρίτσης, κατηγόρησε την κυβέρνηση ότι με τις αλλαγές στους Ποινικούς Κώδικες επιχειρεί «την παροχής ασυλίας σε τραπεζικά στελέχη για δάνεια που οδήγησαν σε υπέρογκα χρέη, μεταξύ αυτών και ΝΔ-ΠΑΣΟΚ». Αναφερόμενος στο νομοσχέδιο για το άσυλο, υποστήριξε πως «είναι πολύ επικίνδυνο να διολισθαίνει η κυβέρνηση σε θέσεις σύγκρουσης με το διεθνές δίκαιο» και καταδίκασε τις αναφορές του κυβερνητικού εκπροσώπου περί αύξησης των θανατηφόρων ατυχημάτων, αλλά και την «προσπάθεια συμψηφισμού του προσφυγικού με τις τουρκικές παραβιάσεις στο Αιγαίο και την Κυπριακή ΑΟΖ».
Για το θέμα της ψήφου των αποδήμων επανέλαβε, πως «δεν υπάρχει συμφωνία από πλευράς του ΣΥΡΙΖΑ. Περιμένουμε να δούμε το νομοσχέδιο της κυβέρνησης». Πρόκειται για «σοβαρό ζήτημα το οποίο δεν μπορούμε να αντιμετωπίζουμε με μικροκομματικούς όρους. Χρειάζονται σοβαρές και καλά τεκμηριωμένες δικλείδες ασφαλείας».
