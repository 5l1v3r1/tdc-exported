
# 'หนุ่มลอดช่อง-อดีตแฟนสาว'โร่แจง ปมจุดไฟเผาขนปอม

Published at: **2019-11-04T23:14:00+00:00**

Author: ****

Original: [เดลินิวส์](https://www.dailynews.co.th/crime/740015)


        หนุ่มชาวสิงคโปร์และอดีตแฟนสาว โร่พบตำรวจ ชี้แจงปมคลิปจุดไฟแช็กเผาขน "หมาปอม" ว่อนเน็ต ก่อนโพสต์เฟซฯยัน เจ้าตูบมีความสุขดี
      
จากกรณี พล.ต.ท.สมพงษ์ ชิงดวง ผบช.สตม. ได้รับการประสานงานจากกลุ่ม WDT หรือมูลนิธิวอชด๊อกไทยแลนด์ ว่ามีชายชาวสิงคโปร์ทำร้ายสุนัขพันธุ์ปอมเมอเรเนียน โดยใช้ไฟแช็กจุดไฟเผาขนและใช้หมวกกันน็อกตี สาเหตุน่าจะมาจากสุนัขถ่ายไม่เป็นที่ จึงสั่งให้ พล.ต.ต.พรชัย ขจรกลิ่น ผบก.สส.สตม. พ.ต.อ.ปฎิญญา จีรชนาสิน ผกก.4 บก.สส.สตม.ไปตรวจสอบห้องเกิดเหตุภายในห้อง 409 ชั้น 4 ของคอนโดย่านลาดพร้าว แขวงจอมพล เขตจตุจักร แต่กลับไม่พบตัวเจ้าของห้องจึงประสานให้ สน.สุทธิสาร แจ้งเชิญตัวมาสอบสวนในภายหลังความคืบหน้าเมื่อวันที่ 4 พ.ย. ที่ สน.สุทธิสาร ชายชาวสิงคโปร์ พร้อมอดีตแฟนสาวได้นำสุนัปอมที่ปรากฏในคลิป เดินทางเข้าพบพนักงานสอบสวน ซึ่งเจ้าหน้าที่ใช้เวลาสอบสวนนานกว่า 2 ชม. หลังให้ปากคำเสร็จทั้งคู่ก็เดินเลี่ยงผู้สื่อข่าวขึ้นรถออกจากโรงพักไป ส่วนทางพนักงานสอบสวนตอบปฎิเสธที่จะให้ข้อมูลจากนั้นตัวอดีตแฟนสาวได้โพสต์ชี้แจงในเฟซบุ๊กส่วนตัวว่า "มีวิดีโอทำร้ายหมา อยากชี้แจงว่า หมาอยู่ที่นี่ไม่เป็นอะไรเราดูแลเป็นอย่างดี วิดีโอที่มีคนโพสต์มันนานมาแล้ว เรากับแฟนเลิกกัน แต่หมาเราให้แฟนดูแล พอเรารู้ว่าเขาทำร้ายหมาเรา เราก็รีบไปรับมาดูแลเอง หมาอยู่กับเรามีความสุขและสบายดี ทุกคนไม่ต้องเป็นห่วงนะคะ dog together with don't worry she be happy with me Thank you to everyone who is worried."
