
# 
        سیاست آشفته ترامپ در سوریه و دزدی آشکار آمریکا از نفت سوریه
      

Published at: **2019-11-05T10:32:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638268/%D8%B3%DB%8C%D8%A7%D8%B3%D8%AA-%D8%A2%D8%B4%D9%81%D8%AA%D9%87-%D8%AA%D8%B1%D8%A7%D9%85%D9%BE-%D8%AF%D8%B1-%D8%B3%D9%88%D8%B1%DB%8C%D9%87-%D9%88-%D8%AF%D8%B2%D8%AF%DB%8C-%D8%A2%D8%B4%DA%A9%D8%A7%D8%B1-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%86%D9%81%D8%AA-%D8%B3%D9%88%D8%B1%DB%8C%D9%87)

به گزارش بولتن نیوز، «دنیل لاریسون»، تحلیلگر آمریکایی طی یادداشتی در پایگاه تحلیلی «امریکن کانزرویتیو» می‌نویسد: "سیاست خارجی آشفته ترامپ در حال بدتر شدن است."
وی می‎افزاید: نظامیان آمریکایی در یک ماموریت غیرقانونی و بی‌معنا به سوریه فرستاده شدند تا کنترل نفت این کشور را بر عهده گیرند، اما اکنون مشخص نیست که آن‌ها قرار است چه کاری را انجام بدهند.
یک منبع آگاه در وزارت دفاع آمریکا می‌گوید: فرماندهان نظامی آمریکا که نظارت بر عملیات نیرو‌های آمریکایی در سوریه را بر عهده دارند همچنان منتظر دریافت دستورات دقیق میدانی از سوی کاخ سفید و پنتاگون درباره ماموریت دقیق خود برای محافظت از میادین نفتی سوریه هستند.
این منبع آگاه گفت: تقریبا سه هفته پس از دستور ترامپ مبنی بر خروج نیرو‌های آمریکایی از سوریه و بازگشت گروهی از نظامیان آمریکا برای حفاظت از میادین نفتی این کشور، فرماندهان آمریکایی هنوز هیچ شفافیتی درباره اینکه ماموریت دقیق آنها چیست و یا اینکه چه زمانی و چرا باید از تسلیحات خود استفاده کنند، ندارند.
امریکن کانزرویتیو در ادامه به نقل از این مقام دفاعی آمریکا می‌نویسد: نبودن دستورات دقیق از سوی کاخ سفید بدان معنا است که همزمان با حضور نیرو‌های آمریکایی در سوریه، جزئیات دقیق و حیاتی عملیات آنها همچنان در حال بررسی است؛ اینکه آنها دقیقا باید چه اقدامی انجام دهند، چه زمانی آنها باید در پایگاه‌های خود مستقر باشند و چه زمانی باید گشت‌زنی کنند.
وی می‌افزاید: مهم‌ترین مورد این است که هیچ شفافیتی درباره اینکه نظامیان آمریکایی دقیقا قرار است علیه چه گروهی در میادین نفتی سوریه عملیات انجام دهند، وجود ندارد.
دنیل لاریسون می‌گوید: هر کاری که دولت آمریکا در سوریه انجام داده به طور وحشتناکی آشفته بوده است؛ فرماندهان نظامی آمریکایی درباره ماموریت خود شفافیت ندارند، زیرا آنها برای عملی کردن آرزوی ترامپ مبنی بر غارت منابع دیگر کشور‌ها آماده می‌شوند.
این یادداشت می‎گوید "در حالی که ترامپ به سیاست غیرمشروع خود در قبال سوریه افتخار می‌کند، اما او تحت تاثر این توهم قرار دارد که این نفت از آن ما است، اما این نفت از آن دولت سوریه است، دولت آمریکا حق ندارد این نفت را بفروشد و اجازه ندارد درآمد حاصل از فروش این نفت را بدون اجازه سوریه استفاده کند."
دنیل لاریسون در پایان می‎نویسد: ترامپ فکر می‌کند که تصاحب نفت سوریه اقدامی قابل تحسین است، اما واقعیت این است که آیا امر (تصاحب نفت) مضحک‌ترین و غیرقابل دفاع‌ ترین دلیل حضور نیرو‌های آمریکایی در خارج از کشور است. علاوه بر آسیب زدن به وجهه آمریکا در جامعه بین‌ المللی به دلیل این دزدی آشکار، اشتیاق ترامپ برای «گرفتن نفت» یک کودتای تبلیغاتی برای دولت‌ها و گروه‌های متخاصم است.
