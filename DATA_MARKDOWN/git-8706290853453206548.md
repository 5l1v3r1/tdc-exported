
# Το ξέσπασμα της μητέρας του Mr Bitcoin: Ζω μια κόλαση

Published at: **2019-11-05T18:55:00+00:00**

Author: ****

Original: [enikos.gr](http://www.enikos.gr/society/682492/to-xespasma-tis-miteras-tou-mr-bitcoin-zo-mia-kolasi)

Της Άννας Κανδύλη
«Θέλω να ρωτήσω την Ελληνική κυβέρνηση και τη δικαιοσύνη γιατί δεν υπάρχει έλεος; Από τον Ιούλιο του 2017 ζω μια κόλαση. Ο γιος μου, η νύφη μου και τα εγγόνια μου ''θανατώνονται''», είπε με δάκρυα στα μάτια η Βέρα Βίνικ απευθυνόμενη στο πλαίσιο συνέντευξης Τύπου σε όλες τις αρμόδιες αρχές της χώρας μας.
Η μητέρα του Αλεξάντερ Βίνικ, του αποκαλούμενου και «Mr.Bitcoin» ο οποίος κρατείται στην Ελλάδα εδώ και 27 μήνες με 3 χώρες (ΗΠΑ,Γαλλία,Ρωσία) να ερίζουν για την έκδοσή του, δήλωσε υπερήφανη για τον γιο της και βέβαιη ότι δεν έχει τελέσει καμία αξιόποινη πράξη.
Υπενθυμίζεται ότι Α.Βίνικ ήταν διαχειριστής της ηλεκτρονικής πλατφόρμας BCT, μέσω της οποίας γίνονταν συναλλαγές με bitcoin. Οι ξένες αρχές του αποδίδουν μεταξύ άλλων ότι ξέπλενε βρόμικο χρήμα, μέσω της πλατφόρμας, με τον ίδιο να αρνείται τις κατηγορίες.
Σύμφωνα με τους συνηγόρους του, νοσηλεύεται ακόμα φρουρούμενος στο Αττικό Νοσοκομείο λόγω σοβαρών προβλημάτων υγείας μετά την απεργία πείνας των 88 ημερών που είχε κάνει, από το Νοέμβριο του 2018 μέχρι τον Φεβρουάριο του 2019.
Ο Άρειος Πάγος έχει απαντήσει θετικά στα αιτήματα και των τριων χωρών ωστόσο το Υπουργείο Δικαιοσύνης που έχει και τον τελευταίο λόγο για το που τελικώς θα εκδοθεί, εδώ και σχεδόν ένα χρόνο που ελήφθη η τελευταία απόφαση του Ανώτατου Δικαστηρίου, δεν έχει απαντήσει.
Αύριο θα συζητηθεί ένα νέο αίτημα του 40χρονου Ρώσου ο οποίος επιθυμεί να εκδοθεί στην πατρίδα του. Οι δικηγόροι του έχουν προσφύγει στο Συμβούλιο του Αρείου Πάγου ζητώντας επανεξέταση των προηγούμενων αποφάσεων περί της έκδοσής του.
Ο βασικότερος λόγος είναι ο νέος Ποινικός Κώδικας, στον οποίο προβλέπεται ότι το αδίκημα της "απάτης μέσω ηλεκτρονικού υπολογιστή" που του αποδίδεται προϋποθέτει μήνυση από έστω ένα θύμα.
"Η προθεσμία παρήλθε χωρίς να εμφανιστεί ούτε ένας παθών, ούτε ένας να δηλώνει ότι εξαπατήθηκε από τον Βίνικ, άρα πλέον δεν υφίσταται ούτε αυτό το αδίκημα στην Ελλάδα", σημείωσε η δικηγόρος του Ζωή Κωνσταντόπουλου κατά τη διάρκεια σημερινής συνέντευξης Τύπου, εξηγώντας ότι και το δεύτερο αδίκημα ("λειτουργία μη αδειοδοτημένης επιχείρησης") δεν προβλέπεται καν στην ελληνική ποινική νομοθεσία.
Εκτός αυτού σημείωσε πως ο εντολέας της παραμένει προφυλακισμένος στην Ελλάδα επί 27 μήνες, χωρίς δίκη, χωρίς καταδίκη, χωρίς ποινή, όταν ο μέγιστος χρόνος προσωρινής κράτησης βάση του Συντάγματος δεν μπορεί να ξεπερνά τους 18.
"Ο Αλεξάντερ Βίνικ δεν διώκεται για κάποιο έγκλημα ή αξιόποινη συμπεριφορά αλλά για τις γνώσεις του, την τεχνογνωσία και τις ικανότητες του στους ηλεκτρονικούς υπολογιστές" είπε η κ.Κωνσταντοπούλου χαρακτηρίζοντας κατασκευασμένη τη δίωξη και προϊόν πολιτικών σκοπιμοτήτων ξένων χωρών, ειδικά των ΗΠΑ.
"Οι δυνάμεις που κινητοποιούνται τόσο καιρό για να εμποδίσουν την έκδοσή του στη Ρωσία αντιστρατεύονται τη δημοκρατία, τις ελευθερίες, τα δικαιώματα και τα κεκτημένα των πολιτών" σημείωσε .
Για κακή αντιμετώπιση ενός Ρώσου υπηκόου έκανε λόγο ο Ρώσος συνήγορός του Τιμοφέυ Μουσάτωφ, υποστηρίζοντας ότι τα δικαιώματά του έχουν υποβαθμιστεί σε μία κατηγορία μη ανθρώπινη.
