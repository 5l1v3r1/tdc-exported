
# Бюджет-2020: не такий, як хотілося б

Published at: **2019-11-07T10:02:40+00:00**

Author: **Богдан Машай**

Original: [Слово і Діло](https://www.slovoidilo.ua/2019/11/07/kolonka/bohdan-mashai/finansy/byudzhet-2020-ne-takyj-yak-xotilosya)


        5 жовтня прем’єр-міністр України Олексій Гончарук презентував оновлений проєкт державного бюджету на 2020 рік, який Кабмін затвердив на позачерговому засіданні за два дні до цього. За словами представниці Кабінету міністрів у парламенті Ірини Верещук, до другого читання у майбутній кошторис країни депутати подали понад 2500 правок, з яких міністри врахували понад 700. Уряд, зокрема, заклав до бюджету фінансування перепису населення, проведення місцевих виборів та роботи ще неіснуючого Бюро фінансових розслідувань. На суттєве підвищення зарплат та пенсій українців у держави грошей досі немає.
      
Перед першим читанням проєкту бюджету урядовці не приховували, що взяли за основу документ, напрацьований за попередньої влади. У недавньому інтерв’ю міністр фінансів Оксана Маркарова обіцяла, що до другого читання кошторис держави на 2020 рік суттєво зміниться. За словами Маркарової, показники бюджету переглянули з урахуванням оновленого макроекономічного прогнозу та «нової законодавчої бази», напрацьованої депутатами IX скликання. На практиці розбіжності виявилися не такими вже й суттєвими. Після доопрацювання міністрами видатки та доходи бюджету зросли на 15 (1195,3 млрд грн) та 13 (1092,5 млрд грн) мільярдів гривень відповідно.
В уряді розраховують отримати додаткові 3 млрд грн від легалізації азартних ігор та ще по 6 млрд грн від великої та малої приватизації державних підприємств. Утім, чи будуть втілені такі плани у життя – питання відкрите. Президент Володимир Зеленський неодноразово публічно підтримував ідею «казино у законі», але, як показує соціологія, до неї скептично ставиться більшість українців. Поки важко прогнозувати, чи піде голова держави проти думки великої кількості своїх виборців та чи підтримає його у цьому парламент, адже такий крок може вдарити по рейтингу влади. Високі доходи від приватизації закладалися в бюджет і в попередні роки. Утім, жодного разу реальні цифри навіть близько не відповідали запланованим.
У презентації оновленої версії бюджету-2020, яку демонстрував на великому екрані Олексій Гончарук, відсутні важливі економічні показники: зростання ВВП, прогнозований курс гривні, інфляція. Шукати ці дані слід у вже згаданому актуальному макроекономічному прогнозі Мінекономіки. Там вказано, що за базовим сценарієм у 2020 році ВВП країни зросте на 3,7%, середньорічний курс гривні до долара складе 27 грн, інфляція очікується на рівні 5,5%. Середня зарплата зросте до 12 тис. 497 грн.
Прем’єр показав картинки, які демонструють зростання видатків за всіма ключовими статтями бюджету:
У бюджеті-2020 також вперше передбачено видатки (240 млн грн) на «розкриття туристичного потенціалу» України. 1,5 млрд грн підуть на розвиток кіно і телебачення, 1,4 млрд грн – на підтримку національних театрів. А от на фінансування програми «держава у смартфоні» грошей не знайшлося, про що повідомив міністр цифрової трансформації Михайло Федоров. За його словами, відомство зробить ставку на міжнародно-технічну допомогу. Гончарук окремо наголосив, що у 2020 році підвищення податків не планується, а дефіцит бюджету буде скорочено. Також у середньому на 10% менше грошей піде на забезпечення роботи Кабінету міністрів та центральних органів виконавчої влади.
Запропонований Кабінетом міністрів до другого читання проєкт державного бюджету не передбачає різкого зростання доходів та видатків, валового внутрішнього продукту чи соціального забезпечення громадян. В економіці, на відміну від політики, дива не сталося.

        Богдан Машай, спеціально для «Слово і Діло»
      
Хочете обговорити цю новину? Долучайтеся до телеграм-чату CHORNA RADA
