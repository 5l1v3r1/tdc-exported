
# Gomes uspešno operisan, očekuje se potpuni oporavak

Published at: **2019-11-04T00:00:00+00:00**

Author: ****

Original: [MozzartSport](https://mozzartsport.com/fudbal/vesti/gomes-uspesno-operisan-ocekuje-se-potpuni-oporavak/341616)

Svako ko je sinoć uživo gledao utakmicu između Evertona i Totenhema u okviru 11. kola Premijer lige, verovatno je još uvek pod utiskom strašne povrede Andrea Gomesa. Fudbaler Evertona je nakon starta Sona, a potom i Orijea u bolovima završio na travi, a svi fudbaleri na terenu su se uhvatili za glavu.
Epilog je bio takav da je Son dobio direktan crveni karton, te da je u suzama i potpuno rastrojen napustio teren. Kako je kasnije Dele Ali naglasio u izjavi za medije, južnokorejski fudbaler dugo nakon meča nije mogao da se sabere i nastavio je da plače i u svlačionici. Tešili su ga svi redom, pa čak i jedan od najiskusnijih u redovima fudbalera Evertona, Šejmus Kolmen.
Lekarska ekipa na Gudison Parku je brzo imobilisala Andrea Gomesa i transportovala ga u obližnju bolnicu Ejntri, gde su sinoć u toku večeri urađeni kompletni pregledi kao priprema za operaciju koja je po planu bila zakazana za danas. Utvrđeno je da je igrač Karamela zadobio težak prelom i dislokaciju desnog skočnog zgloba.
Ali, kako navode iz Evertona na zvaničnom sajtu, današnji zahvat je prošao u najboljem mogućem redu. Portugalski fudbaler je odlično podneo operaciju, a sada će provesti određeno vreme u bolnici, pre nego što se vrati u Finč Farm, trening kamp Evertona, gde će započeti rehabilitaciju pod nadzorom klupskog medicinskog tima. Navodi se da će Portugalac uspeti u potpunosti da se oporavi od stravične povrede i ponovo se posveti fudbalu.
Svi se nadaju da će Gomes krenuti stopama upravo Šejmusa Kolmena, kao i Janika Bolasija, koji su u poslednjih nekoliko godina takođe doživeli teške povrede, ali su uspeli da se vrate na teren i zaigraju na najvećoj sceni.

        Foto: 
        Reuters
      
