
# 
        قولی که چین زیر بار آن نمی رود
      

Published at: **2019-11-01T12:42:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637347/%D9%82%D9%88%D9%84%DB%8C-%DA%A9%D9%87-%DA%86%DB%8C%D9%86-%D8%B2%DB%8C%D8%B1-%D8%A8%D8%A7%D8%B1-%D8%A2%D9%86-%D9%86%D9%85%DB%8C-%D8%B1%D9%88%D8%AF)

به گزارش بولتن نیوز، ترامپ علنا اعلام کرده که چین می تواند حداکثر ۵۰ میلیارد دلار محصولات کشاورزی آمریکایی را خریداری کند که بیش از دو برابر میزان خرید سالانه‌ای است که چین پیش از آغاز جنگ تجاری داشته است.
مقامات آمریکایی مدام این موضوع را در مذاکرات مطرح می کنند در حالی که پکن حاضر نیست چنین رقمی را در یک مدت زمانی مشخص متعهد شود. خریداران چینی احتیاط را ترجیح می دهند تا بر مبنای شرایط بازار خرید کنند.
یکی از مقامات یک شرکت دولتی چین در این باره گفت: چین مایل نیست محصولات زیادی خریداری کند که مردم نیاز ندارند یا محصولی را در زمانی خریداری کند که مورد تقاضا نیست. وی در ادامه افزود: اگر محصولات کشاورزی آمریکا به شیوه متمرکز وارد شوند، هضم آن برای بازار داخلی دشوار خواهد بود.
مازاد عرضه محصولات کشاورزی در چین به قیمتهای داخلی به شدت ضربه خواهد زد و تعادل عرضه و تقاضا را برهم می‌زند.
بعلاوه شیوع گسترده تب خوکی آفریقایی باعث تلف شدن قابل توجه خوکها در چین شده و تقاضا برای سویا که ماده خوراکی اصلی و بزرگترین واردات کشاورزی از آمریکا است را کمتر کرده است.
خریداران کشاورزی چینی که مجموعه ای از شرکتهای دولتی و خصوصی هستند معمولا از ارزانترین منابع خرید می کنند. درخواست آمریکا از چین برای تعهد به خرید حجم عظیمی از محصولات صرفنظر از این که اقتصادی یا مورد تقاضا هستند، مستلزم این است که دخالت دولت اعمال شود.
این برخلاف تقاضایی است که آمریکا در مناقشه تجاری اخیر با چین دارد که چین به یک اقتصاد مبتنی بر بازار تبدیل شود و حمایت از شرکتهای دولتی و اولویت دادن به شرکتهای داخلی به جای رقیبان خارجی را متوقف کند.
میریام ساپیرو، نماینده تجاری موقت آمریکا در دوران اوباما و مشاور بیل کلینتون در این باره گفت: دولت آمریکا معمولا درباره زمان یا قیمت صادرات کشاورزی دخالت نمی کند و این امر بر عهده بخش خصوصی است اما در این مورد، رییس جمهور چنین اقداماتی را انجام داده است.
نیکل لمب هال، معاون سابق وزیر بازرگانی آمریکا نیز اظهار کرده که خرید سنگینی که ترامپ خواستار آن است، بازار را مختل می کند و چین به ترامپ می گوید چنین کاری عملی نیست.
سخنگوی کاخ سفید در پاسخ به این نگرانیها که فشار دولت ترامپ برای خرید بزرگ کشاورزی برخلاف مواضع آمریکا در خصوص تجارت آزاد است، گفت: رییس جمهور روشن کرده که مایل است تغییرات ساختاری واقعی که نتیجه واقعی به بار داشته باشند صورت بگیرند و به تجارت منصفانه تر، بازارهای موثرتر و رفاه بیشتر دو کشور منجر شوند.
اما گائو فنگ، سخنگوی وزارت بازرگانی چین در ۱۷ اکتبر به خبرنگاران گفت: چین خرید محصولات کشاورزی آمریکا را برای اساس تقاضای داخلی و اصول بازار و همچنین فراهم سازی شرایط مطلوب از سوی آمریکا صورت می دهد.
در این بین کشاورزان آمریکایی شاهد سقوط صادرات محصولاتشان پس از آغاز جنگ تجاری بوده اند.
بر اساس گزارش رویترز، در هفته های اخیر که قیمت سویای آمریکا با احتمال خرید بزرگ چین افزایش چشمگیری پیدا کرد، چین میزان زیادی سویا از برزیل خریداری کرده است.
