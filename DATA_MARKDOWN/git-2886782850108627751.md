
# Bezárták az évente 2000 kutyát feldolgozó kutyavágóhidat

Published at: **2019-11-05T18:59:44+00:00**

Author: **MTI **

Original: [euronews](https://hu.euronews.com/2019/11/05/bezartak-az-evente-2000-kutyat-feldolgozo-kutyavagohidat)

A bécsi központú Vier Pfoten (Négy Mancs) nemzetközi állatvédő szervezet segítségével bezárták a kambodzsai Takeo tartomány legnagyobb kutyavágóhídját, ahol évente több mint 2 ezer ebet mészároltak le étkezési célra.
A civil szervezet gondjaiba vette a vágóhídon még életben talált kutyákat. A közlemény szerint az állatok "szörnyűséges" állapotban voltak, két, szűk ketrecben tartott állat izmai két év alatt úgy elsorvadtak, hogy alig bírtak lábra állni.
Mint írják, a vágóhídon kóbor és lopott kutyákat öltek le, de voltak köztük olyanok is, amelyeket egy-egy fazékért vagy serpenyőért cserébe adtak át gazdáik.
A közlemény szerint a vágóhíd tulajdonosa ki akart szállni a kutyahúsbizniszből, ezért a szervezet segítségét kérte. A tulajdonos a kutyamészárszékről való lemondásért cserébe földet kapott, ahol a jövőben rizst és zöldséget fog termeszteni.
Kambodzsában becslések szerint évente három millió kutyát ölnek le húsukért, az állatvédő szervezet csak Phnompenben 110 olyan étteremről tud, ahol kutyahúsból készült fogásokat is kínálnak.
