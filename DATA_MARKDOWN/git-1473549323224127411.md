
# Organizował akcję oczyszczania Hongkongu. Poseł zaatakowany nożem

Published at: **2019-11-06T16:50:00+00:00**

Author: **mtom**

Original: [TVN24](https://www.tvn24.pl/wiadomosci-ze-swiata,2/junius-ho-zaatakowany-nozem,983429.html)

Ho, który kandyduje w nadchodzących wyborach do rad dzielnic, został pchnięty nożem w klatkę piersiową w dzielnicy Tuen Mun podczas wydarzenia związanego z jego kampanią. W szpitalu powiedział dziennikarzom, że jego rana jest powierzchowna.
Na nagraniu opublikowanym przez miejscowe media widać, jak napastnik wręcza posłowi bukiet kwiatów i chwali go za wykonywaną pracę, po czym niespodziewanie wyciąga z torby nóż i atakuje nim posła. Mężczyzna został szybko obezwładniony przez osoby znajdujące się w pobliżu, a potem przekazany policji.
Obrażenia odniosły łącznie cztery osoby: poseł, dwóch jego asystentów i napastnik – przekazała rzeczniczka szpitala w Tuen Mun, do którego przewieziono wszystkich rannych.
Według Ho atak dowodzi, że porządek publiczny w Hongkongu został utracony przed zaplanowanymi na 24 listopada wyborami lokalnymi. - Ten poranek to mroczny dzień w hongkońskich wyborach dzielnicowych. Kandydat został celowo zaatakowany przez napastnika. Nie ma już porządku w wyborach - ocenił. Zapewnił, że mimo to "pozostanie odważny".
Dziennik "South China Morning Post" podał, że zatrzymanym jest 30-letni mieszkaniec Hongkongu. Śledczy podejrzewają, iż "myślał, że atak będzie gloryfikowany i uczyni go bohaterem".
Niechęć demonstrantów wobec Ho wynika z jego zachowania po brutalnym ataku z 21 lipca ubranych na biało osobników na stację metra Yuen Long, w którym rannych zostało 45 osób. Poseł został sfilmowany, jak ściskał dłonie i gratulował domniemanym sprawcom tego ataku.
Później Ho zorganizował akcję "oczyszczania Hongkongu", w ramach której jego zwolennicy niszczyli tzw. ściany Lennona – fragmenty murów oklejone samoprzylepnymi kartkami z hasłami wyrażającymi dążenie do wolności i demokracji. Niedawno został również wyproszony z obrad parlamentu za seksistowskie uwagi pod adresem opozycyjnej posłanki Claudii Mo.
Po ataku na stacji Yuen Long ktoś zbezcześcił groby rodziców posła, a jego biuro kilkakrotnie było dewastowane. We wrześniu hongkoński klub jeździecki w obawie o bezpieczeństwo musiał odwołać zaplanowane na jeden dzień gonitwy, ponieważ wystartować miał koń, którego współwłaścicielem jest Ho. Później poseł dobrowolnie wycofał swojego konia z wyścigów, "aż zakończą się niepokoje".
Brytyjski uniwersytet Anglia Ruskin University pozbawił niedawno Ho doktoratu honoris causa z prawa, argumentując tę decyzję "narastającymi wątpliwościami" co do działalności posła, który ukończył studia na tej uczelni w 1984 roku. W oświadczeniu uczelni nie sprecyzowano, o jakie działania chodzi.
Rząd Hongkongu wycofał niedawno z parlamentu projekt nowelizacji prawa ekstradycyjnego, który był bezpośrednią przyczyną trwających od czerwca protestów. Nie przychylił się jednak do żadnego z pozostałych postulatów protestujących, którzy żądają między innymi demokratycznych wyborów władz regionu i niezależnego śledztwa w sprawie brutalności policji.
