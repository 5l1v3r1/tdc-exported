
# Πρόβες «πολέμου» στα Εξάρχεια ενόψει Πολυτεχνείου: Ανταρτοπόλεμος και επεισόδια -Σε «κόκκινο συναγερμό» η ΕΛ.ΑΣ.!

Published at: **2019-11-05T15:00:54+00:00**

Author: ****

Original: [europost.gr](https://europost.gr/proves-polemoy-sta-exarcheia-enopsei-polytechneioy-antartopolemos-kai-epeisodia-se-kokkino-synagermo-i-el-as/)

Σε κατάσταση «κόκκινου συναγερμού» βρίσκεται η πολιτική ηγεσία του υπουργείου Προστασίας του Πολίτη καθώς και η ηγεσία της αστυνομίας, εν όψει των εκδηλώσεων για την 17 Νοέμβρη.
Η πύκνωση των βιαιοτήτων και των σχεδιασμένων επιθέσεων εναντίον αστυνομικών δυνάμεων εκ μέρους οργανωμένων ομάδων του ευρύτερου αντιεξουσιαστικού χώρου και όσων κρύβονται σ’ αυτόν, αποτελεί, κατά την αστυνομία, το προανάκρουσμα, μια πρόβα τζενεράλε, για το στρατηγικό σχέδιο δράσης των «γνωστών αγνώστων» με την ευκαιρία της επετείου της εξέγερσης του Πολυτεχνείου, που παραδοσιακά αποτελεί ευκαιρία αντιπαράθεσης και βίαιης σύγκρουσής τους με τις δυνάμεις της τάξεως.
Η φετινή επέτειος, η πρώτη επί ημερών της νέας κυβέρνησης που έχει θέσει ως κομβικό στόχο της την καταπολέμηση της βίας και της ανομίας, και έχει ήδη δώσει τα πρώτα «δείγματα γραφής» της προς την κατεύθυνση αυτή, τόσο με τις συχνές επιχειρήσεις της αστυνομίας στο «άβατο» των Εξαρχείων, όσο και με τις επιτυχημένες επεμβάσεις της προκειμένου να αρθεί το «καθεστώς» των καταλήψεων σε πλήθος κεντρικών κτιρίων, θεωρείται πολύ κρίσιμη και σημαδιακή. Και για τις δύο πλευρές.Επιχειρήσεις της ΕΛ.ΑΣ. κατά των καταλήψεων και αντίποινα αντεξουσιαστώνΟι οργανωμένες ομάδες των αντιεξουσιαστών, μετά τα πλήγματα (κυρίως εντυπώσεων αλλά και διακήρυξης προθέσεων αποφασιστικότητας της πολιτείας) που δέχθηκαν με την δυναμική λήξη εμβληματικών και πολύχρονων καταλήψεων με τις επεμβάσεις της αστυνομίας, των συλλήψεων που ακολούθησαν και την αποκάλυψη ύπαρξης «οπλοστασίων» στα υπό κατάληψη κτίρια, ξεκίνησαν μια εκστρατεία-απάντηση στις αστυνομικές επιχειρήσεις.
Τα καθημερινά σχεδόν επεισόδια εντός και πέριξ της ΑΣΟΕΕ, του νέου «μετώπου» συγκρούσεων των αντιεξουσιαστών και των δυνάμεων τάξης και ασφάλειας, οι οργανωμένες επιθέσεις εναντίον τραπεζών, η επιχείρηση εναντίον του αστυνομικού τμήματος Πεντέλης από την «Μηδενιστική Ταξιαρχία», οι σαφώς προετοιμασμένες και σχεδιασμένες «παράπλευρες» δυναμικές επεμβάσεις, με χρήση μολότοφ και αυτοσχέδιων όπλων, κουκουλοφόρων στα πλαίσια μαθητικών και φοιτητικών συλλαλητηρίων, τόσο στην Αθήνα όσο και στην Θεσσαλονίκη και άλλες πόλεις, αποτελούν για την αστυνομία το… προανάκρουσμα για το τι σχεδιάζει ο αντιεξουσιαστικός χώρος, ως απάντηση στις 17 Νοέμβρη.
Κυβέρνηση: Προβληματισμός για τις οργανωμένες επιθέσειςΤην πολιτική ηγεσία του υπουργείου αλλά και τους επιτελείς της αστυνομίας, προβληματίζει ιδιαίτερα το φαινόμενο των οργανωμένων επιθέσεων εναντίον ισχυρών δυνάμεων των ΜΑΤ που σταθμεύουν πέριξ της ΑΣΟΕΕ και μπροστά στο κτίριο «Βανκούβερ» μετά την λήξη της κατάληψης και της σύλληψης εντός αυτού καταζητούμενων ατόμων, καθώς επίσης και των συνεχιζόμενων παρανομιών εντός της ΑΣΟΕΕ, κατά τρόπο προκλητικό. Οι αντιεξουσιαστές και τα κυκλώματα που καλύπτονται από αυτούς, ίσως παρεξήγησαν την απόφαση της αστυνομίας να μην επέμβει, την περασμένη εβδομάδα, εντός της σχολής για να αντιμετωπίσει επεισόδια, επειδή ο χώρος ήταν γεμάτος από κανονικούς φοιτητές και εκτιμήθηκε ότι πιθανόν η κατάσταση να εξελισσόταν εκτός ελέγχου.
Ο υπουργός κ. Χρυσοχοΐδης, έχει επιδείξει μέχρι στιγμής αποφασιστική και συστηματική, μεν, αλλά πολύ προσεκτική και μετρημένη στάση στην αντιμετώπιση των κρουσμάτων ανομίας και βίας από πλευράς των αντεξουσιαστών, με στόχο το μακροπρόθεσμο αποτέλεσμα και την αποκατάσταση του κλίματος ασφάλειας, και όχι των πρόσκαιρων επικοινωνιακών εντυπώσεων.
Στην Κατεχάκη, όμως, γνωρίζουν πολύ καλά ότι το τριήμερο των εκδηλώσεων για το Πολυτεχνείο, και κυρίως ο «απολογισμός» το βράδυ της 17 Νοέμβρη, είναι ένα πολύ κρίσιμο, ίσως αποφασιστικό, ορόσημο τόσο για τον ίδιο τον υπουργό, όσο και για την μέχρι τώρα πολιτική της κυβέρνησης, η οποία την αποκατάσταση της τάξεως και της ασφάλειας των πολιτών την έχει αναγάγει σε πρωταρχικό της στόχο.
