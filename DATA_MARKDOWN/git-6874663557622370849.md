
# דיווח: נסיך הכתר הסעודי נתן אור ירוק להנפקת אראמקו

Published at: **2019-11-02T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3772875,00.html)

נסיך הכתר הסעודי מוחמד בן סלמאן נתן את אישורו להנפקתה של חברת הנפט הסעודית הלאומית ארמקו, לאחר שהגיע למסקנה שיש למהלך מספיק תמיכה מצד משקיעים מקומיים. כך דווח בבלומברג וברויטרס. נסיך הכתר קיבל את ההחלטה בפגישה שעמד בראשה אתמול, וההודעה הרשמית על כך צפויה להתפרסם כבר מחר, כך על פי מקורות המקורבים לנושא.
הנפקת החברה מהווה עסקה בסדר גודל נדיר בהיקפו, וההזדמנות הגדולה ביותר עבור תעשיית הנפט הסעודית מאז שהולאמה ארמקו ב-1970. החברה, ששואבת 10% מתפוקת הנפט העולמית משדות הנפט העצומים המצויים מתחת למדבריות המדינה, היא החברה הרווחית ביותר בעולם ומהווה את עמוד השדרה של היציבות הכלכלית והחברתית של המדינה.
ההנפקה, שהוצעה לראשונה על ידי הנסיך מוחמד ב-2016, נדחתה מספר פעמים לאחר שמשקיעים פקפקו בהערכת השווי של 2 טריליון דולר שניתנה לחברה. תוכנית קודמת להנפקה ציבורית באמצע אוקטובר הושהתה לאחר עניין פושר מצד מנהלי כספים, ומגך שהעסקה תסתמך ברובה על כסף סעודי. עדיין לא ברור האם הנסיך יסכים לקבל הערכת שווי פחותה.
הערכת השווי תהיה כנראה קרובה יותר ל-1.5 טריליון דולר, כך דיווחה רויטרס מפי אנשים המקורבים לנושא. בכירים באראמקו מקיימים פגישות עם משקיעים מוסדיים גלובליים ופנו גם לממשלות של מדינות במפרץ ובאסיה, כולל סין, כך על פי הדיווח.
ההנפקה היא חלק מרכזי בחזונו של הנסיך מוחמד לשנות עד 2030 את הכלכלה הסעודית ולנתק את תלותה בייצוא נפט. ההכנסות מההנפקה אמורות לשמש בידי קרן השפע הסוברנית של המדינה, ולהגדיל מאוד את השפעתה. על מנת להשלים את העסקה, בנקאיה של אראמקו יזדקקו לתרומות מכובדות מהמשפחות העשירות בממלכה, שרבות מהן עמדו במרכזה של חקירת השחיתות מ-2017 שבמסגרתה עוכבו לחקירה עשרות אנשים במלון הריץ-קרלטון בריאד.
