
# Udineze smenio Tudora! Gatuzo među petoricom kandidata za klupu…

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/fudbal/vesti/udineze-smenio-tudora-gatuzo-medu-petoricom-kandidata-za-klupu/341306)

Do prošlog vikenda se Udineze dičio statusom najbolje odbrane u italijanskoj Seriji A. Sve je delovalo obećavajuće za hrvatskog stručnjaka Igora Tudora i njegove Zebre. Bili su na 10. mestu prvenstvene tabele, a sa samo šest primljenih golova u osam mečeva su bili najbolja odbrana lige…
A onda je brzi voz pregazio Udineze i Tudora!
Atalanta je deklasirala Zebre sa 7:1, a tri dana kasnije ih je Roma razbila na Friuliju sa 4:0 postigavši tri gola sa igračem manje. Bilo je očigledno da se sve raspalo u Udinezeu. Nešto je moralo da se menja.
Danas je promenjen trener. Igor Tudor je smenjen.
Hrvat je u martu došao kao “vatrogasac” na Friuli i pomogao Udinezeu da izbori opstanak. Sličan posao je obavio i u prvom mandatu na proleće 2018. godine, ali je na kraju sezone napustio klub jer se nije dogovorio sa čelnicima.
Udinezeu još ne gori pod nogama, prvenstvo je tek počelo, tri boda su iznad zone ispadanja… Ali da ne bi došli u situaciju kao prethodne dve sezone, u Friuliji su rešili da krizu seku u korenu i smenili trenera.
Ekipu će narednog vikenda na Marasiju prpotiv Đenove voditi dosadašnji pomoćnik Luka Goti, a očekuje se da do tada bude pronađen novi trener. Italijanski mediji barataju nekolicinom imena koja bi mogla da naslede Tudora. Najčešće se pominje bivši Milanov trener Đenaro Gatuzo, ali danas se sve jače govori i o povratku Frančeska Gvidolina koji je već u dva mandata proveo ukupno pet godina na klupi Udinezea. Šuška se i o rešenjima poput Ćezarea Prandelija, te povratku bivših trenera Stefana Kolantuona i Paskvalea Marina.
(FOTO: reuters)
