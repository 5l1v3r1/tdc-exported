
# Разумков підписав законопроєкт про технічне облаштування кордону

Published at: **2019-11-05T19:30:00+00:00**

Author: ****

Original: [ZIK.UA](https://zik.ua/news/2019/11/05/razumkov_pidpysav_zakonoproiekt_pro_tehnichne_oblashtuvannya_kordonu_1684385)


        Законопроєкт №0905 про внесення змін до деяких законодавчих актів України щодо інженерно-технічного облаштування та утримання державного кордону передано на підпис президенту України Володимиру Зеленському.
      
Про це йдеться на сайті Верховної Ради.
"5.11.2019 Закон направлено на підпис Президенту", - написано у карточці законопроєкту.
Як зазначається, Змінами до Земельного кодексу України, Водного кодексу України, Закону України «Про державний кордон України» пропонується визначити розміри земельних ділянок, які надаються органам Державної прикордонної служби України для будівництва та утримання інженерно-технічних споруд, огорож, прикордонних знаків, прикордонних просік, комунікацій та інших об’єктів прикордонної інфраструктури завширшки не менш ніж 50 метрів, а також звільнення цих органів у зв’язку із цим від відшкодування втрат сільськогосподарського та лісогосподарського виробництва.
Метою прийняття акту є створення належних умов для інженерно-технічного облаштування державного кордону України із суміжними державами, насамперед з Російською Федерацією, з метою забезпечення виконання Держприкордонслужбою завдань з охорони та захисту державного кордону шляхом нормативно-правового визначення розмірів земельних ділянок, які надаються органам Державної прикордонної служби України для будівництва та утримання інженерно-технічних споруд, огорож, прикордонних знаків, прикордонних просік, комунікацій та інших об’єктів прикордонної інфраструктури.
Раніше повідомлялося, що Верховна Рада ухвалила законопроєкт №0905 про внесення змін до деяких законодавчих актів України щодо інженерно-технічного облаштування та утримання державного кордону.
