
# پرداخت پاداش به افشا کنندگان فساد در شهرداری خرم‌آباد

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697138/%D9%BE%D8%B1%D8%AF%D8%A7%D8%AE%D8%AA-%D9%BE%D8%A7%D8%AF%D8%A7%D8%B4-%D8%A8%D9%87-%D8%A7%D9%81%D8%B4%D8%A7-%DA%A9%D9%86%D9%86%D8%AF%DA%AF%D8%A7%D9%86-%D9%81%D8%B3%D8%A7%D8%AF-%D8%AF%D8%B1-%D8%B4%D9%87%D8%B1%D8%AF%D8%A7%D8%B1%DB%8C-%D8%AE%D8%B1%D9%85%E2%80%8C%D8%A2%D8%A8%D8%A7%D8%AF)

عضو شورای شهر خرم‌آباد گفت: به دنبال تصویب ساز و کاری هستیم که بر طبق آن کسانی که فسادهای مالی را در شهرداری خرم‌آباد افشا کنند از پاداش و مزایای خاصی برخوردار شوند.به گزارش خبرگزاری فارس از خرم‌آباد، علی محمد صالحی نسب امروز در نشست فوق العاده شورای اسلامی شهر خرم‌آباد از برنامه شورای شهر برای پیشگیری و مبارزه موثر با فساد مالی در این دستگاه خبر داد و گفت: به دنبال تصویب ساز و کاری هستیم  که بر طبق آن کسانی که فسادهای مالی را در شهرداری افشا کنند از پاداشها و مزایای خاصی برخوردار شوند.
وی افزود: شورای شهر خرم‌آباد برای مبارزه با فساد عزمی جدی دارد و تصویب این طرح که اصطلاحا به آن طرح  سوت‌زنی می‌گویند می‌تواند اقدام موثری در این راستا قلمداد شود.
عضو شورای شهر خرم‌آباد خاطرنشان کرد: در بسیاری از کشورهای دنیا، برای حمایت از افشاگران فساد و تشویق آنها، قوانینی با عنوان حمایت از سوت زنان فساد (یعنی اولین افرادی که گزارشی از یک فساد یا تخلف مالی ارائه می‌دهند) وجود دارد که طبق بررسی‌ها، بهترین ساز و کار مقابله با فساد همین کار است.
شایان ذکر است شورای شهر خرم‌آباد بعد از شورای شهر مشهد دومین شورایی است که تصمیم دارد چنین طرحی را به تصویب برساند.
