
# Hořel bytový dům. Škoda se vyšplhala na 3,5 milionu korun

Published at: **2019-11-01T07:34:00+00:00**

Author: **Jakub Šťástka**

Original: [Deník.cz](https://www.denik.cz/regiony/horel-bytovy-dum-skoda-se-vysplhala-na-3-5-milionu-korun-20191101.html)

„Aby se podařilo rychle dostat oheň pod kontrolu, rozhodl velitel zásahu o rozdělení místa zásahu na dva úseky. Dohromady na nich byly použity čtyři vysokotlaké vodní proudy, zásah probíhal v dýchací technice. Těsně před půl šestou byla nahlášena lokalizace,“ uvedla Tereza Fliegerová, tisková mluvčí středočeských hasičů.
Operační důstojník na místo vyslal profesionální jednotky hasičů ze stanic Kolín a Kutná Hora. Ty byly vybaveny výškovou technikou, jelikož šlo o budovu vysokou asi deset metrů. U požáru byly navíc dobrovolné jednotky z obcí Velký Osek a Starý Kolín.
Hasiči informovali o požáru také starostu Kolína Michaela Kašpara. „Spolu s jednatelkou firmy, v jejímž vlastnictví je bytový dům, zajišťoval pro obyvatele náhradní ubytování,“ uvedla Tereza Fliegerová. Hasiči po uhašení požáru důkladně prozkoumávali prostor uvnitř i vně objektu. To aby se ujistili, že nikde nedochází k dalšímu hoření. „Ve čtvrt na sedm byl požár zcela zlikvidován a všechny jednotky se tak mohly vrátit na své základny,“ řekla mluvčí středočeských hasičů.
Na budovu do rána mají dohlížet policisté, dopoledne se odehraje došetření celého požáru. „Přímé škody byly předběžně vyčísleny na 3,5 milionu korun, včasným zásahem se hasičům podařilo uchránit hodnoty v trojnásobné výši. Celá událost se obešla bez zranění,“ dodala Tereza Fliegerová.
