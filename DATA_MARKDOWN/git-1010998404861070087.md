
# Исай Чунг Данг е новият кмет на село Български извор

Published at: **2019-11-06T20:10:00+00:00**

Author: **Елица Попова**

Original: [bTV Новините](https://btvnovinite.bg/bulgaria/isaj-chung-dang-e-novijat-kmet-na-selo-balgarski-izvor.html)

Исай Чунг Данг е новият кмет на село Български извор. Данг, който е кандидат на ГЕРБ, успя да победи досегашния кмет от ДПС Севин Иванов.
Новият кмет на Български извор Исай Чунг Данг има български и виетнамски корени.
Бащата на кмета Данг – Уанг Чунг идва от Северен Виетнам, за да стане миньор в Мадан, а любовта го отвежда в Тетвенско.
„По принцип всички имена на виетнамци са на цветя. И виетнамците са трудолюбиви като българите, темпераментни, може би оттам е тази любов за родния дом”, каза Исай Чунг Данг
Той побеждава опонента си с 19 гласа.
„Младите хора помогнаха, даже от чужбина, които агитираха по телефона близки, роднини, приятели братовчеди”, обясни Исай Чунг Данг.
Кметството на село Български извор е на улица „Демокрация”. Демокрацията и правото на избор донесе победа на Исай Данг.
И както си му е редът, съселяните на Исай Чунг Данг му дават 100 дни толеранс.
„Беше мой състезател по футбол – дисциплиниран, грамотен. Той ми е роднина”, каза Страхил Димчев.
Новият кмет си даде две седмици за едно от обещанията си.  
„Обещание давам, че тази чешмичка до две седмици ще заработи, така че хората, които живеят в това село, да пият водичка, не може в 21 век да живеем в джунгла”, категоричен е Исай Чунг Данг.
Идният понеделник той полага клетва като кмет, а във вторник, казва, че започва работа.
