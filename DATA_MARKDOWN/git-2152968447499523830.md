
# Кмет за осми път: Куткудейски пак спечели в Медковец

Published at: **2019-11-04T09:15:00+00:00**

Author: **Камелия Цветанова**

Original: [Dnes.bg](https://www.dnes.bg/mestni-izbori-19/2019/11/04/kmet-za-osmi-pyt-kutkudeiski-pak-specheli-v-medkovec.428465)

В община Медковец кандидатът на БСП за България Венцислав Куткудейски ще е кмет с осми мандат. Той управлява общината от 1991 година насам, а на балотажа в неделя е получил подкрепа от 49,85 на сто срещу 48,84 за кандидата на Движение 21 Евгени Антонов.
С "Не подкрепям никого" в община Медковец са гласували 1,31 на сто.
Кандидатите на ГЕРБ спечелиха балотажите в общините Берковица и Вършец, съобщиха от общинските избирателни комисии в област Монтана.
В община Берковица Димитранка Каменова от ГЕРБ спечели убедително втория тур с подкрепа от 64 на сто срещу сегашния кмет Милчо Доцов, издигнат от коалиция "Обединена социалдемокрация" и подкрепен от БСП.
Каменова бе кмет на Берковица в мандат 2011-2015 година, а Доцов в мандати 2003-2007 и 2007-2011 година.
В община Вършец трети пореден мандат спечели настоящият кмет Иван Лазаров от ГЕРБ, а негов опонент на балотажа беше Латинка Симова от БСП.
В община Бойчиновци досегашният кмет Светлин Сретениев спечели нов мандат, като негов опонент на балотажа бе Мария Димитрова от ГЕРБ. Първите си два мандата в Бойчиновци Сретениев спечели като кандидат на ГЕРБ, а сега бе издигнат от партия Българска нова демокрация.
