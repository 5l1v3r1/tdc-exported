
# Conte dopo il Cdm: Noi disponibili su immunità penale, ma ArcelorMittal chiede 5mila esuberi. Inaccettabile

Published at: **2019-11-06T22:32:00+00:00**

Author: ****

Original: [Repubblica.it](https://www.repubblica.it/politica/2019/11/06/news/conte_vertice_governo_ex_ilva_arcelormittal-240439554/)

 "E' una vertenza che sta particolarmente a cuore al governo, riteniamo quel polo industriale di interesse strategico per il Paese. Per il governo rilanciare l'Ilva e Taranto è una priorità". Inizia così la conferenza stampa del premier Giuseppe Conte al termine del Cdm dedicato alla situazione dello stabilimento pugliese e alla necessità dell'esecutivo di arginare la volontà di disimpegno del gruppo ArcelorMittal."Non riteniamo giustificate le preoccupazioni di ArcelorMittal e il governo ha dichiarato, per sgombrare il campo, la sua disponibilità all'immunità". "Il governo si è dimostrato disponibile a introdurre lo scudo penale, che è stato rifiutato - ha spiegato il premier -. Dopo un po' è emerso nella discussione che non era questa la vera causa del disimpegno dell'azienda. Lo scudo penale non è il tema, il tema è che l'azienda ritiene che con i livelli di produzioni non siano sostenibili gli investimenti e di non poter assicurare gli attuali livelli di occupazione. Per assicurare la continuità aziendale ci viene rappresentato l'esubero di 5mila lavoratori. Per noi è inaccettabile"."Qui non è una qualsiasi crisi aziendale. E' una vertenza che in questo momento prospetta un disimpegno da impegni contrattuali specificamente assunti a seguito da una gara. Se ci sono criticità non giustificano affatto la riconsegna dell'intero impianto, per noi - ha sottolineato Conte - è scattato un allarme rosso. Ci siamo resi disponibili ad aprire una finestra negoziale, ventiquattro ore su ventiquattro"."Ribadisco - ha aggiunto Conte - la disponibilità a valutare elementi di accompagnamento alla situazione di mercato contingente, alle guerre commerciali in corso, alla previsione dei dazi. Ma per loro la riduzione della produzione è strutturale. E questo per noi non è accettabile"."La produzione è scesa a 4mila tonnellate - ha argomentato ancora il premier -. Benissimo. A chi spetta il rischio impresa? Chi è che viola il contratto? Vogliamo dire che il Governo non rispetta il contratto? Nessuna responsabilità sulla decisione dell'azienda può essere attribuita al governo - ha evidenziato ancora Conte -. Nessuno ha costretto ArcelorMittal a partecipare a una gara con regole chiare e trasparenti. Chiediamo il rispetto del piano industriale e ambientale. Questa è un'altra preoccupazione: che non garantendo la continuità produttiva non si continui con il risanamento ambientale. L'azienda rimedi alle sue iniziative. Abbiamo invitato il presidente Mittal a prendersi un paio di giorni e valutare la situazione per altre soluzioni. Ma al momento - ha poi chiarito Conte - non c'è nessuna soluzione, nessuna richiesta nostra è stata accettata"."Non lasceremo soli gli operai e le comunità locali. Domani convocheremo i sindacati - ha annunciato il presidente del Consiglio -. C'è l'assoluta determinazione di rilanciare Ilva e Taranto. Non è questione di minoranza o maggioranza, è l'intero Paese che deve reggere l'urto di questa sfida, sono assolutamente inutili le polemiche".Con il premier, in conferenza stampa anche il ministro dello Sviluppo Economico Stefano Patuanelli, per ribadire un punto in particolare. "ArcelorMittal non è in grado di rispettare il suo piano industriale e non possono essere i lavoratori e Taranto a pagare - le parole del ministro, che ha ricordato come, "a prescindere da ogni altra condizione, la società oggi dice che non riesce a produrre più di 4 mln di tonnellate e che queste non sono sufficienti a remunerare l'investimento. Ma Mittal ha vinto la gara per Ilva promettendo 6 mln di tonnellate e 8 mln dal 2024".
