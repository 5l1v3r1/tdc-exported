
# Just Dance 2020 è l’ultimo videogame per Wii, dite addio alla console

Published at: **2019-11-06T08:06:00+00:00**

Author: **Nicola Armondi**

Original: [Tom&#39;s Hardware](https://www.tomshw.it/videogioco/just-dance-2020-wii/)

Con il passaggio a una nuova generazione di console, è più che naturale che gli sviluppatori diminuiscano pian piano il supporto a quella passata, concentrandosi quindi su quella più recente. Quanto rapidamente avvenga questo passaggio dipende da tanti fattori, ma in generale siamo tutti d’accordo che è sempre bello quando un team non dimentica chi è un po’ più restio ad adottare le nuove tecnologie. Detto ciò, è straordinario che ieri sia stato rilasciato Just Dance 2020 in versione Nintendo Wii.
Esatto, il più recente capitolo della serie di ballo della società d’Oltralpe è stato rilasciato su PlayStation 4, Nintendo Switch, Xbox One e Nintendo Wii. Si tratta di un evento che potrebbe sorprendere alcuni, ma dobbiamo ricordare che la console fissa della casa di Kyoto ha venduto più di 100 milioni di unità, molte delle quali acquistate dai “giocatori della domenica” interessati sopratutto a opere più leggere come, per l’appunto, Just Dance. Vista la popolarità della serie, è naturale che Just Dance 2020 venda ancora abbastanza su Wii da permetterne l’uscita.
