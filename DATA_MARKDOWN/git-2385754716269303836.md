
# Με ενδιαφέροντα ματς η 4η αγωνιστική του Τσάμπιονς Λιγκ

Published at: **2019-11-05T09:40:00+00:00**

Author: **Sigmalive.Sports**

Original: [SIGMALIVE](https://www.sigmalive.com/sports/football/595759/me-endiaferonta-mats-i-4i-agonistiki-tou-tsampions-ligk)

Η 4η αγωνιστική των ομίλων του Champions League βρίσκει το ζευγάρι Τσέλσι – Άγιαξ στη δεύτερη μεταξύ τους αναμέτρηση να έχουν ευκαιρία για μοναξιά στην κορυφή, τη στιγμή που η Ντόρτμουντ, λίγες μέρες πριν το ντέρμπι με τη Μπάγερν, υποδέχεται την Ίντερ με φόντο το δεύτερο εισιτήριο για τα νοκ-άουτ. Η κορυφαία ευρωπαϊκή διασυλλογική διοργάνωση συνεχίζεται με την 4η «στροφή» της φάσης των ομίλων, εκεί όπου το ενδιαφέρον συγκεντρώνεται στο «Στάμφορντ Μπριτζ» και το Signal Iduna Park. Λίγες μέρες πριν από τη μεγάλη «μάχη» στην Bundesliga απέναντι στη Μπάγερν Μονάχου, η Μπορούσια Ντόρτμουντ κοντράρεται με την Ίντερ στο... δεύτερο επεισόδιο της μεταξύ τους «ιστορίας» στο φετινό Champions League. Οι Βεστφαλοί ηττήθηκαν 2-0 στο Μιλάνο στο αμέσως προηγούμενο παιχνίδι, οι δύο ομάδες βρίσκονται μαζί στους 4 βαθμούς του γκρουπ και διεκδικούν το δεύτερο εισιτήριο για την επόμενη φάση, δεδομένου πως η Μπαρτσελόνα (που κοντράρεται εντός έδρας με τη Σλάβια Πράγας) είναι το απόλυτο φαβορί. Η Τσέλσι, μετά το σπουδαίο «διπλό» στο Άμστερνταμ με το γκολ του Μπατσουαγί, φιλοξενεί τον Άγιαξ στην αγγλική πρωτεύουσα με τον νικητή της αναμέτρησης να έχει τη μεγάλη ευκαιρία ν' αποσπαστεί στην κορυφή και να κινήσει τα νήματα στις εναπομείνασες δύο αγωνιστικές με ορίζοντα τα νοκ-άουτ. Για το ίδιο γκρουπ, η Βαλένθια θα φιλοξενήσει τη Λιλ με όσες ελπίδες της απομένουν για τη 2η θέση του ομίλου, ευελπιστώντας σε ένα καλό αποτέλεσμα από το ματς του Λονδίνου... Στα υπόλοιπα ματς, η Λίβερπουλ υποδέχεται τη Γκενκ στο «Άνφιλντ» για να δώσει συνέχεια στις νίκες και να ξεκαθαρίσει κάπως περισσότερο το τοπίο ώστε να περάσει στους «16» μαζί με τη Νάπολι που θα φιλοξενήσει τη Ζάλτσμπουργκ στο «Σαν Πάολο», ενώ στο 7ο γκρουπ η κατάσταση είναι τέτοια που προκαλεί αρκετό ενδιαφέρον. Η πρωτοπόρος Λειψία έχει πολύ δύσκολο ματς στην έδρα της Ζενίτ, με τη ρωσική ομάδα να ισοβαθμεί με τη Λυών και στο -3 να βρίσκεται και η Μπενφίκα που θα παίξει απόψε στο «Groupama Stadium». Αναλυτικά το πρόγραμμα: Μπαρτσελόνα – Σλάβια Πράγας (19:55)Ζενίτ – Λειψία (19:55) Λίβερπουλ – Γκενκ (22:00) Ντόρτμουντ – Ίντερ (22:00) Τσέλσι – Άγιαξ (22:00) Νάπολι – Ζάλτσμπουργκ (22:00) Λυών – Μπενφίκα (22:0) Βαλένθια – Λιλ (22:00)  πηγή:gazzetta.gr
