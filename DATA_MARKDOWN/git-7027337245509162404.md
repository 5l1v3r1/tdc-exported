
# رئیس سازمان صدا و سیما: سالانه میزبان 30 میلیون زائر هستیم

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697273/%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D8%B5%D8%AF%D8%A7-%D9%88-%D8%B3%DB%8C%D9%85%D8%A7-%D8%B3%D8%A7%D9%84%D8%A7%D9%86%D9%87-%D9%85%DB%8C%D8%B2%D8%A8%D8%A7%D9%86-30-%D9%85%DB%8C%D9%84%DB%8C%D9%88%D9%86-%D8%B2%D8%A7%D8%A6%D8%B1-%D9%87%D8%B3%D8%AA%DB%8C%D9%85)

عبدالعلی علی‌عسگری گفت: اهمیت صدا وسیما از این باب است که امروزه تهدیدات کشور ما رسانه‌پایه است.یعنی دشمنان برای تخریب اقتصادی ما اقدام می‌کنند و از هیچ چیزی فروگذار نکردند.
رئیس سازمان صدا و سیما جمهوری اسلامی ایران امروز در آیین افتتاح 205 پروژه و طرح فنی در سالن رضوان صدا و سیمای خراسان رضوی گفت: ما در روند یک جنگ اقتصادی هستیم. این جنگ در صورتی موثر است که جنگ رسانه‌ای آن‌ها در کشور تاثیر داشته و مقاومت مردم را تخریب کند. از این رو نقش مهم رسانه ملی مشخص می‌شود. ما نیز در حال بازشناسی فتنه‌های دشمن هستیم و سعی می‌کنیم آن‌ها را خنثی کنیم بر اساس راهبردهایی که رسانه‌ ملی در استان‌ها دارد تلاش می‌شود مقاومت کشور را بالا ببریم.
وی افزود: استان خراسان رضوی استانی فوق‌العاده از لحاظ جغرافیایی،اقلیمی،صنعت، معدن و کشاورزی است. همچنین از نظر دانشگاهی و حوزه علمیه مقام شامخی دارد و دارای برجستگی‌های زیادی است. وجود مضجع شریف امام رضا(ع) نیز این شهر را پر برکت کرده به طوری که سالانه میزبان ۳۰ میلیون زائر هستیم.
علی‌عسگری افزود: مرکز صدا و سیما دارای استعداد فوق‌العاده‌ای است و ما تلاش می‌کنیم سرمایه‌گذاری بیشتری کنیم این استان دارای نیروهای فاخر و ارزشمندی است که می‌توانند در کشور تاثیرگذار باشند. امید داریم در تمامی بخش‌ها مانند مستند، فیلم، سریال و گفت‌وگو بتوانیم فعالانه در سطح استانی و ملی کار کنیم.
رئیس سازمان صدا و سیما بیان کرد: علی‌رغم محدودیت‌ها در زمینه‌های زیر ساختی فعالیت‌های خوبی انجام شده و ان‌شالله این کار در زمینه‌های محتوایی نیز اتفاق بیفتد. همکاران عزیز ما در صدا و سیما خراسان هم در بعد استان هم ملی و هم جهانی فعالند و خدمات ارزشمندی را ارائه می‌دهند.
وی با اشاره به آغاز امامت حضرت مهدی(عج) گفت: امروزه موضوع انتظار بسیار مهم است. انقلاب اسلامی به دو دلیل وجود آقا اباعبدلله(ع) و شهادت جوانان و دیگر روحیه انقلابی بودن زنده است و ان‌شالله تلاش می‌کنیم تا زمینه‌های ظهور در این بستر فراهم شود.
علی‌عسگری افزود: آمریکایی‌ها پیش از همه از تفکر انقلابی، شیعه، امام، شهادت‌طلبانه و انتظار نگرانند چرا که امید به آینده را این عناصر افزایش می‌دهد و دشمن در صدد تخریب این عوامل است.
رئیس سازمان صدا و سیما بیان کرد: در داستان برجام دشمنان بدعهدی کردند و می‌خواستند فقط ایران به تعهداتش عمل کند. ایران پس از یک سال شروع به کاهش تعهدات کرد که دیروز گام چهارم آن انجام شد و نیروگاه فردو آغاز به فعالیت کرد.
وی گفت: دشمن مارا تحریم می‌کند و به این تحریم‌ها ادامه می‌دهد اما ایران کشوری با توان تولیدی و سازندگی بالا و نیروهای متخصص است و در نتیجه تحریم‌ها باعث شکل‌گیری بسیاری از شرکت‌های دانش بنیان و افزایش روند توسعه و رشد آن شده است که ان‌شالله بتوانیم از این تحریم‌ها استفاده کرده و آن‌ها را به فرصت تبدیل کنیم.
