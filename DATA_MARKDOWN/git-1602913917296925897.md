
# Schimbare surpriză. Adriana Cotel este noul manager al Institutului Clinic Fundeni, în locul medicului Alina Tănase

Published at: **2019-11-04T13:36:46+00:00**

Author: **Georgiana Mihalache**

Original: [Ziarul Financiar](https://www.zf.ro/profesii/schimbare-surpriza-adriana-cotel-este-noul-manager-al-institutului-clinic-fundeni-in-locul-medicului-alina-tanase-18539047)

Adriana Cotel (36 de ani), care a deţinut în ultimele 12 luni pe rând funcţiile de şef la Agenţia Naţională a Medicamentului şi de preşedinte la Casa Naţională de Asigurări de Sănătate, este noul manager al Institutului Clinic Fundeni, unul dintre cele mai mari spitale de stat din Bucureşti.
Numirea a venit prin ordinal ministrului Sănătăţii Sorina Pintea. Presa a scris despre legăturile Adrianei Cotel cu Darius Vâlcov, consilierul premierului Viorica Dăncilă.
„Începând de astăzi, mandatul meu de manager interimar a încetat. În locul meu a fost numită dna Adriana Cotel. Eu revin în secţia în care muncesc de peste două decenii”, a transmis Alina Tănase.
Medicul Alina Tănase a deţinut funcţia de manager interimar al Institutului Fundeni din august 2019, după ce Carmen Orban, fostul manager al spitalului, a ales o carieră în privat, la spitalul Monza.
Adriana Cotel, numită la 25 ianuarie 2019 în fruntea Casei Naţionale de Asigurări de Sănătate (CNAS), a fost revocată ieri din funcţie la doar patru luni de la preluarea mandatului la propunerea ministrului sănătăţii Sorina Pintea.
Anterior, ea a condus timp de trei luni, din octombrie 2018 până în ianuarie 2019, Agenţia Naţională a Medicamentului. Cotel nu a publicat CV-ul pe site-ul instituţiilor publice pe care le-a condus până în prezent.
Institutul Fundeni are 1.098 de paturi în total şi este unul dintre cele mai mari unităţi spitaliceşti de stat din Capitală.
