
# קידום עסקים תמורת שוחד: שני ראשי רשויות עוכבו; עוזר שר לשעבר נעצר

Published at: **2019-11-04T10:51:00+00:00**

Author: **לירן לוי ויואב איתיאל**

Original: [וואלה! חדשות](https://news.walla.co.il/item/3321515)

המשטרה עיכבה לחקירה הבוקר (שני) שני ראשי רשויות בחשד למעורבות בפרשת שוחד. במסגרת חקירת הפרשה, נעצרו עוד עשרה חשודים, בהם גם עוזרו לשעבר של שר בממשלה. שבעה בני אדם נוספים עוכבו אף הם לחקירה. המשטרה מייחסת לעצורים חשד למעורבות בשוחד, קבלת דבר במרמה, הלבנת הון ועבירות נוספות.
לוואלה! NEWS נודע כי המשטרה הגיעה הבוקר למשרד להגנת הסביבה בירושלים עם צו בית משפט ותפסה מסמכים בעניינו של עוזר השר. החקירה מתנהלת ביחידה הארצית למאבק בפשיעה הכלכלית (יאל"כ) בלהב 433. הבוקר היא הפכה גלויה, בתום תקופה ממושכת של חקירה סמויה. במסגרת החקירה עלה החשד כי עובדי ציבור בכירים, ביחד עם אחרים, כל אחד על פי חלקו, ביצעו לכאורה עבירות שחיתות תוך מעורבות בעלי השפעה בחברות ממשלתיות ובמוסדות שלטון.
גורם מתחום תשתיות התחבורה אמר שאחד הפרוייקטים שהחוקרים הביעו בו עניין הוא כביש 781, פרוייקט בהיקף של כרבע מיליארד שקלים המקשר את חיפה לקריית אתא. עו"ד שרון נהרי יחד עם עו"ד רני שוורץ, המייצגים את מי שהייתה בכירה בחברת תשתיות ציבורית, כמו גם את הבכיר בחברה העירונית בצפון שאחראי על פרויקטים גדולים בתחום התחבורה, ושנחקר בפרשת השחיתות, אמרו לוואלה! NEWS כי "הם מכחישים את החשדות ויגיבו בבית המשפט".

        באשכול הזדעזעו מרצח האישה: "לא האמנו שדבר כזה יקרה" 
         היהודים בבריטניה חוששים מניצחון של קורבין: "רבים יעזבו" 
         נתניהו: הופתעתי מעצם ההאשמה נגד יועציי ותפיסת הטלפונים 
         גם בחורף: שיטת השחייה שעושה שינוי מטורף בחיים תוכן מקודם
      
עוד עולה מממצאי החקירה כי קבלנים ויזמים זכו לכאורה להטבות בעבודות תשתית ותחבורה בהיקפים גדולים באזור חיפה והקריות - תמורת שוחד. כמו כן עלה החשד כי בעלי תפקידים בכירים ברשויות מקומיות ואף במשרדי ממשלה מעורבים אף הם בקידום ענייניהם של בעלי האינטרסים בתמורה לשוחד או ממניעים פסולים אחרים. במהלך היום בוצעו עשרות חיפושים וכן התבצעה פעילות אכיפה כלכלית נרחבת.
מלה"ב 433 נמסר כי "המשטרה תמשיך לחקור ולחשוף עבירות הנוגעות לטוהר המידות הפוגעות באזרחים הנורמטיביים, במדינה, בקופתה ובאמון הציבור במוסדותיה ונבחריה".
בתנועה לאיכות השלטון אמרו הבוקר בעקבות התפוצצות הפרשה כי הרשות המקומית בישראל הפכה כבר מזמן לחצר האחורית "המוזנחת והלא מטופלת המאפשרת צמיחה של גידולי פרא פעם אחר פעם". בתנועה טענו כי "שילוב של כשלי שלטון ברמה המקומית לצד הזנחה רגולטורית של משרד הפנים והעדר פיקוח מביאים אותנו בכל פעם מחדש למצב בו ראשי רשויות ובכירים נוספים מוצאים את עצמם בחדרי החקירות. עד שלא תתוקן השיטה, ונראה יותר פיקוח על הרשויות המקומיות, ובייחוד בנושאי תכנון ובנייה ומכרזים, נמשיך להתעורר לכותרות מהסוג הזה".
(עדכון ראשון : 07:51)
