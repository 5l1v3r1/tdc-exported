
# Lokomotiv Mosca-Juventus 1-2, pagelle: Higuain di sacrificio, Douglas Costa irresistibile

Published at: **2019-11-05T22:00:00+00:00**

Author: **Paolo Tomaselli, inviato a Mosca**

Original: [Corriere della Sera](https://www.corriere.it/sport/calcio/coppe/champions/notizie/lokomotiv-mosca-juventus-1-2-pagelle-higuain-sacrificio-douglas-costa-irresistibile-681e0dd0-00d2-11ea-90df-c7bf97da0906.shtml)

Queste le pagelle della Juventus dopo la vittoria per 2-1 a Mosca contro la Lokomotiv che ha sancito la promozione agli ottavi di Champions League con due giornate di anticipo:Szczesny: 6 Non riesce a deviare la palla che sbatte sul palo e torna buona per il gol di Miranchuk. Decisive invece due coperture in uscita nel finale. Danilo: 5,5 Il duello con Joao Mario finisce in parità, ma Rybus è molto meglio di Idowu che ha giocato all’andata e gli impedisce di mettere il naso in zona cross. Bonucci: 5,5 Prendere le misure a Miranchuk che non sta mai fermo è dura, però lui sembra aver lasciato a casa il metro. Rischia pure il rosso con una tacchettata al polpaccio di Eder. Ritrova lucidità salvando sulla linea una botta di Joao Mario. Rugani: 5 Condivide gli stessi problemi di Bonucci. Sempre incerto. Alex Sandro: 6 Parecchio schiacciato da Zhemaletdinov, però lo chiude molto bene in area al momento del dunque. Khedira: 6 Gioca praticamente da fermo, ma la palla che manda al tiro Higuain nel primo tempo è uno dei pochi gesti tecnici da ricordare prima del 2-1. Pjanic: 5,5 Primo tempo da impostore, con almeno tre palloni incandescenti persi malamente. Nel finale getta la maschera e somiglia di più all’originale. Rabiot: 5 Quasi svogliato nell’accompagnare l’azione, anche il pressing è a basso ritmo. Ramsey: 6,5 Sorride «colpevole» per il tocco sulla linea che mette di malumore Ronaldo. Al di là dell’episodio, si muove con intelligenza e passo sulla trequarti. Che diventi la prima scelta nel ruolo, però è da vedere. Ronaldo: 6 Per le statistiche, non rompe la maledizione delle punizioni con la Juve senza gol (salgono a 32) e non riesce nemmeno a segnare alla squadra numero 34 in Champions, perché Guilherme si riscatta. Esce stizzito, ma qualche volta toccherà pure a lui. O no? Higuain: 7 Il tacco con cui restituisce la palla a Douglas lanciato in gol vale tutto il sacrificio fatto nei 93’ precedenti. Bentancur: 6 Da mezzala ci mette il fisico, ma anche la testa. Douglas Costa: 7,5Esterno del tridente o trequartista, l’importante è ricordare a tutti che lui ha queste giocate, irresistibili, per spaccare le partite.Sarri: 6,5 Era dal 2008 che la Juve non si qualificava con due partite ancora da giocare. Lo spettacolo ancora non si vede, ma il laboratorio è in piena attività e produce risultati.
