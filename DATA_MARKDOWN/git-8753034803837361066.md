
# Her forlater superstjernen banen etter rasistiske tilrop

Published at: **2019-11-03T16:50:44+00:00**

Author: **NTB**

Original: [Aftenbladet](https://www.aftenbladet.no/sport/i/JoX7Pj/her-forlater-superstjernen-banen-etter-rasistiske-tilrop)

Episoden skjedde etter 54 minutters spill. Balotelli hadde ballen nede ved cornerflagget da han plutselig tok ballen opp med hendene og sparket den opp mot tribunen.
Brescia-spissen var fly forbannet, gikk av banen og mot spillertunnelen.
Rapporter i Italia, hos blant annet storavisen La Gazzetta dello Sport , melder at utbruddet skyldtes rasistiske tilrop fra tribunen.
29-åringen ble deretter overtalt av andre spillere til å forbli på banen og fortsette kampen.
Fra speakeren på tribunen ble det deretter lest opp en melding om at kampen ville blitt avbrutt dersom ikke tilskuerne skjerpet seg.
Oppgjøret endte til slutt 2-1 til hjemmelaget Hellas Verona. Balotelli scoret gjestenes reduseringsmål fem minutter før slutt.
Rasisme på tribunen har vært en gjenganger denne høsten. I Italia har det vært flere episoder den siste tiden. Blant andre Romelu Lukaku fikk apelyder ropt mot seg da hans Inter spilte borte mot Cagliari tidligere i sesongen.
