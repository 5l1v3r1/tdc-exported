
# חברת הטעמים IFF רשמה עלייה בהכנסות וברווח, אך החמיצה את הציפיות

Published at: **2019-11-05T00:00:00+00:00**

Author: **צלי גרינברג**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773077,00.html)

חברת IFF סיכמה רבעון עם עלייה בהכנסות וברווח, אך פספסה את תחזיות השוק.
יצרנית רכיבי הטעם והריח שרכשה את פרוטרום הישראלית פירסמה אתמול (ב') לאחר נעילת המסחר בניו יורק את הדוחות לרבעון השלישי של 2019. ההכנסות של IFF עלו ל-1.27 מיליארד דולר לעומת 907.5 מיליון דולר בתקופה המקבילה אשתקד. הרווח הנקי עלה ל-127.1 מיליון דולר או 1.13 דולר למניה, לעומת 95.6 מיליון דולר או 1.17 דולר למניה ברבעון השלישי של 2018, הרווח המתואם ברבעון עמד על 1.2 דולר למניה.
אנליסטים בשוק חזו ל-IFF תוצאות גבוהות יותר - רווח נקי של 1.33 דולר למניה, רווח מתואם של 1.53 דולר למניה והכנסות של 1.29 מיליארד דולר.
 
רוב ההכנסות של IFF נבעו ממכירת רכיבי טעם ב-716.7 מיליון דולר ברבעון השלישי של השנה, לעומת 426.2 מיליון דולר ברבעון המקביל אשתקד. החברה רשמה עלייה צנועה יותר במכירות רכיבי הריח, שהסתכמו ב-389.7 מיליון דולר ברבעון השלישי של 2019, לעומת 379.3 מיליון דולר ברבעון המקביל ב-2018.
ההכנסות מיתר המוצרים של IFF עמדו על 161.4 מיליון דולר, לעומת 91.9 מיליון דולר בתקופה המקבילה אשתקד.
והרווח התפעולי המתואם (NON-GAAP) עלה ל-200.9 מיליון דולר לעומת 164.4 מיליון דולר ברבעון המקביל.
החברה ציינה בדוח שהרווח ממכירות חומרי הטעם ירד בתשעת החודשים הראשונים של 2019 ל-304.1 מיליון דולר, שהיוו 23.4% מהמכירות לאורך התקופה. זאת לעומת מכירות ב-317.7 מיליון דולר שהיוו 23.8% מאחוז המכירות בתשעת החודשים הראשונים של 2018. 
הרווח ממכירות מוצרי הריח ירד גם הוא בתשעת החודשים הראשונים של השנה ל-260.5 מיליון דולר לעומת 261.5 מיליון דולר בתקופה המקבילה ב-2018.
החברה התייחסה בדוחות לפרשת השוחד בפרוטרום: באוקטובר הגישו פרוטרום ו-IFF תביעה על סך 74 מיליון שקל נגד אורי יהודאי, ששימש כנשיא ומנהל העסקים הראשי של פרוטרום. התביעה עוסקת בבונוס חריג שקיבל יהודאי בסך 20 מיליון דולר ובתשלומים "שעוררו סימני שאלה" על ידי חברות בנות של פרוטרום ברוסיה ובאוקראינה. באוגוסט השנה הוגשה בניו יורק תביעה נגד החברה, שבה נטען כי עובדים של פרוטרום, שפועלים בעיקר ברוסיה ובאוקראינה, שילמו שוחד כדי לקדם את עסקי החברה.
בין היתר טענה IFF שיהודאי אינו זכאי לקבל את הבונוס "מכיוון שהפר את חובתו, בין השאר, בגין הידיעה על התשלומים הבלתי ראויים ואי מניעת ביצועם".
