
# Вълна от съпричастност към семейството на натровените деца от Кардам

Published at: **2019-11-01T08:47:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Vulna-ot-suprichastnost-kum-semeistvoto-na-natrovenite-deca-ot-Kardam-910281)

Вълна от съпричастност към семейството от Кардам, което загуби едно дете, а други две се озоваха в болница на ръба на живота след съмнение за отравяне.
Родители от училището на починалото момче в Генерал Тошево разпространяват кутии за дарения, а кампанията привлича все повече желаещи да помогнат. Жителите на града са потресени от условията, в които живее семейството.
"Синът ми познава починалото момче. Той ме подтикна да започна каузата. Събираме топли дрехи и обувки. Ще им занеса камина. Един човек плати им занесе дърва", заяви пред Нова тв Вили Димитрова, инициатор на кампанията.
11-годишното момиченце, настанено във варненската болница "Света Марина", е със сърдечно увреждане. Седемгодишната му сестричка се подобрява. Версията, по която работи прокуратурата за починалото им братче, е отравяне. Майката на децата заяви, че ако бъде доказано, че тя е отровила децата, ще си понесе отговорността.
Токсикологичният анализ не потвърди хранително отравяне. Назначена е съдебно-химическа експертиза. Пробата е изпратена във ВМА в София и се чакат резултати. От прокуратурата в Генерал Тошево, смятат, че изследванията няма да станат скоро.
Според предположенията на лекарите - подобен летален изход е възможен само в две ситуации - при насищане на организма с тежки метали или при остра инфекция. По-вероятната обаче е токсично засягане на сърдечния мускул.
Според бабата и майката, децата не са имали достъп до лекарства, както и до препарати. В дома е имало само Проспан и капки за нос.
