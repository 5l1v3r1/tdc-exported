
# Christine Koht er «Årets forbilde»

Published at: **2019-11-03T18:50:00+00:00**

Author: **Vilde Holta Røssland**

Original: [Dagbladet.no](https://www.dagbladet.no/kjendis/christine-koht-er-arets-forbilde/71777810)

Årets Kjendisgalla samlet søndag 3. november en rekke kjendiser på Gamle Logen i Oslo, der blant annet prisen for «Årets forbilde» ble delt ut.
Leo Ajkic (35) fikk æren av å dele ut prisen, som i år gikk til en som ifølge juryens begrunnelse har vist at «utfordringene rundt kreft verken bør forties eller gjemmes bort». Da Ajkic introduserte årets vinner, dukket en video opp på skjermen - der Pernille Rygg (56) fullførte introduksjonen.
Det er nemlig kona hennes, den folkekjære komikeren Christine Koht (52), som er kåret til «Årets forbilde».
- Åpenhet er en viktig verdi, og årets prisvinner viser at utfordringene rundt kreft verken bør forties eller gjemmes bort. Årets forbilde har i stedet vist at selv det verste man kan gjennomgå også kan brukes til noe positivt. Både for seg selv, og for alle oss andre, uttaler Rygg i videoen.

        - Prisvinneren er sprudlende og utstråler positiv energi, selv når dagene er som mørkest og motbakkene er tyngst. Men mest av alt er hun veldig, veldig morsom, og en av de fineste menneskene vi vet om. Årets forbilde er, min elskede, Christine Koht, avslutter Rygg, med kona og svigermoren, Kirsten Koht (75), ved sin side.
      
Det er en tydelig preget Christine Koht som får budskapet om at hun er blitt kåret til «Årets forbilde».
- Tusen takk, det er så rørende. Det er det som skjer når man er syk, at man er så lettrørt. Nå lo vi i stad, også begynner vi å gråte. Men jeg må bare si tusen takk, fordi jeg får lov til å vinne denne prisen. Og det føler jeg at jeg kan dele med hele Norge, sier Koht fra rommet sitt på Sunnaas sykehus, der hun nå bor.

        Se hele takketalen øverst i saken!
      
Videre forteller Koht at hun gjerne skulle vært i Oslo for å ta imot prisen selv, med en spesialpyntet rullator - noe som dessverre ikke lot seg gjøre.

        Koht takker videre både kona og mora, før hun også retter en takk mot helsevesenet og det norske folk. Hun avslutter med å uttrykke takknemlighet over å ha vunnet.
      
- Jeg har aldri vært så takknemlig. Tusen takk, tusen takk, avslutter hun.
Det er Kohts mor som er til stede for å ta imot prisen.
- Tusen, tusen takk! Så rørende, så sterkt, og så sårt, også, å stå her på vegne av Christine som mammaen hennes. Mamma Koht. Å være så syk som Christine har vært, og er, og så få årets forbildepris, det er helt utrolig. Hun har klart å gi av seg selv også i denne perioden. Dere skal vite at hun gjerne skulle vært her, iført sine sprudlende gavanter, sier hun.
Videre forteller hun at det var dattera som ba henne ha på seg hodepynt for anledningen, og at hun aller helst ønsket at mora skulle låne en kjole av henne - men at der gikk grensen.
Kirsten Koht fortsetter å hylle dattera for åpenheten hun har hatt gjennom podkasten. Det ga Christine Koht tro og håp underveis, forteller hun.

        - For en modig datter jeg har. Jeg er stolt av deg, Christine, vi er alle stolte av deg. Vi er superstolte. Du våget å sette ord på det som så mange andre kjenner på, og du har gitt mange mot til å gå med rak rygg i livet, fortsetter Kirsten Koht.
      
- Takk for denne prisen, det varmer Christine enormt, og også oss andre i familien, avslutter hun.
Til Dagbladet forteller Christine Koht at hun er takknemlig for å bli kåret til «Årets forbilde», og beskriver prisen som oppmuntrende og inspirerende.
- Det er så mange som støtter og heier på meg, det er nesten overveldende, og det viser vel at å være åpen om vanskelige ting gir veldig mye tilbake, selv om det kan virke litt skummelt, sier komikeren.
Hun legger til at hun raskt bestemte seg for å lage en podkast da hun fikk kreftdiagnosen. I podkasten «Koht vil leve», har hun oppdatert fansen sin.

        - Jeg er vant til å jobbe mye, til å ha prosjekter, og jeg tenkte at det trenger jeg nå, også. Så da ringte jeg den beste journalisten jeg vet om, Joachim Førsund, og han sa ja. Mamma og Pernille var veldig skeptiske, de trodde det ble for mye for meg siden jeg var syk. Men det var skikkelig godt for meg. Også har det vist seg at det er fint for andre, også, fortsetter Koht.
      
52-åringen er fra før av kjent for å vise ærlighet og åpenhet med humor. Likevel har hun det siste året brutt flere barrierer ved å nærmest kle seg helt naken for publikum. Hun erkjenner at dette har kostet en del.
- Jeg får fremdeles sjokk når jeg ser meg selv i speilet, for det ser ikke ut som meg. En kjempesøt sykepleier på Riksen hang opp et papirlaken over speilet mitt, siden jeg ble så lei meg når jeg så på meg selv, også skrev hun «DU ER STERK» på det. Det har jeg over speilet her på Sunnaas, også. Så det er ikke sånn at jeg tar det på strak arm. Jeg synes det er vanskelig, både å være så svak og se så oppblåst ut. Men jeg tenkte at det var lurest å ta tyren ved hornene, og la alle bare bli kjent med utseendet jeg har nå. Når jeg går ut med rullatoren min nå, så kjenner folk meg igjen og hilser og heier - og det er jo kjempehyggelig.
Koht takker også kona og familien for rollen de har spilt det siste året.

        - Vi er et team, Pernille, mamma, jeg og søstera mi. Jeg hadde ikke klart meg uten dem. De sier at jeg er «Bjørnesterk», det kaller vi det. Men jeg hadde ikke vært det hvis jeg var aleine, sier komikeren, og legger til at hun i tida framover vil fokusere på å bli ennå sterkere.
      
- Jeg kan ikke tenke så mye på framtida. Det tar for mye krefter og er så usikkert. Når man er syk er det denne dagen som gjelder, denne timen, disse øyeblikkene. Og det er det jo mye fint og sunt i, å tenke sånn. Det er nå jeg lever, akkurat nå.
