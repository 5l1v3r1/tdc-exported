
# Επίθεση Τσίπρα σε Μητσοτάκη για το προσφυγικό: Ας απομονώσει και καταδικάσει επιτέλους δημόσια τα ακραία στοιχεία στο εσωτερικό της ΝΔ

Published at: **2019-11-06T19:05:00+00:00**

Author: ****

Original: [enikos.gr](http://www.enikos.gr/politics/682719/epithesi-tsipra-se-mitsotaki-gia-to-prosfygiko-as-apomonosei-kai-)

Τα πυρά του κατά της Νέας Δημοκρατίας στρέφει ο Αλέξης Τσίπρας με αιχμή το προσφυγικό και αφορμή τη σημερινή ρατσιστική επίθεση σε βάρος προσφυγόπουλου στη Θεσσαλονίκη, καλώντας τον Πρωθυπουργό να απομονώσει και να καταδικάσει “επιτέλους δημόσια τα ακραία στοιχεία στο εσωτερικό του κόμματός του”.
Σε δήλωσή του στα social media, ο πρόεδρος του ΣΥΡΙΖΑ αναφέρει: “Στη αρχή αφαίρεσαν το ΑΜΚΑ από τους πρόσφυγες και το δικαίωμα από τα προσφυγόπουλα να εγγραφούν στα σχολεία. Αργότερα μίλησαν για εισβολείς που θα τους αντιμετωπίσουν ακόμη και στη θάλασσα. Μετά είδαν αμήχανοι ξεχασμένους ‘Μακεδονομάχους’ να βγαίνουν με τις περικεφαλαίες στους δρόμους για να αποτρέψουν τη μετεγκατάσταση προσφύγων στα μέρη τους. Προχθές βουλευτές τους επικρότησαν κάποιους ανεγκέφαλους σαδιστές στα Διαβατά που επιχειρούν την προσβολή και την ταπείνωση του θρησκευτικού αισθήματος δυστυχισμένων ανθρώπων. Και σήμερα αναρωτιέμαι πώς και εάν θα αντιδράσουν στην είδηση ότι φασίστες στη Θεσσαλονίκη χαράκωσαν ένα προσφυγόπουλο που έκανε το λάθος να πάει στο σχολείο του”.
Όπως υπογραμμίζει, “όταν τόσα χρόνια λαϊκίζεις χυδαία για την προσφυγική και μεταναστευτική κρίση, δεν έρχεσαι αντιμέτωπος μόνο με τη σκληρή πραγματικότητα, τις μεγαλοστομίες και τα ψέματά σου. Έρχεσαι αντιμέτωπος και με τα πιο σκοτεινά, ρατσιστικά αντανακλαστικά που ξέθαψες και εξέθρεψες για λίγα ψηφαλάκια”.
Και καταλήγει απευθυνόμενος στον Πρωθυπουργό: “Έστω και τώρα ας καταλάβει ο κος Μητσοτάκης ότι η διαχείριση του προσφυγικού δεν είναι επικοινωνία. Ας σταματήσει να πατάει σε δυο βάρκες και να χαϊδεύει τα αυτιά όσων βάζουν εμπόδιο στη λογική. Και ας απομονώσει και καταδικάσει επιτέλους δημόσια τα ακραία στοιχεία στο εσωτερικό του κόμματός του”.
