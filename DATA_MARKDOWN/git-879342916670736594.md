
# Чому у платіжках за жовтень споживачі отримають повну суму квартплати, без зазначення субсидії

Published at: **2019-11-07T18:50:50+00:00**

Author: **Святослав Павлюк**

Original: [Слово і Діло](https://www.slovoidilo.ua/2019/11/07/pogljad/suspilstvo/chomu-platizhkax-zhovten-spozhyvachi-otrymayut-povnu-sumu-kvartplaty-zaznachennya-subsydiyi)


        Заступник міністра соціальної політики України Віталій Музиченко під час брифінгу розповів про оновлені платіжки за квартплату та середній розмір субсидії за жовтень. Чи не станеться так, що люди, не розібравшись, як платити по-новому, втратять свої субсидії – «Слово і Діло» спитало виконавчого директора Асоціації «Енергоефективні міста України» Святослава Павлюка.
      
У листопаді люди отримають платіжки за жовтень, де буде вказано всю суму за тепло, гарячу, холодну воду, газ, світло та інші комунальні послуги. Пільговики, в яких є субсидія, повинні отримати sms про розмір нарахованої субсидії, а далі оплачувати «комуналку», виходячи з того, чи бажають вони мати доплату готівкою, чи її надсилатиме «Ощадбанк».
Тобто у зв’язку із другим етапом монетизації частина субсидіантів за власним бажанням буде отримувати субсидію на банківську картку та перераховувати оплату самостійно, а решта – на персональний рахунок у «Ощадбанку». Звідти субсидію будуть перераховувати компаніям-постачальникам комунальних послуг автоматично.
Враховуючи те, що субсидію можна втратити, заборгувавши оплату навіть за місяць, виникає питання, чи не станеться так, що якась кількість людей не розбереться що й до чого, не сплатить вчасно комунальні платежі і зрештою втратить право на субсидію?
«На першому етапі людина втрачає можливість отримувати субсидію в монетизованій формі готівкою. Тобто ці гроші будуть автоматично стягуватися з банківського рахунку, і вона їх не отримає готівкою, якщо ми говоримо про монетизовану форму отримання субсидій. Фактично у нас немає механізмів позбавлення субсидій, але є механізм їхнього перезатвердження. Тобто субсидії затверджуються на піврічний термін і, якщо є несплачені борги, то людині можуть не перезатвердити субсидії. В такий спосіб влада намагається впливати на оплачуваність рахунків», – пояснив Святослав Павлюк.
За його словами, наразі постає питання щодо зрозумілості рахунків, що саме там прописано і як треба оплачувати. «Точність і достовірність даних, котрі виставляються в рахунках, не завжди відповідають дійсності. Часом можуть якісь суми виставляти авансом, часом можуть записати борг, котрий вже був оплачений раніше. Тобто такі нюанси можуть виникати. Є гаряча лінія з питань субсидій, на котру можна зателефонувати і з’ясувати незрозумілі моменти», – зауважив експерт.
Щодо верифікації пенсій, субсидій та інших державних виплат, які парламент схвалив у жовтні у другому читанні, Музиченко зазначив, що не треба цього боятися, і це звичайна перевірка.
«Я не бачив ані методики, ані механізмів верифікації. Єдине можу сказати, що якщо ви подивитесь профільні сайти з оренди нерухомості, то побачите безліч квартир, які здаються із субсидіями. І я думаю, що всіх власників цих квартир треба виключати із реєстру субсидіантів», – впевнений Павлюк.
За його словами, це мали б робити в Мінсоцполітики, або податківці: «Минулого року у нас з’явилася база всіх субсидіантів і цю базу можна співставляти із доходами громадян, з базою наданих послуг. У нас є безліч різних реєстрів і, якщо їх співставити, то можна знайти багато невідповідностей і на основі цього дійти висновків».
Павлюк зауважив, що опрацювання такого механізму вимагає кілька місяців, а закон ще не набув чинності. Вочевидь, перевірки розпочнуться вже в наступному півріччі.
Говорячи про те, що в бюджеті-2020 закладено менше грошей на субсидії, ніж у 2019-му, експерт зазначив, що в наступному опалювальному сезоні зміниться поріг субсидій. Раніше субсидії покривали всі витрати, які перевищували 15% доходів родини. З травня 2020 року буде 20%.
«На практиці це означає, що найбідніші споживачі, пенсіонери, які раніше платили, умовно кажучи, 1500 гривень, платитимуть 2000 гривень. Тобто для них ця вартість на третину зросте», – сказав Святослав Павлюк.
Нагадаємо, раніше ми писали, що Кабмін спростив призначення субсидій деяким категоріям.
Також ми повідомляли, що Мінсоцполітики оприлюднило інструкцію із оформлення субсидії онлайн.
Хочете обговорити цю новину? Долучайтеся до телеграм-чату CHORNA RADA
