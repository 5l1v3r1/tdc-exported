
# Walkupas: „Nemanau, kad kuris nors iš mūsų bent sekundei buvo nustojęs tikėti“

Published at: **2019-11-01T23:13:00+00:00**

Author: **https://www.facebook.com/jmiklovas**

Original: [basketnews.lt](https://www.basketnews.lt/news-134221-walkupas-nemanau-kad-kuris-nors-is-musu-bent-sekundei-buvo-nustojes-tiketi.html)

Nuotr.: BasketNews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: D.Lukšta
Thomasas Walkupas buvo vienas iš pagrindinių emocinių lyderių susitikime, kuriame Kauno „Žalgiris“ stebuklingai pelnė 7 taškus per minutę ir išnešė sveiką kailį iš Stambulo „Fenerbahče“ gniaužtų.
Krepšininkas dvikovoje per 22 minutes pelnė 4 taškus (2/3 dvit.), atliko 5 rezultatyvius perdavimus, atkovojo 3 ir perėmė 2 kamuolius, išprovokavo 4 pražangas, tačiau pats 2 sykius pažeidė taisykles bei kartą suklydo, taip surinkdamas 14 naudingumo balų.
„Didžiulė pirmoji pergalė išvykoje. Jei būtume pralaimėję šias rungtynes, tiesiog turėtume 4 pralaimėjimus ir 2 pergales bei taip tik sau kastumėmės duobę. Tai, kaip laimėjome šias rungtynes, parodo mūsų ištvermę. Tai parodo „Žalgirio“ veidą – ištvermę, kietumą ir kantriai išvargtas pergales“, – rungtynes komentavo „Žalgirio“ gynėjas.
„Fenerbahče“ prieš antrojo kėlinio pabaigą įgijo 9 taškų pranašumą. Paklaustas, kaip pavyko sugrįžti į rungtynes, Walkupas pabrėžė komandos užsidegimą.
„Nenustojome tikėję. Apie tą patį tikėjimą kalbėjome per ilgąją pertrauką ir nemanau, kad kuris nors iš mūsų bent sekundei buvo nustojęs tikėti. Su tokiu užsidegimu tokie dalykai yra įmanomi“, – sakė žalgirietis.
Walkupas išskyrė ir „Žalgirio“ lyderiu šiandien tapusį Marių Grigonį, kuris rungtynėse pelnė 19 taškų bei pataikė lemiamą dvitaškį, persvėrusį rezultatą Kauno klubo naudai.
„Jis tikrai buvo pavyzdinis lyderis, sukūręs nerealų pasirodymą. Atsakomybė, kurią jis prisiimė paskutinėje atakoje, parodo lyderio savybes. Tai buvo labai svarbus epizodas“, – kalbėjo gynėjas.
„Žalgiris“ pergalę išvykoje iškovojo po to, kai trečiadienį namuose išplėšė pratęsimą, tačiau galiausiai nusileido Sankt Peterburgo „Zenit“ krepšininkams.
„Geros komandos pasimoko iš savo klaidų. Negalima taip banguoti. Eurolyga turi įtemptą tvarkaraštį, rungtynės vyksta kiekvieną savaitę. Po pralaimėjimo turėjome gerą treniruotę vakar, atėjome ir parodėme, ką sugebame“, – pokalbį užbaigė Walkupas.

        Krepšininko komentaras:
      
