
# Snørekord i Tromsø - kommer til Østlandet

Published at: **2019-11-06T10:36:28+00:00**

Author: **Jesper Nordahl Finsveen**

Original: [Dagbladet.no](https://www.dagbladet.no/nyheter/snorekord-i-tromso---kommer-til-ostlandet/71788341)

Tirsdag ble det målt 69 centimeter snø i Tromsø. Ikke siden 1922 har snødybden vært høyere enn den var i går så tidlig på året.
Det skriver forsker og statsmeteorolog Eirik Mikal Samuelsen på sin egen værblogg.
Til VG forklarer han hvorfor det er kommet så mye snø i Tromsø akkurat nå.
- Det er kalde luftmasser over oss, og når det stiger varme opp fra sjøen dannes det ganske kraftige snøbyger. Med nordvestlig vindretning kommer bygene innover kysten hit til Tromsø, og topografien gjør mye av snøen stopper i fjellene lenger innover, sier meteorologen.
Men selv om det ble målt 69 centimeter snø i Tromsø i går, var det et stykke opp til 1922-rekorden.
Da ble det målt 83 centimeter allerede 29. oktober.
Selv om Sør- og Østlandet ikke kan vente seg i nærheten av like store mengder, vil imidlertid snøen også nå denne landsdelen snart.
Kanskje allerede fredag kan årets første snø falle mange plasser, ifølge prognosene.
På det meste kan det falle mellom 5 og 10 cm. Snøen kan også komme til å ligge en stund, da det er meldt kalde temperaturer etter snøfallet.
