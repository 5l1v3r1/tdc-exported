
# با وجود منع اسرائیل، امارات در لبنان سرمایه‌گذاری می‌کند

Published at: **2019-11-03T17:59:27+00:00**

Author: **یورونیوز فارسی **

Original: [euronews](https://farsi.euronews.com/2019/11/03/uae-central-bank-studying-proposed-investement-projects-lebanon)

بانک مرکزی امارات عربی متحده اعلام کرد که در حال مطالعه پروژه‌هایی است که ماه گذشته در مجمع سرمایه‌گذاری در ابوظبی برای توسعه لبنان پیشنهاد شده بود.
مبارک راشد منصوری، رئیس کل بانک مرکزی امارات عربی متحده روز یک‌شنبه به خبرنگاران گفت:« پس از رخداد تحولات اخیر در لبنان، تصمیم گرفتیم نسبت به مطالعه جدید و پیشنهاد پروژه سرمایه گذاری در این کشور اقدام کنیم.»
اشاره آقای منصوری به مجموعه پروژه‌هایی است که در جریان برگزاری کنفرانس سرمایه‌گذاری امارات-لبنان در ماه اکتبر گذشته توسط شرکت‌کنندگان ارائه شده بود.
رئیس کل بانک مرکزی امارات عربی متحده همچنین ابراز امیدواری کرد که عملیاتی شدن سرمایه گذاری های در لبنان به بهبود اوضاع اقتصادی این کشور کمک کند، کشوری که همزمان با اوج‌گیری اعتراض‌های سراسری با بدترین شرایط اقتصادی از زمان وقوه جنگ داخلی ۱۹۷۵ تا ۱۹۹۰ مواجه است.
سعد حریری ماه گذشته با انتقادی تلویحی از امارات عربی متحده به اجرایی نشدن وعده‌های سرمایه‌گذاری این کشور در لبنان اشاره کرده بود.
آقای حریری که معمولا از حمایت کشورهای سنی مذهب حاشیه خلیج فارس برخوردار بوده، هفته گذشته و با «هدف» کمک به حل بحران سیاسی-اقتصادی لبنان از سمت نخست وزیری استعفاء کرد.
تصمیم بانک مرکزی امارات در حالی اتخاذ شده است که اسرائیل روز چهارشنبه از جامعه بین‌الملل خواسته بود تا کمک‌های خود به لبنان را به توقف طرح موشکی حزب الله مشروط کنند. در همین حال دولت دونالد ترامپ، رئیس جمهوری آمریکا همزمان با ناآرامی‌ها در لبنان اختصاص کمک امنیتی ۱۰۵ میلیون دلاری به این کشور را بلوکه کرد.

        بیشتر بخوانید:
      
