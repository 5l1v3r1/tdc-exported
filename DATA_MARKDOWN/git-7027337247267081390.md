
# دادگاه لبنان در اقدامی کم‌سابقه حکم اعدام صادر کرد

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696289/%D8%AF%D8%A7%D8%AF%DA%AF%D8%A7%D9%87-%D9%84%D8%A8%D9%86%D8%A7%D9%86-%D8%AF%D8%B1-%D8%A7%D9%82%D8%AF%D8%A7%D9%85%DB%8C-%DA%A9%D9%85%E2%80%8C%D8%B3%D8%A7%D8%A8%D9%82%D9%87-%D8%AD%DA%A9%D9%85-%D8%A7%D8%B9%D8%AF%D8%A7%D9%85-%D8%B5%D8%A7%D8%AF%D8%B1-%DA%A9%D8%B1%D8%AF)

به گزارش یورونیوز؛ دادگاهی در لبنان روز جمعه یک رانندۀ اوبر که در دسامبر سال ۲۰۱۷ میلادی ربکا دیکس، کارمند سفارت بریتانیا در این کشور را به قتل رسانده بود، به اعدام محکوم کرد. این راننده که طارق هوشیه نام داشت به تجاوز و سپس خفه کردن این زن ۳۰ ساله اعتراف کرده بود.
در واکنش به این خبر، سفارت بریتانیا در لبنان ابراز امیدواری کرد که تصمیم دادگاه به التیام نزدیکان ربکا دیکس کمک کند.
در سال‌های اخیر تقاضا از قضات لبنانی برای صدور حکم اعدام در پرونده‌های قتل افزایش یافته است. با این وجود بنا بر اعلام سازمان دیده‌بان حقوق بشر، این کشور مجازات اعدام را بطور غیررسمی متوقف کرده و بر این اساس از سال ۲۰۰۴ میلادی تا کنون هیچکس در این کشور اعدام نشده است.
در بیانیه سفارت بریتانیا نیز آمده است: «اگرچه ما از مجازات این گناهکار استقبال می‌کنیم اما دولت بریتانیا همچنان با مجازات مرگ در هر شرایطی مخالف است.»
وکیل طارق هوشیه اعلام کرد که خواستار تجدیدنظر در این حکم است.
