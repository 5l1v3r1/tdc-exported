
# È novembre, è Pescara

Published at: **2019-11-05T08:06:00+00:00**

Author: ****

Original: [Il Post](https://www.ilpost.it/2019/11/05/fla-2019-pescara/)

Tra il 7 e il 10 novembre il Post si sposta come ormai da diversi anni a Pescara: c’è il FLA, il festival diretto da Luca Sofri dal 2012, a cui il Post ha negli anni scorsi offerto le sue forze, i suoi contenuti e le cose che sa fare. Quest’anno molti eventi e incontri saranno condotti da Ludovica Lugli, Emanuele Menietti, Luca Misculin, Stefano Vizio, Francesco Costa, Davide De Luca; ci sarà la rassegna stampa del Post sabato e domenica mattina; e un workshop dedicato ai podcast tenuto da Luca Misculin e Francesco Costa, forti delle proprie competenze sul podcast di Konrad e su Da Costa a Costa.
Il programma del FLA di quest’anno è qui: sabato la concomitanza con il trentennale della fine del Muro di Berlino sarà celebrata con un incontro su Berlino oggi, a cui parteciperanno: Pietro Biancardi di Iperborea, editore della giovane ma già seguita assai rivista Passenger che ha dedicato il suo ultimo numero a Berlino; Malika Ayane, che ha una seconda vita berlinese e una passione per la città; Francesco Cancellato, che ha raccontato storie berlinesi nel suo nuovo libro Il Muro.Ma nei giorni intorno ci sarà la solita ricchezza e varietà di ospiti, da Sandro Veronesi a Gipi a Viola Ardone a Rosella Postorino a Marco Damilano a Marianna Aprile allo Stato Sociale a Paolo Nori a Roberto Maroni a Vera Gheno, e altri ancora.
Anche quest’anno è possibile comprare il “full pass” per godersi meglio il FLA, e quest’anno gli abbonati al Post lo possono pagare meno della metà (abbiamo scritto loro come, glielo ripeteremo nelle newsletter di questi giorni).Con tutti quanti, speriamo di vederci là.
