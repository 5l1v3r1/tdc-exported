
# Η αστυνομία καλεί του υπόπτους για το φορτηγό της φρίκης να παραδοθούν

Published at: **2019-11-01T15:03:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595267/i-astynomia-kalei-tou-ypoptous-gia-to-fortigo-tis-frikis-na-paradothoun)

Η βρετανική αστυνομία κάλεσε σήμερα δύο αδελφούς από τη Βόρεια Ιρλανδία, οι οποίοι είναι ύποπτοι για ανθρωποκτονίες εξ αμελείας μετά τον θάνατο 39 ανθρώπων μέσα σ' ένα φορτηγό ψυγείο κοντά στο Λονδίνο, να παραδοθούν ώστε να μπορέσει η έρευνα να προχωρήσει.
Ο Ρόναν Χιούζ, 40 ετών, και ο αδελφός του, ο Κρίστοφερ, 34 ετών, καταγόμενοι από τη Βόρεια Ιρλανδία, αναζητούνται από την Τρίτη από την αστυνομία του Έσεξ.
«Μολονότι έχουμε ήδη μιλήσει τηλεφωνικά με τον Ρόναν Χιούζ, είναι ανάγκη να μιλήσουμε και πρόσωπο με πρόσωπο με τον αδελφό του και με εκείνον», δήλωσε ο αρχιεπιθεωρητής της αστυνομίας του Έσεξ Νταν Στότεν σε συνέντευξη Τύπου.
«Έχει κρίσιμη σημασία για την έρευνά μας να μιλήσουμε με τον Ρόναν και τον Κρίστοφερ», πρόσθεσε. «Όσο γρηγορότερα γίνει αυτό, τόσο γρηγορότερα θα μπορέσουμε να προχωρήσουμε στην έρευνά μας».
Σύμφωνα με τον αρχιεπιθεωρητή Νταν Στότεν, η αστυνομία της Βόρειας Ιρλανδίας εντόπισε χθες, Πέμπτη, ένα φορτηγό που μπορεί να συνδέεται με τους αδελφούς Χιούζ, «γνωστούς για τις σχέσεις τους με την Ιρλανδία και τη Βόρεια Ιρλανδία, καθώς και με τις οδικές και τις θαλάσσιες μεταφορές».
Τα πτώματα 39 μεταναστών ανακαλύφθηκαν τη νύκτα της 22ας προς την 23η Οκτωβρίου μέσα σ' ένα φορτηγό ψυγείο σε βιομηχανικό πάρκο του Γκρέις, στο Έσεξ, σε απόσταση περίπου 30 χλμ. ανατολικά του Λονδίνου. Η βρετανική αστυνομία δεν έχει δώσει μέχρι στιγμής ενδείξεις για τα αίτια του θανάτου τους.
Το κοντέινερ στο οποίο βρέθηκαν αυτοί οι 31 άνδρες και οκτώ γυναίκες είχε φθάσει με οχηματαγωγό στο λιμάνι του Πέρφλιτ στον Τάμεση προερχόμενο από το Ζέεμπρουγκε του Βελγίου.
Τα θύματα δεν έχουν ακόμη ταυτοποιηθεί επισήμως, καθώς αναμένονται τα αποτελέσματα των τεστ DNA, όμως μερικά μπορεί να προέρχονταν από φτωχές περιοχές του κεντρικού Βιετνάμ.
Ο οδηγός του φορτηγού, ο Μορίς Ρόμπινσον, 25 ετών και καταγόμενος από τη Βόρεια Ιρλανδία, συνελήφθη και θα παραμένει υπό κράτηση μέχρι τις 25 Νοεμβρίου, ημερομηνία κατά την οποία θα δηλώσει αθώος ή ένοχος ενώπιον του κακουργιοδικείου του Ολντ Μπέιλι.
Ένας άλλος Βορειοϊρλανδός συνελήφθη το Σάββατο στο Λονδίνο και τρία άλλα πρόσωπα που είχαν συλληφθεί στη Βρετανία, ένας άνδρας και μια γυναίκα 38 ετών και ένας άνδρας 46 ετών, αφέθηκαν ελεύθερα με εγγύηση.
Πηγή: ΑΠΕ-ΜΠΕ-AFP-Reuters
