
# Αισιοδοξία Σταϊκούρα για την 4η αξιολόγηση

Published at: **2019-11-07T21:07:16+00:00**

Author: **euronews **

Original: [euronews](https://gr.euronews.com/2019/11/07/aisiodoksia-staikoura-tetarti-aksiologisi)

Αισιόδοξος για την πορεία της 4ης μεταμνημονιακής αξιολόγησης εμφανίστηκε ο Χρήστος Σταϊκούρας από τις Βρυξέλλες όπου βρίσκεται σήμερα, προκειμένου να συμμετάσχει στο Eurogroup και το ECOFIN.
Ο ίδιος σημείωσε ότι το σημαντικό στοιχείο που προέκυψε από τις φθινοπωρινές προβλέψεις της Κομισιόν που παρουσιάστηκαν σήμερα είναι ότι «ήρθε πρωθύστερα η εκτίμηση της Κομισιόν ότι η ελληνική οικονομία θα επιτύχει τους στόχους για πρωτογενή πλεονάσματα χωρίς δημοσιονομικό κενό μέχρι και το 2021». Όπως είπε, δεν υπάρχει κάτι να νομοθετηθεί, όλα έχουν γίνει και η επαφή με τους δανειστές είναι συνεχής στο πλαίσιο της αγαστής συνεργασίας και του διαλόγου.
Επίσης, όπως διευκρίνισε, το νομοσχέδιο ΗΡΑΚΛΗΣ για τις ελληνικές τράπεζες θα είναι έτοιμο στο τέλος της επόμενης εβδομάδας. Εξήγησε ότι αποτελεί προαπαιτούμενο στο πλαίσιο της αξιολόγησης των θεσμών. Συγκεκριμένα, αυτό που ενδιαφέρει τους θεσμούς είναι η πρόοδος που σημειώνεται στις διαβουλεύσεις μεταξύ των πρωταγωνιστών της αγοράς και στο πλαίσιο της προσπάθειας συμβιβασμού μεταξύ της απόφασης Κομισιόν και των τραπεζών.
«Υπάρχουν ακόμη ανοικτά σημεία, αλλά το νομοθετικό πόνημα θα είναι έτοιμο ως το τέλος της επόμενης εβδομάδας», είπε ο υπουργός. «Αυτό που μένει να δούμε είναι πότε ακριβώς θα κατατεθεί το νομικό κείμενο στη Βουλή, δεδομένης της ανάγκης προ-συνεννόησης με τη Γενική Διεύθυνση Ανταγωνισμού, τον ΕΜΣ και την ΕΚΤ», εξήγησε.
Στο περιθώριο του Eurogroup, ο Έλληνας υπουργός συναντήθηκε σήμερα με τον Αντιπρόεδρο της Κομισιόν και υπεύθυνο του Ευρώ Βάλντις Ντομπρόφκσις, ενώ αύριο θα συναντηθεί με τον Επίτροπο Οικονομικών Υποθέσεων Πιερ Μοσκοβισί. Οι συναντήσεις αυτές τίθενται στο πλαίσιο της διαρκούς ανταλλαγής απόψεων με τους θεσμούς.
Στις συζητήσεις, ο ΥΠΟΙΚ θέτει και το ζήτημα της αξιοποίησης των χρημάτων από τα κέρδη των ελληνικών ομολόγων σε αναπτυξιακές πρωτοβουλίες. Ωστόσο, όλα αναμένεται να κριθούν στο τέλος Νοεμβρίου, με βάση την ολοκλήρωση της 4ης αξιολόγησης.
