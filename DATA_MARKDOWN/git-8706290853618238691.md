
# “Σαρώνει” η κακοκαιρία το Ιόνιο - Έπεσαν 12.000 κεραυνοί - Πότε και ποιες περιοχές θα πληγούν από τα ισχυρά φαινόμενα

Published at: **2019-11-07T19:31:00+00:00**

Author: ****

Original: [enikos.gr](http://www.enikos.gr/society/682893/saronei-i-kakokairia-to-ionio-epesan-12000-keravnoi-pote-kai-poie)

Το Ιόνιο βρίσκεται στο επίκεντρο της κακοκαιρίας, τις τελευταίες ώρες. Είναι ενδεικτικό ότι μέχρι τις 16:00 έπεσαν 12.000 κεραυνοί, εκ των οποίων οι 4.000 εντός της ελληνικής επικράτειας, σύμφωνα με το meteo.gr.
Αυτές τις ώρες επηρεάζονται κυρίως τα νησιά του Βορείου Ιονίου και η Ήπειρος, που πλήττονται από βροχές και καταιγίδες.
Στην παρακάτω δορυφορική εικόνα απεικονίζεται το μέτωπο και με κίτρινους σταυρούς οι περιοχές όπου σύμφωνα με το σύστημα ανίχνευσης κεραυνών «ΖΕΥΣ» εκδηλώνονται καταιγίδες στις 16:00 ώρα Ελλάδας.

        Πώς θα εξελιχθεί το κύμα κακοκαιρίας
      
Έως το βράδυ, σήμερα, οι βροχές και οι καταιγίδες θα επεκταθούν στο σύνολο της Δυτικής Ελλάδας, σύμφωνα με το meteo.gr. Κατά τη διάρκεια τη νύχτας προς Παρασκευή βροχές και καταιγίδες θα εκδηλωθούν σε πολλές περιοχές της ηπειρωτικής χώρας, στις Σποράδες και στα νησιά του Βορείου Αιγαίου. Τα φαινόμενα θα είναι τοπικά έντονα και σε ορισμένες περιπτώσεις θα συνοδευτούν από χαλαζοπτώσεις και πολύ ενισχυμένους ριπαίους ανέμους.
Στον χάρτη που ακολουθεί παρουσιάζονται τα εκτιμώμενα αθροιστικά ύψη βροχόπτωσης έως το ξημέρωμα της Παρασκευής, και επισημαίνονται οι περιοχές όπου περιμένουμε τα εντονότερα φαινόμενα.
Αύριο, Παρασκευή αναμένονται ισχυρές βροχές και καταιγίδες που τοπικά θα συνοδεύονται από χαλαζοπτώσεις και πολύ ενισχυμένους ριπαίους ανέμους, σχεδόν στο σύνολο της ηπειρωτικής χώρας, συμπεριλαμβανομένης της Αττικής και της Θεσσαλονίκης, στις Κυκλάδες, στις Σποράδες και στα νησιά του Βορείου Αιγαίου. Μέχρι το βράδυ πάντως τα φαινόμενα θα περιοριστούν στη βορειοανατολική χώρα, ενώ στις υπόλοιπες περιοχές ο καιρός θα βελτιωθεί πρόσκαιρα.
Οι ατμοσφαιρικές συνθήκες ευνοούν τη μεταφορά σημαντικών ποσοτήτων σκόνης από την Αφρική.
