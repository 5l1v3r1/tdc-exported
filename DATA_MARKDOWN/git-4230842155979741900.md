
# Імпорт електроенергії з РФ збільшує ризик енергетичної кризи – експерт

Published at: **2019-11-01T14:36:40+00:00**

Author: ****

Original: [ФАКТИ](https://fakty.com.ua/ua/ukraine/20191101-import-elektroenergiyi-z-rf-zbilshuye-ryzyk-energetychnoyi-kryzy-ekspert/)

Директор енергетичних програм Центру Разумкова Володимир Омельченко розповів про можливі негативні наслідки відновлення імпорту електроенергії з Російської Федерації.
Відновлення імпорту електроенергії з Росії призведе до проблем у вітчизняній енергетиці і може спровокувати кризу цієї зими. Про це заявив директор енергетичних програм Центру Разумкова Володимир Омельченко.
Експерт пояснив, що відкриття України для імпорту електроенергії призведе до значного зниження внутрішнього виробництва електроенергії, що позначиться на здатності енергокомпаній модернізувати свої активи.
Він також зазначив, що імпортуючи струм з Росії, Україна потрапляє в залежність від Кремля, який в будь-який момент може припинити постачання електроенергії і спровокувати енергетичну кризу в Україні.

        Читайте: 
        Чому Україна купує електроенергію в Росії і чим це загрожує
      
Експерт додав, що ініціатива депутатів припинити імпорт з РФ, але залишити його з Білорусі не вирішить проблему, оскільки Білорусь не має надлишку електроенергії, тому фактично через неї буде постачатися російський струм.
18 вересня Верховна Рада ухвалила закон про внесення змін до деяких законів України у сфері використання ядерної енергії, в який глава енергетичного комітету парламенту Андрій Герус пролобіював правку – дозволити закуповувати українським споживачам імпортну електроенергію за двосторонніми договорами.
За словами Геруса, імпорт повинен був здійснюватися з Білорусі. Але з 1 жовтня почалося постачання електроенергії з Росії в режимі імпорту. За першу половину жовтня імпорт електроенергії з Росії виріс майже в два рази – з 2,4 млн кВт/год до 4,5 млн кВт/год на добу.
Раніше голова Всеукраїнської енергетичної асамблеї, колишній міністр палива та енергетики Іван Плачков висловив думку, що Росія захопить більшу частину нашого енергоринку через імпорт електроенергії і буде використовувати це для політичного тиску на українську владу.
Нагадаємо, експерт з питань енергетики Юрій Корольчук закликає уряд втрутитися у питання електропостачання Донецької і Луганської областей.
