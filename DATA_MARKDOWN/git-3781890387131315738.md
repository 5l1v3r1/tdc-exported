
# เร่งเคลียร์พื้นที่หลังน้ำป่าทะลัก ท่วมบ้านปชช.ใน'ภูเก็ต'

Published at: **2019-11-02T06:30:00+00:00**

Author: ****

Original: [เดลินิวส์](https://www.dailynews.co.th/regional/739624)


        เจ้าหน้าที่เร่งเข้าเคลียร์พื้นที่ หลังฝนตกหนัก น้ำป่าทะลัก เข้าท่วมบ้านเรือนประชาชนหลายจุด ในพื้นที่ จ.ภูเก็ต
      
เมื่อวันที่ 2 พ.ย.เพจเฟซบุ๊ก Oum Hirun  ได้โพสต์คลิปวีดิโอ ซึ่งเป็นเหตุการณ์น้ำป่าทะลักเข้าท่วมบ้านเรือนประชาชน พร้อมกับระบุว่า ฐานะชาวบ้านคนกะรน คนนึง ขอเป็นตัวแทนของอีกหลายๆครอบครัว ทั้งชาวบ้านที่อยู่อาศัยในซอยปฏัก 18 ทั้งหมด และตรงข้ามปฏักซอย 18 หน้าโรงแรมเมอเวนพิครีสอร์ท กะรน พวกเราได้รับความเดือดร้อนอย่างมาก ทางเทศบาลคงรู้ดีว่าสาเหตุมาจากอะไร เรารอท่านแก้ไขปัญหานี้ มาหลายปีแล้ว ครั้งนี้จะเป็นอีกครั้งที่พวกเราอยากขอความร่วมมือเทศบาลตำบลกะรน จังหวัดภูเก็ต ช่วยหาทางเยียวยา ช่วยเหลือ และหาทางแก้ไขปัญหา เพื่อไม่ให้เกิดขึ้นอีกในครั้งต่อไป ไม่ว่าจะเป็นการขุดลอกคูคลอง เพื่อให้มีพื้นที่ระบายน้ำ การติดตั้งเครื่องสูบน้ำ เป็นต้น ครั้งนี้ถือว่าเสียหายที่สุดในรอบหลายสิบปี ช่วยเหลือชาวบ้านอย่างพวกเราด้วยเถอะค่ะ เดือดร้อนมากจริงๆ น้ำในคลองไม่ไหล ดันเข้าบ้านชาวบ้านหมดแล้ว  เราเตรียมใจที่น้ำจะท่วม แต่เราว่าครั้งนี้มันหนักหนาเกินไปจริงๆ เพราะปกติก็แค่ ตาตุ่มหรือหัวเข่า รอบนี้หน้าอกเลย
เพิ่มเติม: น้ำออกมาจากปฏักซอย 18 มันไม่มีทางไป เพราะคลองระบายไม่ได้  ไม่ได้มีการขุดลอกคูคลอง ตามที่เคยคุยกันไว้ ก็ย่อมทะลักข้ามถนน เข้าสู่พื้นที่ที่ต่ำกว่าถนน แทนที่จะไหลทางคลองสาธารณะ รูปภาพนี้เฉพาะหน้าปฏักซอย 18 เท่านั้น เทศบาลตำบลกะรนจ้ะ รบกวนช่วยเหลือเร่งด่วนนะคะ อย่าให้ต้องโพสต์ทุกปี คนโพสต์ก็ขายหน้าจ้า
ผู้สื่อข่าวรายงานว่า สำหรับเหตุการณ์ดังกล่าวเกิดขึ้น ที่ ต.ฉลอง และเขตเทศบาลตำบลกะรน อ.กะรน จ.ภูเก็ต โดยเหตุเกิดเมื่อวันที่ 31 ต.ค.ที่ผ่านมา ฝนได้ตกหนักไม่ถึงครึ่งชั่วโมง จากนั้นน้ำป่าได้ทะลักเข้าท่วมบ้านเรือนประชาชน ก่อให้เกิดความเสียหายเป็นจำนวนมาก โดยในวันนี้ทางเจ้าหน้าที่ทั้งทหารทัพเรือภาคที่ 3 เจ้าหน้าที่ตำรวจภูธรจังหวัดภูเก็ต ฝ่ายปกครองอำเภอเมืองภูเก็ต พร้อมด้วยจิตอาสาพระราชทาน 904 วปร ได้ลงพื้นที่นำเครื่องจักรกล ทั้งแบกโฮ รถตักหน้า-ขุดหลังลงพื้นที่ไปช่วยทำความสะอาดฟื้นฟูบ้านเรือนและถนนสายต่างๆ ที่ได้รับความเสียหาย โดยเฉพาะพื้นที่บ้านตากแดด ต.ฉลอง ถนนปฎัก 18 ต.กะรน ซึ่งบ้านบางหลังได้รับความเสียทั้งหมดด้านนายสำราญ จินดาพล นายกเทศมนตรีตำบลฉลอง กล่าวว่า หลังจากเกิดอุทกภัยเมื่อวานนี้( 31 ต.ค.)พื้นที่ต.ฉลอง ประชาชนได้รับความเดือดร้อนประมาณ 300 ครัวเรือน และพื้นที่ที่ได้รับความเสียหายอย่างหนักในตำบลฉลองได้แก่บ้านตากแดด หมู่ 4 ต.ฉลอง ซึ่งเป็นที่ลุ่มต่ำประชาชนในพื้นที่กว่า 70 ครัวเรือน ได้รับความเดือดร้อน น้ำทะลักเข้าในบ้านเครื่องใช้ไฟฟ้า และสิ่งของเครื่องใช้ภายในบ้าน ได้รับความเสียหายทั้งหมด ซึ่งวันนี้ได้นำพนักงานเทศบาลตำบลฉลอง เจ้าหน้าที่ตำรวจสภ.ฉลอง จิตอาสา เข้ามาทำความสะอาดบ้านเรือนของประชาชน เพื่อให้ประชาชนได้เข้าอยู่อาศัยได้ตามปกติ ขณะนี้เทศบาลตำบลฉลอง ได้เปิดศูนย์รับเรื่องราวร้องทุกข์เกี่ยวกับความเสียหายที่เกิดขึ้นจากอุทกภัย เพื่อให้เทศบาลได้ช่วยเหลืออุดหนุนเงินเบื้องต้นตามระเบียบของกระทรวงมหาดไทย   ขณะที่นายวงศกร นุ่นชูคันธ์ รองผู้ว่าราชการจังหวัดภูเก็ต กล่าวว่าขณะนี้จังหวัดภูเก็ตได้ประกาศเขตพื้นที่ประสบสาธารณภัย (อุทกภัย) ในพื้นที่อำเภอเมืองภูเก็ต เบื้องต้นได้ให้เทศบาลที่ได้รับผลกระทบไปสำรวจความเดือดร้อนของพี่น้องประชาชน และเร่งเยียวยาให้พี่น้องโดยเร็ว ตามระเบียบของกฎหมายกระทรวงมหาดไทย 

        ชมคลิป
      
