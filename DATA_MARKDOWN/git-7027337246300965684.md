
# واکنش ترامپ به کناره گیری یک رقیب دموکرات: مثل یک سگ رفت

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696331/%D9%88%D8%A7%DA%A9%D9%86%D8%B4-%D8%AA%D8%B1%D8%A7%D9%85%D9%BE-%D8%A8%D9%87-%DA%A9%D9%86%D8%A7%D8%B1%D9%87-%DA%AF%DB%8C%D8%B1%DB%8C-%DB%8C%DA%A9-%D8%B1%D9%82%DB%8C%D8%A8-%D8%AF%D9%85%D9%88%DA%A9%D8%B1%D8%A7%D8%AA-%D9%85%D8%AB%D9%84-%DB%8C%DA%A9-%D8%B3%DA%AF-%D8%B1%D9%81%D8%AA)


        ترامپ هفته گذشته نیز گفته بود ابوبکر بغدادی رهبر داعش در جریان عملیات نیروهای آمریکایی در سوریه مثل یک سگ مُرد.
      
"دونالد ترامپ" در واکنش به اعلام کناره‌گیری یکی از نامزدهای دموکرات انتخابات ریاست جمهوری 2020 آمریکا، او را سگ خطاب کرد.
به گزارش عصرایران، ترامپ در واکنش به کناره‌گیری" بتو اورورک" یکی از نامزدهای حزب دموکرات گفت: او مثل یک سگ میدان را ترک کرد.
ترامپ که دیشب در جمع حامیانش در "می‌سی‌سی‌پی" سخنرانی می‌کرد ساعاتی پس از اعلام کناره‌گیری اورورک گفت:" او فردی رقت انگیز بود... و مثل یک سگ میدان (رقابت) را ترک کرد."

        سخنرانی دیشب ترامپ در جمع حامیانش در ایالت "می سی سی پی"/عکس: بی بی سی
      
 
ترامپ پس از این اظهارنظر در توییتر نیز نوشت:" بتو از رقابت انتخابات ریاست جمهوری کناره گرفت به رغم آنکه مدعی شده بود او "برای این پست خلق شده است". اما من چنین فکر نمی‌کنم."
ترامپ هفته گذشته نیز در واکنش به مرگ ابوبکر بغدادی رهبر داعش در عملیات نیروهای آمریکایی در سوریه، مرگ او را مثل یک سگ خطاب کرده بود.
بتو اورورک روز جمعه اعلام کرد به دلیل اینکه کارزار انتخاباتی او به اندازه کافی قادر به جذب منابع مالی برای ادامه فعالیت نشده است، از ادامه رقابت‌های انتخاباتی کناره‌گیری می‌کند.
اورورک 46 ساله در جریان رقابت‌های میاندوره‌ای کنگره در نوامبر سال گذشته میلادی رقیب اصلی "تد کروز" سناتور جمهوریخواه ایالت تگزاس بود و برای نخستین بار توانسته بود انتخابات این ایالت محافظه‌کار را که یکی از پایگاه‌های اصلی حزب جمهوریخواه آمریکاست، به چالشی جدی برای سناتور کروز تبدیل کند، اما در نهایت سناتور کروز توانست با شکست اورورک به پیروزی برسد اما اورورک توانست در جریان انتخابات میاندوره‌ای پارسال، دموکرات‌های ایالت تگزاس را پشت سر خود متحد کند و به واسطه این اقدام، برای انتخابات ریاست جمهوری اعلام نامزدی کرده بود.
انتخابات ریاست جمهوری آمریکا که یک دوئل پرهزینه و فرسایشی است تا حدود بسیار زیادی به جذب منابع مالی از سوی هواداران و کمک دهندگان مالی وابسته است و نامزدی که نتواند به اندازه کافی برای هزینه‌های انتخاباتی پول جمع کند، قادر به ادامه این رقابت فرسایشی نیست.

        "بتو اورورک" در جمع حامیانش/عکس آرشیوی؛ بی بی سی
      
 
