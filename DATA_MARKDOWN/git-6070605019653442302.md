
# Manuel Cruz (PSC): L'independentisme ha estat una fàbrica de simpatitzants de Vox

Published at: **2019-11-06T10:26:00+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre_0_2339166160.html)

Els socialistes s'ofereixen a la campanya del 10-N com l'única força capaç de vèncer l'extrema dreta i l'independentisme, un discurs que malgrat perseguir una imatge moderació topa amb l'enduriment del discurs a Catalunya. En les darreres hores, de fet, les cares visibles del PSC en aquestes eleccions han responsabilitzat l'independentisme del creixement de l'extrema dreta, una acusació que fins ara només havien llançat contra PP i Cs pels seu pactes amb Vox a les institucions.
En roda de premsa aquest dimecres a l'ACN, el president del Senat i candidat socialista a la cambra alta el 10-N, Manuel Cruz, ha admès que tant els populars com el partit taronja han "blanquejat"  i donat "vitamines polítiques" a la ultradreta dreta posant-la dins de governs autonòmics, però tot seguit ha afirmat que "l'independentisme ha estat una fàbrica de simpatitzants de Vox".
Preguntat per si estava responsabilitzant l'independentisme del creixement de la ultradreta, ha volgut matisar que certs "comportaments" de l'independentisme poden tenir aquest "efecte indesitjat" pel moviment, de la mateixa manera -ha dit- que hi pot haver "violència" en resposta a la sentència del Procés quan és "evident" que el "gruix" de l'independentisme és "pacific". "Si no, introduïm tabús en què no podem parlar de res", ha insistit.
Cruz no s'ha estat d'afegir que, en l'auge de la ultradreta, factors com el feminisme o la immigració també hi han tingut una implicació. Sobre la immigració, ha opinat que en el moment que Vox ho ha fet un "tema central" del seu discurs és "evident que hi ha una relació", mentre que sobre el feminisme no s'ha volgut mullar.
Mirant de reconduir un debat espinós, Cruz ha conclòs, amb tot, que l'augment de Vox o la previsible caiguda de representació de Cs haurien de fer "reflexionar" aquelles forces que el juliol van bloquejar la formació d'un govern socialista a l'Estat. "L'escenari no serà exactament el mateix, vull pensar que això farà reflexionar totes les forces", ha afirmat el president del Senat.

        Sánchez s'erigeix com el candidat de la Catalunya "oblidada" pel Govern i assimila l'independentisme a la ultradreta
      
Aquest dimarts, però, el primer secretari del PSC, Miquel Iceta, ja va deixar anar en un acte a Sant Boi de Llobregat que Vox no pujaria tant en les enquestes sense l'"embolic" del Procés. "Algú creu que Vox hauria pujat tant sense l'embolic que s'ha muntat amb la independència a Catalunya? ¿Ho creiem de veritat? No", va afirmar.
Al seu parer "la dreta i l'independentisme es retroalimenten". "Es necessiten, es volen", va dir, argumentant que els independentistes es busquen que hi hagi "la pitjor Espanya" per així tenir arguments a favor de la secessió. Les paraules d'Iceta recullen el guant que en les últimes setmanes havia llançat Pedro Sánchez comparant l'extrema dreta amb el sobiranisme  perquè pensen que només hi ha "una Catalunya" i "una Espanya".
Durant la roda de premsa d'aquest dimecres, Cruz no ha contradit Sánchez en aquest sentit, però sí que ha defensat que hi va haver un "malentès" amb el compromís de retornar Carles Puigdemont que Pedro Sánchez va fer en el debat de RTVE, perquè –ha dit– no parlava com a "candidat" ni com a "president de l'executiu", sinó com a "representant de l'Estat a l'exterior". "Era un plural majestàtic, volia informar de l'actitud de l'Estat", ha dit.
Sánchez va dir: " A vostès , senyor Casado , se'ls va escapolir Puigdemont, i jo em comprometo avui i aquí a portar-lo de tornada a Espanya i que rendeixi comptes davant la justícia espanyola". Preguntat per si això no podia ser entès com una promesa electoral, Cruz ha respost: "Si hi ha persones que s'agafen a les paraules «em comprometo». ¿Em comprometo a què? [...] Les persones que s'agafen a una paraula ho portaran molt malament perquè estaran tenint disgustos constantment", ha respost a una periodista.

        Sánchez recorda que la Fiscalia depèn del govern espanyol per explicar com pensa extradir Puigdemont
      
En referència a l'extradició de Puigdemont, Cruz ha admès que Sánchez "no té cap eina per a una iniciativa com aquesta". Tot i això, ha afirmat que el govern espanyol en funcions pot "instar la Fiscalia a un determinat comportament", tal com també ho ha defensat en una entrevista aquest matí el president espanyol en funcions.
Malgrat matisar que és el ministeri públic qui ha d'"executar" i que no hi ha un " ordeno y mando", ha afirmat que hi ha una "cadena" entre l'executiu i el fiscal. "Una cadena que no impedeix l'autonomia de la Fiscalia", ha insistit. El candidat al Senat ha negat que la seva reflexió suposi una vulneració de poders, tot i que topa amb la versió que els socialistes mantenien durant el judici al Procés.
