
# Yeni Delhi'de hava kirliliği rekor seviyeye ulaştı

Published at: **2019-11-03T22:40:27+00:00**

Author: **Enis Günaydın**

Original: [euronews](https://tr.euronews.com/2019/11/03/yeni-delhi-de-hava-kirliligi-rekor-seviyeye-ulasti-ucaklar-sehre-inemedi)

Hindistan'ın başkenti Yeni Delhi'de hava kirliliği sene başından bu yana en yüksek seviyesine ulaştı. Yetkililer artan kirlilik nedeniyle halk sağlığı açısından acil durum ilan ederek okulları tatil etti.
Havadaki küçük parçacıkların ölçülerek hesaplandığı hava kalitesi endeksinde şehirdeki seviye 'aşırı' olarak kabul edilen 500 eşiğini aşarak 900'e ulaştı.
Şehirde yaşayan 40 milyon kişinin akciğerlerine verdiği zararın haricinde hava kirliliği, sise neden olarak uçakların kentteki havalimanına inmesine de engel oldu. Yaklaşık 30 uçak çevredeki farklı havalimanlarına yönlendirildi.
Kent yetkilileri pazartesi gününden itibaren şahsi araç kullanımına belirli kısıtlamalar getireceklerini duyurdu.
