
# O2 ve 3. čtvrtletí rostl počet zákazníků O2 TV i mobilních tarifů

Published at: **2019-11-01T07:35:00+00:00**

Author: **Marek Vacovský**

Original: [mobilenet.cz](https://mobilenet.cz/clanky/o2-ve-3-ctvrtleti-rostl-pocet-zakazniku-o2-tv-i-mobilnich-tarifu-39327)


           •  Počet zákazníků digitální televize O2 TV meziročně vzrostl o třetinu, přibylo jich téměř 100 tisíc    •  Téměř tři čtvrtiny zákazníků si pořídily nový mobilní tarif v balíčcích O2 Spolu obsahujících také O2 TV a internetové připojení na doma, přičemž třetina z nich volí tarif s neomezenými daty    •  Počet zákazníků vysokorychlostního internetu HD stoupl meziročně o 21 tisíc na 830 tisíc    •  Konsolidované výnosy se v prvních devíti měsících roku 2019 zvýšily meziročně o 1,4 % na 28,6 mld Kč    •  Konsolidovaný provozní zisk EBITDA vzrostl o téměř 12 % na 9,3 mld. Kč
      
„Naše výsledky ukazují, že rozhodnutí nabídnout zákazníkům internet na doma, O2 TV a mobilní tarify v balíčcích O2 Spolu, bylo správné. Aktuálně si nový mobilní tarif pořizuje 70 procent zákazníků právě v balíčcích O2 Spolu a celá třetina z nich volí tarif s neomezenými daty,“ komentuje výsledky předseda představenstva a generální ředitel O2 Czech Republic Jindřich Fremuth a pokračuje: „Do již tak bohaté nabídky sportovního obsahu jsme nově zařadili anglickou fotbalovou Premier League, čímž jsme potvrdili pozici O2 TV jakožto platformy nabízející na jednom místě nejlepší sportovní a filmový obsah. S meziročním nárůstem o 100 tisíc zákazníků a dynamicky rostoucím sledováním na webu a v aplikacích patří O2 TV mezi naše nejrychleji rostoucí služby.“
„Vysoké investice v roce 2018 navýšily účetní odpisy, a snížily tak náš čistý zisk v roce 2019,“ vysvětluje Tomáš Kouřil, místopředseda představenstva a finanční ředitel společnosti a doplňuje: „Investice mířily do růstových oblastí a společně s novou produktovou nabídkou přispívají k dalšímu růstu. Provozní zisk roste, čistý zisk již vykazuje pozitivní trend, naše strategie funguje.“
Od 16. září začal operátor O2 nabízet mobilní tarify NEO s neomezenými daty, u kterých si každý zákazník může vybrat rychlost připojení podle svých potřeb. Od stejného data O2 zároveň výrazně navýšil data ve vylepšených tarifech FREE+ s neomezeným voláním. V tarifu FREE+ Zlatý operátor O2 objem dat dokonce zpětinásobil na 60 GB, a zákazníkům tak nabízí nejnižší cenu za GB. Nové tarify včetně těch neomezených O2 nabízí nejvýhodněji v balíčcích O2 Spolu. Ty umožňují jednotlivcům, rodinám i početnějším skupinám flexibilně kombinovat různé služby. K balíčkům O2 Spolu navíc O2 přidává všem zákazníkům nejlepší sportovní přenosy a až do léta 2020 také prémiový kanál HBO zdarma.
Digitální televize O2 TV ještě výrazněji posílila svůj sportovní obsah. Vedle kompletní FORTUNA:LIGY, Ligy mistrů UEFA nebo hokejové extraligy přidala novou stanici Premier Sport, která odvysílá stovky přímých přenosů z nejprestižnější fotbalové ligy světa – anglické Premier League. Diváci se na Premier Sportu dočkají i dalších dvou ostrovních soutěží – druhé nejvyšší anglické Championship a skotské Premiership.
Pro tenisové fanoušky společnost O2 prodloužila televizní práva na kompletní tenisový okruh WTA o další tři sezony, tj. až do roku 2022. Díky unikátní multidimenzi odvysílá O2 TV Tenis, jediný ryze tenisový kanál na českém území, všechny turnaje i souběžně hrané zápasy.
Díky pokračující oblibě tarifů s vyšším objemem dat a zájmu zákazníků o kombinaci mobilních tarifů s dalšími službami v balíčcích O2 Spolu dosáhl celkový počet mobilních registrovaných zákazníků na konci září 2019 celkem 5 617 tisíc. Zákaznická báze mobilních smluvních služeb byla 3 215 tisíc, počet zákazníků mobilních předplacených služeb dosáhl dohromady 1 963 tisíc, zatímco počet zákazníků M2M služeb byl 439 tisíc.
Již 75 % telefonů v síti O2 spadá do kategorie chytrých zařízení, 64 % všech telefonů podporuje technologii 4G LTE. Větší porce dat obsažená v tarifech FREE spolu se zájmem zákazníků o tarify O2 Data s měsíčním objemem dat 4 až 20 GB a nárůst počtu zákazníků s chytrým telefonem podporující technologii 4G LTE přispěly v prvních devíti měsících 2019 k meziročnímu nárůstu spotřeby mobilních dat v telefonu o 30 %.
Počet zákazníků některého z tarifů služby O2 TV (IPTV a OTT verze), která funguje na pevné lince od O2 i na internetovém připojení od jakéhokoliv poskytovatele, dosáhl k 30. září 2019 celkem 406 tisíc, včetně domácností, které využívají doplňkovou službu MULTI, která umožňuje sledovat O2 TV na více televizorech najednou. V průběhu prvních devíti měsíců 2019 se počet zákazníků O2 TV zvýšil o téměř 70 tisíc.
Počet zákazníků vysokorychlostního internetu přes kabel i pomocí bezdrátové technologie dosáhl k 30. září 2019 celkem 830 tisíc. Za prvních devět měsíců roku 2019 se jejich počet zvýšil o 21 tisíc.
O2 Slovakia nadále registruje rostoucí zájem o své portfolio mobilních tarifů O2 Paušál. K 30. září 2019 dosáhl celkový počet aktivních zákazníků 2 116 tisíc. Zákaznická báze mobilních smluvních služeb byla 1 361 tisíc, a jejich podíl na celkové mobilní bázi tak za rok vzrostl o 2,5 procentního bodu na 64,3 %.
Celkové konsolidované provozní výnosy dosáhly v prvních devíti měsících roku 2019 celkově 28 615 mil.Kč, meziročně o 1,4 % více, když výnosy rostly ve všech segmentech. V České republice se zvýšily o 1,2 % na 23 129 mil. Kč, díky 1,2% růstu výnosů segmentu pevných linek na 8 123 mil. Kč a meziročně o 1,2 % vyšším výnosům v mobilním segmentu, které dosáhly úrovně 15 006 mil. Kč. Hlavními zdroji nárůstu byla mobilní data, finanční služby a O2 TV.
Na Slovensku vzrostly celkové provozní výnosy v prvních třech čtvrtletích 2019 o 2 % na 220 mil. eur. V českých korunách dosáhly provozní výnosy celkem 5 665 mil. Kč, což představuje meziroční nárůst o 2,6 %. Podobně jako v České republice stály za tímto nárůstem především vyšší výnosy z mobilních datových služeb.
Konsolidovaný provozní zisk EBITDA vzrostl v prvních devíti měsících 2019 meziročně o 11,7 % na 9 318 mil. Kč, díky nárůstu výnosů, poklesu ve většině provozních nákladů a pozitivnímu vlivu nového účetního standardu IFRS 16. V České republice vzrostl provozní zisk EBITDA meziročně o 10,7 % na 7 022 mil. Kč, zatímco na Slovensku se zvýšil o 16,5 % na 2 326 mil. Kč (+15,9 % na 91 mil. eur). Konsolidovaná EBITDA marže vzrostla meziročně o 3 procentní body a v prvních třech čtvrtletích 2019 dosáhla 32,6 %.
Konsolidovaný čistý zisk v prvních devíti měsících 2019 poklesl meziročně o 4,6 % na 4 023 mil. Kč, když vyšší investice v roce 2018 do růstových oblastí vedly k nárůstu odpisů hmotného a nehmotného majetku. Ty se však již pozitivně projevily ve výsledcích za třetí čtvrtletí 2019, ve kterém se pokles čistého zisku zpomalil na -1,5 %.
