
# Футболіст Зорі отримав дебютний виклик до збірної України

Published at: **2019-11-05T16:20:00+00:00**

Author: ****

Original: [DT.ua](https://dt.ua/SPORT/futbolist-zori-otrimav-debyutniy-viklik-do-zbirnoyi-ukrayini-328575_.html)

Головний тренер збірної України з футболу Андрій Шевченко довикликав в національну команду півзахисника луганської "Зорі" Дмитра Іванісеню, повідомляє офіційний сайт УАФ.
Цей виклик став дебютним для 25-річного вихованця криворізького футболу та випускника академії "Шахтаря".
В поточному сезоні Іванісеня провів 19 матчів за "Зорю" у всіх турнірах і забив один гол. Також на його рахунку 10 матчів за юнацьку та молодіжну збірні України.
Нагадаємо, в жовтні підопічні Андрія Шевченка у відборі на Євро-2020 обіграли в Харкові Литву (2:0), а в Києві виявилися сильнішими за Португалію (2:1), гарантувавши вихід у фінальну частину чемпіонату Європи.
Заключний матч кваліфікації українці проведуть 17 листопада в Белграді проти команди Сербії.
За три дні до цього українці в товариському матчі в Запоріжжі зустрінуться з Естонією.
Раніше повідомлялося про те, що Україна піднялася на три позиції в оновленому рейтингу ФІФА.
