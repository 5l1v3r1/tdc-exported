
# 
        Tenisz-vb: Babos Timi a női páros királynője
      

Published at: **2019-11-03T16:45:00+00:00**

Author: **K. D.**

Original: [www.borsonline.hu](http://www.borsonline.hu/sport/tenisz-vb-babos-timi-a-noi-paros-kiralynoje/185816)


        Sorozatban harmadszor lett világbajnok. 
        Sorozatban harmadszor lett világbajnok.
      
Veretlenül védte meg pá­ros világbajnoki címét hazánk legeredményesebb teniszezőnője, Babos Tímea, miután Kristina Mladenovic oldalán két szettben (6:1, 6:3) legyőzte a Hszie Szu-vej, Barbora Strycová kettőst a WTA sencseni vb-döntőjében. Ezzel a magyar, francia duó visszavágott az idei wimbledoni elődöntőben elszenvedett vereségért a tajvani, cseh párosnak.
Timi az újabb sikerrel sorozatban harmadszor zsebelte be a női szövetség koronaékszereként emlegetett viadalt, amivel végleg beírta magát a sportág történelemkönyvébe. Huszonegy éve nem volt ugyanis példa arra, hogy egy versenyző triplázzon a vb-n: erre legutóbb Lindsay Davenport, összesen pedig tízen voltak képesek. A magyar és az amerikai teniszező mellett Martina Hingisnek, Liezel Hubernek, Lisa Raymondnak, Cara Blacknek, Natasa Zverevának, Billie Jean Kingnek, Betty Stöve-nek, valamint Pam Shrivernek (10-szer) és Martina Navratilovának (13-szor) sikerült legalább három vb-címet begyűjtenie párosban.
– Nem semmi nevek mellé kerültünk, meg is könnyeztük a győzelmünket – mondta a Borsnak Babos, a női páros tenisz jelenlegi koronázatlan királynője, aki megdöntötte Navratilová tízmeccses győzelmi sorozatának rekordját is, hiszen a fináléban aratott sikerével már tizenegy partit nyert meg zsinórban a vb-n. A trófea begyűjtésével az is biztossá vált, hogy Timi az első magyar teniszező, aki világelsőként zár le egy szezont.
A nyerő páros a vb-cím mellé fejenként 500 ezer dollárt (143 millió forint) is elkönyvelhet.
