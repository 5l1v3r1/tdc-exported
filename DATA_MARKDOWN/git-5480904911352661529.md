
# Dřevorubec Roušal skončil na MS osmý, vyhrál Australan Meyer

Published at: **2019-11-03T07:43:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/drevorubec-rousal-skoncil-na-ms-osmy-vyhral-australan-meyer/1816221?utm_source=rss&utm_medium=feed)

Praha - Český dřevorubec Martin Roušal skončil v závodě jednotlivců na mistrovství světa v dřevorubeckých sportech Stihl Timbersports v Praze na osmém místě. Vyhrál Australan Brayden Meyer před Američanem Cassidy Scheerem a Shane Jordanem z Nového Zélandu. Dvoudenní šampionát, který skončil v sobotu, se konal v Průmyslovém paláci na Výstavišti v Praze 7.
Český reprezentant byl nejlépe sedmý po dvou disciplinách ze šesti. Důležitou osmou příčku, která zaručovala postup po třech disciplínách, uhájil s výrazným náskokem. Soutěžilo 12 závodníků. Osmadvacetiletý městský policista Roušal měl komplikace v přípravě, když si v polovině srpna podvrtnul kotník a místo tréninku musel nějaký čas nechtěně odpočívat.
Na loňském šampionátu v Liverpoolu získal Čech Martin Komárek bronzovou medaili. Letošní mistrovství republiky ve Frenštátě pod Radhoštěm však vyhrál Roušal. Právě vítěz republikového šampionátu podle pravidel postupuje na mistrovství světa.
Ze stejného důvodu na MS chyběl loňský šampion Laurence O’Toole z Austrálie. Letos ho však dokázal zastoupit Brayden Meyer, který byl nejlepší ve čtyřech disciplínách ze šesti. V závěrečném klání měl sice velké problémy s nastartováním motorové pily, vzhledem k velkému náskoku mu ovšem stačila přesnost v uříznutí tří kotoučů z topolu o průměru 46 centimetrů.
Více než tříhodinovou soutěž sledovala stejně jako v pátek vyprodaná hala, ve které se tísnilo 2500 diváků. Vstupenky byly vyprodány zhruba měsíc po zahájení prodeje.
Dvoudenní klání začalo v pátek soutěží družstev. Vyhrála Austrálie před Novým Zélandem, USA a Polskem. Austrálie obhájila titul z loňského šampionátu. Český tým zopakoval páté místo. V osmifinále vyřadil Rakušany, ve čtvrtfinále nestačil na USA.
Kořeny tohoto sportu jsou v Austrálii, na Novém Zélandu, v USA a Kanadě. Soutěž byla založena v 80. letech minulého století.
