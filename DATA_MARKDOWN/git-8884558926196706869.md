
# V Novi Gorici premierno predstavili dokumentarni portret o Jožetu Šušmelju

Published at: **2019-11-04T18:50:19+00:00**

Author: **STA**

Original: [Primorske novice](https://www.primorske.si/primorska/goriska/v-novi-gorici-premierno-predstavili-dokumentarni-p)


        V Novi Gorici so danes predstavili dokumentarni filmski portret o Jožetu Šušmelju. V Voglarjih na Trnovski planoti rojeni sociolog, politik in diplomat je v svoji bogati karieri opravljal številne pomembne naloge tako za slovenski kot tudi zamejski prostor in v njem pustil neizbrisen pečat. Dokumentarni film so pripravili v družbi Video pro.
      
NOVA GORICA > "V letošnjem letu smo se v podjetju Video pro odločili, da bomo naredili več dokumentarnih portretov ljudi, ki so zaznamovali čezmejni prostor. Med njimi je zagotovo tudi Jože Šušmelj, ki je lani praznoval osemdeset let," je za STA povedala predstavnica podjetja Erika Škrlep. Doslej so posneli že več dokumentarnih portretov v sodelovanju s slovenskim programom italijanske radiotelevizije RAI v Trstu.
V dokumentarnem filmu prikazujejo življenjsko in poklicno pot diplomata, snemali so ga v poletnih mesecih v številnih krajih na Primorskem, v zamejstvu in Ljubljani. Poleg pripovedovanja samega Šušmelja o svojem življenju in delu so film popestrili še s krajšimi pogovori o njem z različnimi znanimi Slovenci.
Film so prikazali danes v Novi Gorici, kasneje pa ga bodo predvajali na slovenskem programu RAI za Furlanijo-Julijsko krajino in tudi na Televiziji Koper. Današnjemu predvajanju je sledil pogovor s Šušmeljem, zgodovinarjem Brankom Marušičem in arhitektom Tomažem Vugo o razvoju novogoriške občine med letoma 1970 in 1980.
Šušmelj je bil med letoma 1972 in 1982 predsednik skupščine občine Nova Gorica, nato podpredsednik slovenske skupščine in vodja delegatov iz Slovenije v zveznem zboru tedanje Socialistične federativne republike Jugoslavije. Kot jugoslovanski in slovenski generalni konzul je devet let preživel v Trstu, štiri leta pa tudi kot minister svetnik na slovenskem veleposlaništvu v Rimu.
Tudi po upokojitvi leta 2003 ne miruje, saj opravlja številne funkcije, med drugimi je član območnega združenja Zveze borcev za vrednote NOB Slovenije - Nova Gorica in predsedstva ZZB za vrednote NOB Slovenije, v katerem opravlja tudi funkcijo predsednika komisije za mednarodne odnose. Je soustanovitelj Društva za mednarodne odnose in Kluba nekdanjih slovenskih veleposlanikov ter prejemnik številnih priznanj in odlikovanj.
Znan je tudi kot pisec več knjig.
