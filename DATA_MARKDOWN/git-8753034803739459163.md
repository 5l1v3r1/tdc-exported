
# Skarstein og Ramm skal lede Idrettsgallaen

Published at: **2019-11-07T09:15:07+00:00**

Author: **NTB**

Original: [Aftenbladet](https://www.aftenbladet.no/sport/i/1ne8bq/skarstein-og-ramm-skal-lede-idrettsgallaen)

Skarstein har selv hentet hjem trofeer på Idrettsgallaen de to siste årene. Roeren og langrennsutøveren gleder seg til idrettens store prisutdeling i Hamar 4. januar.
– Jeg er så glad i norsk idrett, så det å få lede idrettens festkveld er ordentlig stas, sier Birgit Skarstein.
– Jeg har selv fått kjenne på verdien av å ha et fellesskap i ryggen. Nå håper jeg å kunne dele den følelsen med mange flere, heter det i en pressemelding.
Skarstein er ny i jobben. Ramm var også programleder sist januar.
– Birgit er en foregangskvinne og et stort forbilde for så mange både i og utenfor idretten. I tillegg har hun en sterk formidlingsevne og utstråling, sier Hasnaoui og fortsetter:
– Nicolay er en superdyktig programleder. Det er en drøm å få jobbe med dem begge. De blir et strålende vertskap for Idrettsgallaen, sier NRKs prosjektleder Nadia Hasnaoui.
Birgit Skarstein tok sitt første VM-gull i roing i 2014. Hun er blitt verdensmester også de tre siste årene. Hun har også fire VM-medaljer i langrenn.
Skarstein vant prisen for beste kvinnelige funksjonshemmede utøver under Idrettsgallaen både i 2018 og 2019. I mai i år ble hun også tildelt Egebergs ærespris.
Idrettsgallaen ble arrangert første gang i 2002.
