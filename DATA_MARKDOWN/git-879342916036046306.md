
# У Міноборони назвали умову участі України в місії НАТО в Іраку

Published at: **2019-11-01T16:28:01+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/minoborony-nazvaly-umovu-uchasti-ukrayiny-misiyi-nato-iraku)


        Міністр оборони Андрій Загороднюк назвав умову участі України в небойовій місії НАТО в Іраку.
      
Про це він заявив під час брифінгу в п'ятницю, 1 листопада, передає «РБК-Україна».
За інформацією міністра, участь України в небойовій місії стане першим кроком у розширенні співробітництва з Альянсом. За словами Загороднюка, участь України в місії НАТО в Іраку носитиме консультативний характер.
«Йдеться про консультації і тренування для Збройних сил Іраку з обслуговування обладнання, яке, можливо, було вироблено за радянських часів або після цього, але таке, в якому розбираються наші фахівці. Це може бути перший наш крок із розширення співпраці в місіях НАТО між Україною та Альянсом. Це небойова місія, проходить у тилу», - повідомив міністр оборони.
Загороднюк зазначив, що зараз між Україною і НАТО тривають перемовини щодо участі українських військових у місії в Іраку. При цьому він уточнив, що участь у місії Альянсу можуть взяти декілька десятків українських військових на ротаційній основі.
Раніше Загороднюк анонсував перезапуск формату відносин із НАТО.
Хочете обговорити цю новину? Долучайтеся до телеграм-чату CHORNA RADA
