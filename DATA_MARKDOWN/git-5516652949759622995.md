
# Την μετεγκατάσταση της Αστυνομίας και της Πυροσβεστικής σε νέα κτίρια στην πόλη της Ρόδου ζήτησε ο Μ. Κόνσολας

Published at: **2019-11-05T13:35:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425192/thn-metegkatastash-ths-astynomias-kai-ths-pyrosbestikhs-se-nea-ktiria-sthn-polh-ths-rodoy-zhthse-o-m-konsolas)


        Με τον Υφυπουργό Προστασίας του Πολίτη, κ. Λευτέρη Οικονόμου και τον Αρχηγό της Ελληνικής Αστυνομίας, Αντιστράτηγο κ. Μιχαήλ Καραμαλάκη, είχε σήμερα συνάντηση εργασίας ο Υφυπουργός Τουρισμού, κ. Μάνος Κόνσολας.
      
Στη συνάντηση τέθηκαν τα εξής ζητήματα:
- Η έγκαιρη στελέχωση με προσωπικό της Ελληνικής Αστυνομίας των αεροδρομίων που αποτελούν τουριστικούς προορισμούς πριν την έναρξη της τουριστικής περιόδου.
- Η ενίσχυση με προσωπικό της τουριστικής αστυνομίας.
- Η διευκόλυνση της διαδικασίας έκδοσης βίζας για τους Κινέζους τουρίστες και τους επισκέπτες από τρίτες χώρες.
Για τα παραπάνω ζητήματα, θα υπάρξει το επόμενο διάστημα και νέα συνάντηση μεταξύ της ηγεσίας του Υπουργείου Τουρισμού και της ηγεσίας του Υπουργείου Προστασίας του Πολίτη.
Παράλληλα, ο κ. Κόνσολας έθεσε και τα ζητήματα υποστελέχωσης των υπηρεσιών της Ελληνικής Αστυνομίας στα Δωδεκάνησα.
Ζήτησε την ενίσχυση με προσωπικό των υπηρεσιών της ΕΛ.ΑΣ στις Α΄ και Β΄ Αστυνομικές Διευθύνσεις Δωδεκανήσου, λόγω του μεταναστευτικού.
Έθεσε το ζήτημα της μετεγκατάστασης σε νέο και σύγχρονο κτίριο της Αστυνομικής Διεύθυνσης Δωδεκανήσου και της Πυροσβεστικής Αστυνομίας στην πόλη της Ρόδου.
Συζητήθηκε, επίσης, η ανάγκη επίλυσης του κτιριακού προβλήματος που αντιμετωπίζουν και οι άλλες υπηρεσίες της Ελληνικής Αστυνομίας στα Δωδεκάνησα.
