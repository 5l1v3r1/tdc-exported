
# Azonosították a horrorkamion összes áldozatát

Published at: **2019-11-07T14:53:00+00:00**

Author: **Infostart / MTI**

Original: [infostart](https://infostart.hu/kulfold/2019/11/07/azonositottak-a-horrorkamion-osszes-aldozatat)

A területileg illetékes Essex megyei rendőrség csütörtök délutáni tájékoztatásában közölte: a vietnami rendőrség illetékeseivel együttműködve elvégzett vizsgálat és az ennek alapján beterjesztett adatok eredményeként a megyei halottkémi szolgálat vezetője mind a 39 áldozat kilétét megállapította.
A hatóságok hivatalosan értesítették az áldozatok hozzátartozóit. A csütörtöki közleményben nem szerepelnek további részletek arról, hogy kik voltak az áldozatok Az első hatósági beszámolókban még az szerepelt, hogy kínai állampolgárokról van szó, de az Essex megyei rendőrség már a múlt héten hivatalosan bejelentette, hogy mindegyikük vietnami állampolgár volt.
A vietnami rendőrség csütörtöki közlése szerint - amelyet a BBC idézett - az áldozatok Haiphong, Hai Duong, Nghe An, Ha Tinh, Quang Binh és Hue vietnami tartományokból indultak útnak.
A kamion sofőrje, a 25 éves, észak-írországi illetőségű Maurice Robinson ellen 39 rendbeli emberölés, valamint embercsempészetre, illegális bevándorlás elősegítésére és pénzmosásra szőtt összeesküvés címén vádat emeltek.
Robinson november 25-én áll a londoni központi büntetőbíróság - utcája után közkeletű nevén az Old Bailey - elé.
A 39 holttestet október 22-én hajnalban találták meg a délkelet-angliai Thurrock ipari parkjában álló kamion rakterében. A hűtőkonténer nem sokkal korábban érkezett a Temze torkolatában fekvő közeli Purfleet kisváros komptermináljába a belgiumi Zeebrugge kikötőjéből. A Scania típusú nyerges vontató, amelyet Robinson vezetett, Írországból kelt át komppal Angliába, és röviddel a holttestek megtalálása előtt vette fel a pótkocsit.
Nagy-Britanniában legutóbb 2000-ben volt a mostanihoz mérhető tragédia: akkor 58 kínai állampolgár holttestét találták meg a délkelet-angliai Dover kikötőjében, egy holland rendszámú, ugyancsak Zeebrugge kikötőjéből érkezett kamion pótkocsijában.

        Nyitókép: Alastair Grant
      
