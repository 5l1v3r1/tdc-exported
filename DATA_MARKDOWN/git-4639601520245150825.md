
# Πώς τελικά θα εκλέγεται ο Πρόεδρος της Δημοκρατίας

Published at: **2019-11-07T05:15:01+00:00**

Author: **ΒΗΜΑτοδότης**

Original: [Το Βήμα Online](https://www.tovima.gr/2019/11/07/opinions/pos-telika-tha-eklegetai-o-proedros-tis-dimokratias/)

Σήμερα θα σας μιλήσω για ένα θέμα που θα μας απασχολήσει για πολλά χρόνια: Για την αναθεώρηση του Συντάγματος, για την οποία η αρμόδια επιτροπή υπό τον Ευριπίδη Στυλιανίδη (φωτογραφία) ολοκλήρωσε μόλις την Τετάρτη τις εργασίες της. Χρειάστηκαν 72 ώρες συνεδριάσεων και 168 εισηγήσεις (χωρίς… ντεσιμπέλ από φωνασκίες, όπως ειπώθηκε) για να φθάσουμε σε ένα σημείο ώστε να ψηφιστεί αυτή η αναθεώρηση του Συντάγματος από την Ολομέλεια της Βουλής. Κατά πάσα πιθανότητα θα ψηφιστεί την πρώτη εβδομάδα του Δεκεμβρίου και αμέσως μετά αλλάζουν όλα. Από το πώς εκλέγεται ο Πρόεδρος της Δημοκρατίας έως και την ψήφο των αποδήμων (ή ομογενών, εάν θέλετε). Αλλά ας πάρουμε τα πράγματα από την αρχή.
Πρώτα απ’ όλα θέλω να επισημάνω δύο πράγματα: Το ένα είναι ότι τελικά δεν καταργείται ο περιβόητος νόμος περί ευθύνης υπουργών. Δεν καταργείται αλλά τροποποιείται, όπως μου έλεγε ο κ. Στυλιανίδης. Το δεύτερο έχει να κάνει με τη Στρατιωτική Δικαιοσύνη (και τα στρατοδικεία). Για πρώτη φορά οι στρατιωτικοί δικαστές εξισώνονται με τους άλλους δικαστές. Και ξέρετε τι σημαίνει αυτό; Οτι ο στρατιωτικός δικαστής (όπως και οι υπόλοιποι δικαστές) υπακούει μόνο στη φωνή της συνείδησής του και όχι των ανωτέρων του. Τώρα θα πείτε γιατί δεν κατήργησαν εντελώς τα στρατοδικεία… Μου εξήγησαν ότι σήμερα (εν καιρώ ειρήνης) τα στρατοδικεία ασχολούνται με χαμηλής στάθμης ποινικές υποθέσεις.

        Διαβάστε ακόμη: Ηλεκτρονικές αποδείξεις : Ο κρυφός φόρος και οι παγίδες του νέου φορολογικού
      
Προτού προχωρήσω στα επί μέρους θέματα, θέλω να επισημάνω ότι υπήρξαν προτάσεις («ακτιβιστικές» τις ονόμασαν) από πλευράς ΣΥΡΙΖΑ για να ενταχθούν στο Σύνταγμα, οι οποίες τελικά δεν πέρασαν. Τι είδους προτάσεις; Για παράδειγμα: Πρέπει να είσαι κοινοβουλευτικός για να είσαι πρωθυπουργός ή πρόταση για το ουδετερόθρησκο κράτος (για τον πλήρη διαχωρισμό Εκκλησίας – Κράτους) και πρόταση για τη θεσμοθέτηση της ουδετερότητας του φύλου στο Σύνταγμα. Με την πρότασή του αυτή ο ΣΥΡΙΖΑ ήθελε να νομιμοποιήσει την υιοθεσία παιδιών από ομόφυλα ζευγάρια. Ή ακόμα εκλογή Πρόεδρου της Δημοκρατίας απευθείας από τον λαό. Βεβαίως η ΝΔ είχε επιχειρήσει να τροποποιήσει το περιβόητο άρθρο 16 (για τα ιδιωτικά πανεπιστήμια) αλλά προσέκρουσε η πρότασή της στις αντιδράσεις του ΣΥΡΙΖΑ και έτσι ούτε καν συζητήθηκε στην Επιτροπή.
Το ενδιαφέρον εστιάζεται στην εκλογή Προέδρου της Δημοκρατίας, χωρίς η μη εκλογή του να οδηγεί πλέον σε προσφυγή σε εθνικές κάλπες. Πέρασε η γραμμή της πλειοψηφίας, σύμφωνα με την οποία θα υπάρξουν (για την εκλογή Προέδρου) απανωτές ψηφοφορίες. Η πρώτη πρέπει να συγκεντρώσει 200 ψήφους. Σε περίπτωση που δεν εκλεγεί Πρόεδρος θα ακολουθήσει δεύτερη ψηφοφορία με 180 ψήφους και σε περίπτωση που πάλι δεν εκλεγεί, ψηφοφορία με 151 ψήφους. Τι γίνεται όμως σε περίπτωση που δεν εκλεγεί Πρόεδρος και με 151 ψήφους; Τι γίνεται εάν υπάρχουν δύο υποψήφιοι; Τότε θα επαναληφθεί η ψηφοφορία, με απλή όμως πλειοψηφία και εάν και πάλι δεν εκλεγεί Πρόεδρος, τότε ορίζεται Πρόεδρος ο αρχαιότερος (σε ηλικία) υποψήφιος. Εκλογές πάντως δεν θα γίνονται εξαιτίας αυτού του θέματος.
Κατοχυρώνεται σύστημα ελάχιστου εγγυημένου εισοδήματος ως στήριξη της οικογένειας. Κατοχυρώνεται η πλήρης ανεξαρτησία των ανεξάρτητων αρχών. Σε περίπτωση κενού στην ηγεσία της ανεξάρτητης αρχής θα μπορεί να εκλεγεί νέα, όχι με πλειοψηφία των 4/5 που ίσχυε έως τώρα, αλλά με την πλειοψηφία των 3/5. Επιπλέον δίνεται η δυνατότητα σύστασης εξεταστικής επιτροπής και από τα μικρότερα κόμματα. Θα απαιτηθούν 10 ψήφοι επί 120 παρόντων βουλευτών.
Οσον αφορά τον νόμο περί ευθύνης υπουργών, αυτός δεν αναιρείται (δηλαδή δεν καταργείται) αλλά τροποποιείται ώστε τα αδικήματα των υπουργών αλλά και των βουλευτών να εξετάζονται όπως εξετάζονται τα αδικήματα των απλών πολιτών. Τέλος, κατοχυρώνεται η ψήφος των ομογενών (ή αποδήμων), εισάγεται δηλαδή η καθολικότητα της ψήφου. Πρόκειται, όπως αναφέρεται στη σχετική εισήγηση, «για διευκόλυνση προς τους αποδήμους» και όχι αναγνώριση του δικαιώματός τους.

        Οι 300 του Καλογήρου
      
Αστραψε και βρόντηξε ο αντεισαγγελέας Πρωτοδικών Ιωάννης Παναγόπουλος μιλώντας στη Διαρκή Επιτροπή Δημόσιας Διοίκησης, Δημόσιας Τάξης και Δικαιοσύνης σχετικά με το νομοσχέδιο του υπουργείου Δικαιοσύνης «Τροποποιήσεις Ποινικού Κώδικα, Κώδικα Ποινικής Δικονομίας και συναφείς διατάξεις». Οι παρατηρήσεις του εστιάστηκαν τόσο σε διατάξεις του τρέχοντος νομοθετήματος, όπως οι αλλαγές στη δικονομική αντιμετώπιση της κακουργηματικής απιστίας, όσο και στη μεταρρύθμιση του Ποινικού Κώδικα επί ΣΥΡΙΖΑ που ενεργοποιήθηκε εσπευσμένα από την 1η Ιουλίου 2019 (εν μέσω προεκλογικής περιόδου).
Μεταξύ άλλων, ο έμπειρος αντεισαγγελέας επικαλέστηκε στοιχεία σύμφωνα με τα οποία ο Ποινικός Κώδικας Καλογήρου οδήγησε από την 1η Ιουλίου 2019 έως σήμερα στην παύση διώξεων σε περιπτώσεις 300 σοβαρών εγκληματιών που είχαν τελέσει εγκλήματα μείζονος ηθικής απαξίας (ενεργητικές δωροδοκίες, απάτες, κ.ά.).
Αλλά ο αντεισαγγελέας Πρωτοδικών, ο οποίος ενημέρωσε την κοινοβουλευτική επιτροπή με την ιδιότητα του εκπροσώπου της Ενωσης Εισαγγελέων Ελλάδος, έκανε ακόμη μία αποκάλυψη. Ανέφερε πως άτομα που έχουν καταδικαστεί σε κατ’ οίκον έκτιση της ποινής, δεν εντοπίζονται από την αστυνομία σε δειγματοληπτικούς ελέγχους! Ζήτησε δε να υπάρξει αλλαγή του πλαισίου, ώστε με την εποπτεία των εισαγγελικών αρχών να διασφαλίζεται πως η «κατ’ οίκον έκτιση της ποινής» θα εκτίεται και δεν θα μένει στα χαρτιά!

        Η δυσαρέσκεια του Μητσοτάκη προς τον Κυρανάκη
      
Πάμε τώρα σε πιο πεζά θέματα, αυτά που έχουν σχέση με τις δηλώσεις περί χοιρινού. Μαθαίνω ότι ο Πρωθυπουργός Κυριάκος Μητσοτάκης είναι σφόδρα δυσαρεστημένος με έναν βουλευτή του, τον Κώστα Κυρανάκη, για τις δηλώσεις που έκανε για τα… μπάρμπεκιου. Και εξηγούμαι: Τους μισαλλόδοξους που προσκάλεσαν σε μπάρμπεκιου για να ψήσουν χοιρινό και να καταναλώσουν αλκοόλ έξω από δομή φιλοξενίας προσφύγων στα Διαβατά θέλησε να υπερασπιστεί ο κ. Κυρανάκης στη Βουλή κατά την πρώτη συζήτηση της εκ νέου αναθεώρησης των Ποινικών Κωδίκων. Αφορμή βεβαίως στάθηκαν οι δηλώσεις του βουλευτή του ΣΥΡΙΖΑ κ. Γιαννούλη για τη συγκέντρωση που είχαν προγραμματίσει με χοιρινό και τσίπουρο ακροδεξιές ομάδες μπροστά από προσφυγικά hotspots. Τι ακριβώς όμως είχε συμβεί;
Ο Πρωθυπουργός επέστρεψε αργά το βράδυ της Τρίτης από τη Σανγκάη και την Τετάρτη το πρωί (ώρα 8.30 π.μ.) είχε συγκαλέσει άτυπη σύσκεψη (αυτή που ονομάζεται «πρωινός καφές») για την προετοιμασία της σύσκεψης για το Μεταναστευτικό. Εκεί ειπώθηκαν και οι δηλώσεις του κ. Κυρανάκη. Δεν ξέρω τι μεσολάβησε, αλλά αμέσως μετά τον πρωινό καφέ ο κυβερνητικός εκπρόσωπος Στ. Πέτσας τηλεφώνησε στον κ. Κυρανάκη, λέγοντάς του ότι ο πρόεδρος είναι ενοχλημένος με τις δηλώσεις σου περί χοιρινού. Είχε προηγηθεί άδειασμα στον κ. Κυρανάκη από την Ντόρα Μπακογιάννη.

        Ο Κουτσούμπας και η Μ. Παρασκευή
      
Αυτό που ίσως δεν ξέρετε είναι το σχόλιο του Δημήτρη Κουτσούμπα. Τι είπε ο γενικός γραμματέας του ΚΚΕ; «Φανταστείτε έλληνες χριστιανοί ορθόδοξοι να βρισκόντουσαν σε μια τέτοια κατάσταση, σε hotspot και απ’ έξω να πήγαιναν τη Μ. Πέμπτη ή τη Μ. Παρασκευή, που είναι κορυφαίες μέρες της Ορθοδοξίας και υπάρχει πένθος, γιατί είναι η Σταύρωση, ο Επιτάφιος και να έψηναν αρνιά στα μπάρμπεκιου και να χόρευαν τσιφτετέλια επειδή δεν είναι χριστιανοί ορθόδοξοι. Αυτό και μόνο να το σκεφτεί κανείς οδηγείται να βγάλει το σωστό συμπέρασμα, για το τι πρέπει να κάνει μια κοινωνία, τι πρέπει να κάνουν οι εργαζόμενοι, ένας λαός ο οποίος θέλει να λέγεται ανθρώπινος».

        Ερώτηση προς Τσακαλώτο: «Θέλεις να γίνεις αρχηγός;»
      
Ρώτησαν σε ραδιοφωνική εκπομπή τον Ευκλείδη Τσακαλώτο εάν θέλει να γίνει αρχηγός του ΣΥΡΙΖΑ και ιδού τι απάντησε: «Ο Αλέξης Τσίπρας θα είναι αρχηγός για πολλά χρόνια ακόμα. Οταν εκτιμήσει ότι έχει ολοκληρώσει τον κύκλο του, η ηγεσία θα πάει προφανώς σε μια νεότερη γενιά» σημειώνει και «δείχνει» ποιοι θα μπορούσαν να διαδεχθούν τον επικεφαλής της αξιωματικής αντιπολίτευσης. «Ενα από τα συγκριτικά πλεονεκτήματα του ΣΥΡΙΖΑ είναι ότι με την εμπειρία και της διακυβέρνησης ανέδειξε πολλά νέα στελέχη. Πολύ νεότερα από μένα και με πάρα πολλά προσόντα. Θεωρώ ότι, μπορεί και να αδικήσω κάποιους, δεν έχουν η ΝΔ και το ΠαΣοΚ ανθρώπους σαν τον Χαρίτση, τον Λιάκο, τον Τζανακόπουλο, την Αχτσιόγλου, τον Ηλιόπουλο – και μπορώ να πάω και άλλο. Μετά από δέκα χρόνια, δεν ξέρω πότε θα το αποφασίσει ο Αλέξης, προφανώς το κόμμα θα θέλει μια ανανέωση» σημείωσε ο τέως υπουργός Οικονομικών.

        Τα αμερικανικά γενέθλια του Αδωνη
      
Παράξενα πράγματα συμβαίνουν τελευταίως στην οικία του αμερικανού πρεσβευτή Τζέφρι Πάιατ. Οι υπηρεσίες (πραγματικά δεν ξέρω τι είδους) της αμερικανικής πρεσβείας πληροφορήθηκαν ότι ο υπουργός Ανάπτυξης Αδωνις Γεωργιάδης είχε γενέθλια (έκλεισε τα 47) και του ετοίμασαν μια… τούρτα. Του την πρόσφεραν (τραγουδώντας του το happy birthday) στο τραπέζι που έκανε ο κ. Πάιατ στον υφυπουργό Εξωτερικών των ΗΠΑ, αρμόδιο για Ευρασιατικές Υποθέσεις και ειδικό απεσταλμένο στα Δυτικά Βαλκάνια, Μάθιου Πάλμερ. Ο υπουργός έσβησε το κεράκι καταχειροκροτούμενος από τον αμερικανό πρεσβευτή και τον αμερικανό υφυπουργό Εξωτερικών. Την ίδια ημέρα συνέβησαν και άλλα περίεργα στην πρεσβευτική κατοικία. Ο αμερικανός πρεσβευτής εμφανίζεται να βγάζει σέλφι με τον Νίκο Παππά και τον Γ. Κατρούγκαλο. Τους κάλεσε και αυτούς. Αλλωστε ήταν γνωστές οι σχέσεις του με τον ΣΥΡΙΖΑ επί κυβερνήσεως Τσίπρα. Αλλά ο Παππάς παραμένει πάντα Παππάς. Πήγε στην πρεσβευτική κατοικία ντυμένος με… τζινάκι.

        SOS για την κλιματική αλλαγή: 11.200 επιστήμονες προειδοποιούν για «ανείπωτα ανθρώπινα βάσανα»
      
