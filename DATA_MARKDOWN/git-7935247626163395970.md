
# Şimdi değilse ne zaman

Published at: **2019-11-05T01:00:00+00:00**

Author: **Recai Uysal**

Original: [OLAY](https://www.olay.com.tr/simdi-degilse-ne-zaman-15530yy.htm)

Balıkesirspor’la oynanan karşılaşma Bursaspor için eşik atlama maçıydı.
Son yıllarda böylesine kritik maçlarda bir türlü beklentilere karşılık veremeyen yeşil beyazlıların bu mücadeledeki performansı herkes tarafından da merakla bekleniyordu.
Ama yine beklentiler boşa çıktı. Bursaspor ikinci sıraya yerleşebileceği haftada yine o meşhur eşiği atlayamadı ve fırsatı kullanamadı.
Maça Balıkesirspor baskılı başladı. Sanki evsahibi ekip yeşil beyazlıler değil de kırmızı beyazlılar gibi... Belli ki Ali Tandoğan, Bursaspor’un ilk dakikalardaki konsantrasyon zaafından yararlanmak istemiş.
Yeşil beyazlılar, karşılaşmanın ilk 15 dakikasında pas yapmakta zorlandı... Hatta bir ara sanki topu yere düşüren yanacakmış gibi meşin yuvarlak yere inmedi.
İlk şutunu 18. dakikada çeken Bursaspor, bu dakikayla birlikte biraz daha organize olmaya başladı. Yeşil beyazlılarda Burak Kapacak ve Abdullahi Shehu, ilkyarıda takımın en istekli oyuncuları olarak göze çarparken, bu futbolculara diğer isimlerin ayak uyduramaması etkisiz futbolun baş nedenlerinden birisiydi.
İlkyarıda iki ekip de sanki 1’er puana razı bir görüntü sergiledi. Neredeyse ilk 45 dakikayı pozisyonsuz geçirdiler.
İkinci yarıda ise tam tersi bir Bursaspor vardı sahada.
Bu devrenin başlangıcıyla oyunu rakip sahaya yıkan yeşil beyazlılar, sağlı sollu ataklarıyla Balıkesirspor’u sallamaya çalıştı.
Bu devreye sağ kanatta başlayan Burak Kapacak, rakibin bu kanadını adeta yol geçen hanına çevirdi. Ancak yakaladığı net fırsatı gole çevirebilseydi güzel futbolunu taçlandırmış olacaktı.
Bu devrede belki bu sezonun en iyi Bursaspor’unu izledik de diyebiliriz. Ancak ne yalan söyleyelim güzel futbol yerine alınacak 3 puan daha çok işimize yarayacaktı.
68’de ise Teknik Direktör Yalçın Koşukavak, Seleznov’u da oyuna alarak galibiyeti ne kadar istediğini gösterdi. Zaten rakibiniz karşısında bu kadar baskı kurmuşken, hücumda etkinliğinizi artırmak istemekten başka daha ne olabilir ki... Ancak oyunda kaldığı süre boyunca Seleznov’un neredeyse hiç topla buluşamaması da tartışılması gereken ayrı bir konu.
Bu değişiklik sonrasında Bursaspor adeta el frenini çekti.
Latovlevici’nin yerine Onur’u sahaya süren Yalçın Hoca’nın orta sahanın aksaması üzerine Ramazan hamlesi de işe yaramadı.
Başta da belirttiğimiz gibi Bursaspor yine bir eşik atlama sınavını geçemedi. Bu kez güzel futbol galibiyet için yeterli olmadı.
