
# Верховна Рада показала депутатські зарплати за жовтень: найбільше отримав Стефанчук

Published at: **2019-11-02T01:26:00+00:00**

Author: ****

Original: [DT.ua](https://dt.ua/POLITICS/verhovna-rada-pokazala-deputatski-zarplati-za-zhovten-naybilshe-otrimav-stefanchuk-328244_.html)

Народним депутатам нарахували заробітну плату за жовтень. Найкраще в парламенті оплачується робота спікера і його заступників, найнижчу зарплату отримують рядові депутати, які не є керівниками фракцій і комітетів. Ці дані містяться у відповіді апарату Верховної Ради на запит видання Liga.net.
Найвищу зарплату за минулий місяць нарахували першому заступнику голови Верховної Ради Руслану Стефанчуку – 54 100 гривень Спікер Дмитро Разумков заробив 44 600 гривень, віцеспікерка Олена Кондратюк – 45 400 гривень.
Трохи нижчу зарплату отримають керівники депутатських фракцій і груп:
Давид Арахамія ("Слуга народу") – 36 700 гривень;
Юлія Тимошенко ("Батьківщина") – 43 400 гривень;
Сергій Рахманін ("Голос") – 40 700 гривень;
Артур Герасимов та Ірина Геращенко ("Європейська Солідарність") – 38 800 і 36 500 гивень відповідно;
Юрій Бойко і Вадим Рабинович ("Опозиційна платформа – За життя") – 38 800 і 32 800 гривень;
Тарас Батенко і Віктор Бондар ("За майбутнє") – по 41 300 гривень.
Крім голів фракцій доплати отримують також голови, їхні заступники і секретарі комітетів. Найнижчі зарплати – у пересічних депутатів, які не займають жодних керівних посад.
Петру Порошенку нарахували за місяць 31 600, Святославу Вакарчуку - 41 660 гривень.
Найнижчу зарплату за підсумками місяця отримає Ірина Луценко – їй нарахували всього 19 986 гривень.
Спікер Дмитро Разумков називав зарплату в 50 тисяч гривень явно недостатньою для народних депутатів. Однак від питання, який рівень оплати праці парламентарів він вважає справедливим, політик ухилився.
Зазначимо, що депутатські зарплати більші за міністерські.
Найвищу зарплату у Кабміні у вересні отримала міністерка освіти і науки Ганна Новосад – їй нарахували трохи менше 31 тисячі гривень. Зарплата міністра закордонних справ Вадима Пристайка склала 27,5 тисяч гривень, міністру оборони Андрію Загороднюку нарахували за місяць – 19,5 тисяч гривень.
