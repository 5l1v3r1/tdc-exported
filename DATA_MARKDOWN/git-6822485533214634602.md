
# حامد لک کابوس پرسپولیس شد

Published at: **2019-11-01T05:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980810012.html)

دروازه‌بان تیم ماشین‌سازی تبریز کابوس تیم پرسپولیس شد.
 به گزارش فارس، حامد لک دروازه‌بان تیم ماشین‌سازی در تلاش است که خاطره تلخ خود در تیم تراکتور را به بهترین شکل ممکن از اذهان تماشاگران تبریزی پاک نماید.
این دروازه‌بان که در فصل 94-1393 اشتباهات فاحشی در تیم تراکتور داشت، در رقابت‌های لیگ برتر امسال عملکرد مطلوبی از خود به جا گذاشته است.
شاید تنها انتقاد به وی در این فصل بازی مقابل تیم پیکان در تهران بود و در بازی برابر شاهین بوشهر و فولاد خوزستان هم وی درون دروازه تیمش قرار نداشت.
اوج کار حامد لک در هفته اول برابر استقلال، در جام حذفی و هفته نهم مقابل پرسپولیس در لیگ برتر بود.
وی در هر 2 بازی جام حذفی و لیگ برتر موفق به مهار پنالتی علی علی‌پور شده و در تک امتیاز کسب شده ماشین‌سازی برابر پرسپولیس نقش بسزایی داشته و بارها در این بازی با درخشش خود تیمش را از دریافت گل نجات داد.
حالا این دروازه‌بان با اخلاق کابوسی برای مهاجمان تیم پرسپولیس و خصوصا علی‌پور به شمار می‌رود و در برابر دروازه‌بان تیم ملی ایران که خود پنالتی گیر است، لک بازی درخشانی از خود به جا گذاشت.
