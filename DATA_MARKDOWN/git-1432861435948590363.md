
# Неочакван герой измъкна спечелен мач на Интер и присъди 3-те точки на Борусия

Published at: **2019-11-05T23:49:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/championsleague/neochakvan-geroj-izmykna-spechelen-mach-na-inter-i-prisydi-3-te-tochki-na-borusiq-1403295.html)

Борусия (Дортмунд) направи голям и зрелищен мач пред своята публика, след като победи в Шампионска лига гостуващия Интер с 3:2 след обрат. Германците изоставаха с 0:2 до 51-ата минута след голове на Лаутаро Мартинес и Матиас Весино. С голове на Ашраф Хакими и Юлиан Брандт обаче "жълто-черните" се върнаха в мача, а в 77' десният защитник на Дортмунд донесе изненадващо успеха на своя тим.
Интер беше ефективен през първото полувреме, но през втората част Борусия беше като прероден и си извоюва победата. Така германският тим зае второто място в група "F" след лидера Барселона. Интер пък занижи шансовете си да излезе от групата, тъй като в последния си мач играе с Барселона.

        ПЪРВО ПОЛУВРЕМЕ:
      
Интер успя да изненада домакините и поведе още в 5-ата минута. Лаутаро Мартинес получи дълго подаване около центъра, напредна, надбяга Матс Хумелс, намери удобна за стрелба позиция и преодоля Роман Бюрки за 1:0. Германците удвоиха усилията си в опит да превземат вратата на гостите, но без успех до 18', когато Хакими намери Гьотце на чудесна позиция. Последният стреля уверено, но вратарят се намеси авторитетно и отрази, не успя и Шулц при добавката. 
В 20' Брандт стреля над напречната греда, а 2 минути по-късно Брозович пропусна много добра ситуация. Той достигна до отбита топка на ръба на наказателното поле, стреля, но прати кълбото в трибуните. В 23' Интер можеше да нанесе още един удар на "жълто-черните", но се оказа, че стрелецът Ромелу Лукаку, разтресъл гредата с мощен шут, е бил в засада.
В 40' Интер проведе отлична атака, завършила с второ попадение във вратата на Борусия. В ситуацията Матиас Весино получи добър пас от Кандрева в наказателното поле и прати топката неспасяемо в долния ляв ъгъл на Бюрки. 
В 40' Интер проведе отлична атака, завършила с второ попадение във вратата на Борусия. В ситуацията Матиас Весино получи добър пас от Кандрева в наказателното поле и прати топката неспасяемо в долния ляв ъгъл на Бюрки. Борусия отговори с удар на Джейдън Санчо, който не затрудни особено вратаря на Интер. 

        ВТОРО ПОЛУВРЕМЕ
      
Борусия стигна до намаляване на своя пасив в 52' - след грешка на Мартинес германците започнаха продължителна атака, завършила с чудесно подаване на Гьотце към Ашраф Хакими. Мароканецът овладя и хладнокръвно прати топката в долния десен ъгъл на Ханданович - 1:2. Малко след това Санчо опита да разколебае Ханданович с удар в долния ляв ъгъл, но стражът спаси тази ситуация. В 61' Брандт успя да центрира в наказателното поле, малко преди топката да напусне очертанията на терена, но защитата на Интер отрази в последния момент. 
В 64' се случи логичното с оглед представянето на двата тима след почивката - Борусия (Дортмунд) успя да изравни резултата. В ситуацията Юлиан Брандт стигна до отскочила топка в наказателното поле и от много малък ъгъл успя да прати топката във вратата на Интер за 2:2. Малко преди това треньорът на германците бе сменил Марио Гьотце с Пако Алкасер. Антонио Конте пък направи двойна смяна - Бираги отстъпи мястото си на Ласаро, а Весино - на Стефано Сенси. В 72' Антонио Конте пусна последния си жокер - Матео Политано вместо Лукаку.
В 77' Борусия стори немислимото, като в главен герой се превърна неочакван играч. Ашраф Хакими направи двойно подаване със Санчо и изскочи срещу Ханданович, преодолявайки го умело, за да обърне мача и да донесе може би така важната победа на своя тим. В последната минута на редовното време Бюрки спаси Борусия след изстрел на Сенси в центъра на вратата му. Това бе най-доброто положение пред "нерадзурите" през второто полувреме.

        Стартови състави:
      
Борусия (Д): Бюрки, Хакими, Аканжи, Хумелс, Шулц, Вайгъл, Витцел, Санчо, Брандт, Т. Азар, Гьотце
Интер: Ханданович, Годин, Де Фрай, Шкриниар, Кандрева, Бираги, Брозович, Барела, Весино, Мартинес, Лукаку

        ПРЕДИ МАЧА:
      
Германският гранд ще търси реванш за загубата преди седмица в Милано. Борусия се представя силно у дома, макар в последните евромачове да не успява да вкара на съперниците си. В последния си домакински мач - срещу Волфсбург в Бундеслигата, "жълто-черните" разгромиха съперника и се изкачиха на второ място в класирането.
В тима дойдоха добри новини от лазарета днес - Шмелцер и Марко Ройс тренираха в общата група, но не е сигурно дали са готови да започнат титуляри в този мач.
Интер също заема втората позиция в своето вътрешно първенство - Серия А, но мачовете, последвали успеха срещу Борусия, не зарадваха много феновете. "Нерадзурите" победиха с 2:1 Бреша и Болоня и треньорът Антонио Конте призна, че момчетата му са уморени.
В днешния мач участие няма да вземе контузеният Алексис Санчес, а Стефано Сенси вече започна да тренира, но участието му тази вечер е под въпрос, както и това на Д'Амброзио, Асамоа и Галярдини.
