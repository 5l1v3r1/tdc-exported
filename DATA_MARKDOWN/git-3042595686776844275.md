
# Forbløffer Sverige: - Bisarr

Published at: **2019-11-06T06:57:09+00:00**

Author: **Magnus Gamlem**

Original: [Dagbladet.no](https://www.dagbladet.no/sport/forbloffer-sverige---bisarr/71787733)

Hat trick i Champions League-debuten, scoring mot Liverpool og tre mål på to kamper mot Napoli. Erling Braut Haaland (19) er toppscorer i turneringen, og fortsetter å knuse rekorder.
«Haaland kan ikke slutte å score», skriver amerikanske CNN, som legger vekt på at nordmannen trender verden over etter den imponerende sesongen så langt.
Også i Sverige vekker 19-åringen oppsikt, og blir hyllet på kommentarplass.
Sverige er godt vant med fantastiske spisser, og Haaland har allerede blitt sammenliknet med Zlatan Ibrahimovic flere ganger. Tidligere i uka spurte britiske BBC «Er Haaland den nye Zlatan?».
Therese Strömberg i Expressen drar ikke den parallellen, men sammenlikner landslagsspissen med en hamburgerbestilling.

        - Fasiten hans denne sesongen er som en rotete hamburgerbestilling kl. 03.45 lørdag kveld. «Jeg tar 23 mål på 17 kamper i ligaen, cupen og Champions League, takk. Og sleng på seks assist også, jeg er sulten», skriver hun.
      
Strömberg ber de som hevder å ha kjent til Haaland lenge om å roe seg ned, og slår fast at ingen hadde sett denne sesongens eksplosjon av scoringer komme.

        - Det er en bisarr målrekord, slår hun fast.
      
Haaland er den fjerde spilleren som scorer i sine fire første Champions League-kamper. Zé Carlos, Alessandro Del Piero og Diego Costa er de andre, men ingen av de klarte sju mål på like kort tid.
Verden har sett flere supertalenter som har fått sitt gjennombrudd, for så å forsvinne igjen.

        Strömberg advarer mot at det samme kan skje her, og at det er umulig å spå hvor Haaland er om fem år.
      
- Det er klart at oppstandelsen når fram til han, og han vet trolig at det han holder på med ikke er normalt. Akkurat nå er det best å bare nyte det og bli forundret, mener Expressen-kommentatoren.
Mye tyder på at Haaland i alle fall ikke er i Salzburg om fem år. Spissen kom til klubben før sesongen, men allerede virker det uunngåelig at en enda større klubb snapper ham opp.
Ifølge The Guardian skal om lag 20 klubber ha nordmannen på lista, deriblant Real Madrid, Manchester United, Juventus og Bayern München. Omtrent alle verdens største klubber med andre ord.

        Hovedpersonen selv virker å ta det hele med knusende ro, og var like kald som vanlig da han fikk sjansen fra straffemerket i går kveld. Rogalendingen er toppscorer i Champions League foran Robert Lewandowski (5) og Achraf Hakimi (4), og har i alle fall to kamper til han kan score i.
      
Red Bull Salzburg har havnet i en tøff gruppe, og foreløpig er det Liverpool og Napoli som har grepet om de to plassene som sikrer avansement. Dermed blir det trolig videre spill i Europa League for østerrikerne, om ikke et mirakel skal skje i de to siste gruppespillskampene.
