
# Her avslører de bløffen

Published at: **2019-11-04T17:03:48+00:00**

Author: **Johannes Fjeld**

Original: [Dagbladet.no](https://www.dagbladet.no/kultur/her-avslorer-de-bloffen/71781844)


        Mandag kveld 19:45 vises «Folkeopplysningen»-episoden «Make Lillestrøm Great Again» på NRK.
      
Programmet skapte reaksjoner da det i september kom fram at produksjonen i lang tid hadde rettet falske nyheter mot ungdom ved Lillestrøm videregående skole for å påvirke dem til å stemme Senterpartiet i skolevalget.
I forbindelse med skolevalget på Lillestrøm videregående skole hadde Facebook-siden «Klimastreik Lillestrøm» hatt som mål å lure ungdommene til å stemme Senterpartiet.
Ifølge Facebook-siden hadde de også fått kjente bloggere til «å rope ulv». Influenser Kristine Ullebø støtter blant annet Senterpartiets ulvepolitikk i en video publisert på nettstedet.
Prosjektredaktør for Folkeopplysningen, Jan Egil Ådland, fortalte Dagbladet at produksjonen ønsket å gi publikum redskaper for å forstå hvilke faktorer som påvirker oss.
- Essensen er at en av NRKs viktigste oppgaver er å beskytte og styrke demokratiet. I et samfunn der ting blir mer uoversiktlig, ønsker vi å gi publikum noen redskap for å forstå hvilke faktorer som påvirker valgene våre - i jungelen av budskap, sier han.
Seinere fikk NRK ramsalt kritikk fra statsviter og valgforsker Bernt Aardal.

        - Dette er med på å undergrave seriøsiteten ved skolevalg, sa Aardal til Dagbladet i september.
      
Han har fulgt og forsket på skolevalg siden 80-tallet - og hadde aldri tenkt tanken engang på at noe sånt kunne skje.
- Og i hvert fall ikke i regi av NRK. Dette er en sviktende vurdering av NRK, en fundamental svikt, vil jeg si. Dette er lite overveid og jeg mener det påfører NRK en skikkelig ripe i lakken.
Prosjektredaktør Jan Egil Ådland for «Folkeopplysningen» svarte på kritikken.
- Jeg forstår at eksperimentet vårt engasjerer og provoserer. Jeg mener at denne saken er viktig, og at den i større grad enn å ødelegge gir unge og andre redskaper til å styrke kritisk tenkning, sa Ådland til Dagbladet.
Etter hvert kom også kunnskapsminister Jan Tore Sanner, kommunal- og moderniseringsminister Monica Mæland, og statsminister Erna Solberg på banen.
Kringkastingssjef Thor Gjermund Eriksen forsvarte «Folkeopplysningen» på NRKs radioprogram «Nyhetsmorgen». Samtidig innrømmet han at han ikke var informert om stuntet.
- Nei, jeg visste ikke om akkurat det stuntet. Jeg er ikke inne i hvert enkelt program. Men dette er planlagt i lang tid og NRK-sjefer har vært involvert, sa han.
