
# سخنگوی حزب ندای ایرانیان: مذاکره با آمریکا هیچ مشکلی را حل نمی‌کند

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696488/%D8%B3%D8%AE%D9%86%DA%AF%D9%88%DB%8C-%D8%AD%D8%B2%D8%A8-%D9%86%D8%AF%D8%A7%DB%8C-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%87%DB%8C%DA%86-%D9%85%D8%B4%DA%A9%D9%84%DB%8C-%D8%B1%D8%A7-%D8%AD%D9%84-%D9%86%D9%85%DB%8C%E2%80%8C%DA%A9%D9%86%D8%AF)

سخنگوی حزب ندای ایرانیان با بیان اینکه صنعت کشور بعد از تحریم‌های اخیر آمریکا رشد کرده است، ضرورت توجه به حمایت از تولید ملّی را مورد تاکید قرار داد و گفت: من برای نخستین بار از پا تا سر، ایرانی پوشیده‌ام.
به گزارش فارس، سیّد شهاب‌الدبن طباطبایی سخنگوی حزب ندای ایرانیان، عصر امروز(شنبه ۱۱ آبان) در ویژه برنامه «مواجهه امروز ما با آمریکا» که از سوی بسیج دانشجویی دانشکده مدیریت دانشگاه تهران برگزار شد، در مناظره با مسعود براتی، کارشناس مسائل اقتصادی با تاکید بر اهمیت نگاه منصفانه در عرصه سیاست، اظهار داشت: زمانی که جوان‌تر بودم، هر دوماه یکبار با تعدادی از دوستان نزد مرحوم عسگراولادی می‌رفتیم و می‌گفتیم شما منصف هستید و ایرادات ما را بگویید.
وی با بیان اینکه در کشور، هیچ گروهی نسبت به خصمانه بودن رفتار آمریکا درقبال مردم ایران شک ندارد، گفت: برخی دوستان می‌گفتند دموکرات‌ها روی کار بیایند بهتر است، امّا من می‌گفتم هیچ فرقی بین آن‌ها نیست و یک آدم‌خوار ممکن است روشش را عوض کند و مثلاً با قاشق و چنگال آدم‌ها را بخورد، امّا خوی آدمخواری او تغییری نمی‌کند.
فعال سیاسی اصلاح‌طلب با بیان اینکه چاره‌ای جز رسیدن به برجام نداشتیم، افزود: یک ایراد برجام این بود که مجبور شدیم روی داشته‌ها مذاکره کنیم و بخشی از آنچه محصول چهل سال ایستادگی بود را به‌پای توافقی ریختیم که یکسری قطعنامه ظالمانه را از ما دور کرد.
طباطبایی ادامه داد: ایراد دوم برجام، از نگاه کسانی است که فکر می‌کردند خوب است جمهوری اسلامی بمب اتم هم داشته باشد.
وی با بیان اینکه ما فتوای رهبری را درباره حرام بودن استفاده و تولید سلاح هسته‌ای داریم،گفت: بنابراین چیزی را از دست نداده‌ایم. شاید از برجام استخوانی مانده باشد امّا همان استخوان، برنامه هسته‌ای ما را حفظ کرده است.
سخنگوی حزب ندای ایرانیان معتقد است نهایت دستاورد آمریکایی‌ها از برجام این است که یکسال دستیابی ما به آنچه بابت آن متهم شده بودیم را عقب انداخته است.
طباطبایی با بیان اینکه قرار نبود برجام همه مشکلات ما را حل کند، گفت: فردی دستش آسیب می‌بیند و آن را گچ می‌گیرد، وقتی گچ دست خود را باز می‌کند، به دکتر می‌گوید آیا از این به بعد می‌توانم پیانو بزنم؟ دکتر می‌گوید بله. آن فرد در جواب می‌گوید خیلی خوب شد، چون من قبل از اینکه دستم آسیب ببیند پیانو زدن بلد نبودم!
وی افزود: این فرد باید از قبل، پیانو زدن را می‌آموخت بعد توقع داشته باشد که پس از بهبودی دستش بتواند پیانو بزند. بنابراین قرار نبود برجام، پیانو زدن را هم برای ما به‌همراه داشته باشد.
طباطبایی با بازخوانی سخنان سعید جلیلی عضو مجمع تشخیص مصلحت نظام مبنی بر اینکه برجام مثل این بود که ماشین پنج میلیونی را به قیمت پانصد هزار تومان فروختیم، گفت: باید توجه داشت که این ماشین، قبلاً به جاهای مختلف مالیده بود و ایرادهای مختلفی داشت و بیش از پانصد هزار ارزش نداشت. منظور این است که در آن زمان چاره‌ای جز امضای برجام نداشتیم.
وی ادامه داد: برجام برای ما وسیله بود نه هدف، و یکی از دستاوردهای برجام این بود که شاید هنوز برخی‌ در داخل، نسبت به اینکه آمریکا بدعهد است، شک داشتند.
فعال سیاسی اصلاح‌طلب با بیان اینکه مذاکره با آمریکا هیچ مشکلی را حل نمی‌کند، گفت: البته ما وظیفه داریم مانع از این شویم که آمریکا زور خود را در جهان تبدیل به قانون کند.
طباطبایی با بیان اینکه صنعت کشور بعد از تحریم‌های اخیر آمریکا رشد کرده است، ضرورت توجه به حمایت از تولید ملّی را مورد تاکید قرار داد و گفت: من برای نخستین بار، از پا تا سر، ایرانی پوشیده‌ام.
