
# Цієї доби окупанти шість разів порушували режим «тиші» – стріляли із важкої зброї

Published at: **2019-11-02T17:40:29+00:00**

Author: ****

Original: [ГЛАВКОМ](https://glavcom.ua/country/incidents/tsijeji-dobi-okupanti-shist-raziv-porushuvali-rezhim-tishi-striljali-iz-vazhkoji-zbroji-637247.html)

Впродовж цієї доби російські окупаційні війська 6 разів порушили режим припинення вогню.
Про це повідомляє пресцентр операції Об’єднаних сил.
«Впродовж поточної доби збройні формування Російської Федерації та її найманці 6 разів порушили режим припинення вогню. Противник обстріляв позиції наших підрозділів з мінометів калібру 120 мм, а також РПГ, автоматичних гранатометів, великокаліберних кулеметів та стрілецької зброї», – йдеться у повідомленні.
Як зазначається, у районі відповідальності оперативно-тактичного угруповання «СХІД» окупанти здійснили чотири обстріли позицій Об’єднаних сил: поблизу Новогригорівки – з мінометів калібру 120 мм; неподалік Талаківки та Водяного – зі станкових автоматичних гранатометів; біля Авдіївки – з РПГ, автоматичних гранатометів, великокаліберних кулеметів та стрілецької зброї.
«У районі відповідальності оперативно-тактичного угруповання «ПІВНІЧ» російські окупаційні війська здійснили 2 обстріли наших позицій: біля Новозванівки – з ручних протитанкових та автоматичних гранатометів; неподалік Новолуганського – з великокаліберних кулеметів і стрілецької зброї та автоматичних гранатометів», – додали у пресслужбі ООС.
Упродовж доби втрат внаслідок обстрілів серед особового складу Об’єднаних сил не зафіксовано.
Нагадаємо, у Золотому-4 завершився етап розведення сил і засобів з обох сторін.
