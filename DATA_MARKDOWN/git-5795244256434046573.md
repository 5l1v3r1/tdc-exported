
# Шанси є. Що скаже Наріман Алієв, якщо отримає Золотий глобус — відео

Published at: **2019-11-07T05:45:00+00:00**

Author: ****

Original: [НВ](https://style.nv.ua/ukr/kultura/nariman-aliyev-rezhiser-dodomu-shcho-skazhe-yakshcho-otrimaye-zolotiy-globus-video-50051969.html)

Порефлексувати щодо можливої промови під час отримання поважної нагороди режисерові запропонували не просто так — днями стало відомо, що він увійшов до списку фільмів, що претендують на номінацію премії Голлівудської асоціації іноземної преси Золотий глобус. А ще раніше фільм Додому став претендентом від України на здобуття премії Оскар в номінації Найкращий фільм іноземною мовою.
«Для нас це певний досвід, який не купиш за жодні гроші. Це робота на північно-американському ринку, презентація свого фільму, презентація себе як митця. Ми зараз у такий спосіб представляємо свій контент для американського глядача. Чи є в нас можливість отримати Оскар, Золотий глобус? Статистично є. Ми зі свого боку будемо робити все, щоб це стало можливим», — сказав Алієв.
При цьому він зазначив, що для нього велика честь бути номінованим зі своєю повнометражною драмою про кримських татар поряд з відомими на весь світ режисерами.
У той же час режисер філософськи відреагував на пропозицію уявити свою переможну промову: «Моя промова звучала б, якби я її (премію — НВ) отримав і стояв на цій сцені. Тому що будь-яка промова не має жодного значення, якщо вона створена на пустому місці. Коли прийде час, якщо він прийде, то будуть потрібні слова. Усьому свій час».
Драма Додому розповідає історію кримського татарина Мустафи, чиї сини покинули півострів після його анексії. Брати влаштовуються в Києві, але старший, Назім, гине, і батько вирушає в столицю за тілом сина, щоб поховати його на батьківщині. Також він має намір забрати в Крим і молодшого сина, Аліма.
Головні ролі у фільмі Додому зіграли Ахтем Сеітаблаєв та Ремзі Білялов. Світова прем'єра стрічки відбулася у конкурсній програмі Особливий погляд Каннського кінофестивалю.
Читайте також:&nbspБільш хвилююче, ніж у Каннах. На ОМКФ відбулася прем'єра фільму Додому Нарімана Алієва
