
# НАБУ почало розслідувати можливу держзраду і розкрадання держкоштів Кличком і його заступниками

Published at: **2019-11-06T09:22:00+00:00**

Author: ****

Original: [НВ](https://nv.ua/ukr/ukraine/politics/nabu-pochalo-rozsliduvannya-proti-klichka-i-yogo-zastupnikiv-novini-ukrajini-50051870.html)

Про це йдеться у відповіді НАБУ на запит Українських Новин.
Справу відкрито на виконання рішення Антикорупційного суду від 18 жовтня.
«НАБУ виконало зазначену ухвалу Вищого антикорупційного суду і внесло відомості до Єдиного реєстру досудових розслідувань», — сказано у відповіді НАБУ.
Раніше в суд надійшла скарга на НАБУ про бездіяльність щодо початку розслідування можливих правопорушень Кличка і його двох заступників по ч. 2 ст. 364 (Зловживання службовим становищем), ч. 2 ст. 368 (Одержання неправомірної вигоди), ч. 3 ст. 191 (Розкрадання держкоштів), ч. 1 ст. 111 (Державна зрада) та інших злочинів Кримінального кодексу.
До відома суду були надані результати розгляду заяв щодо самовільного захоплення земельних ділянок, несанкціонованої забудови та самовільної реконструкції житлових і нежитлових споруд в Києві.
4 вересня Кабінет міністрів підтримав звільнення мера Києва Віталія Кличка з посади голови КМДА. Після цього Кабмін звернувся до президента Володимира Зеленського.
Подати на звільнення Кличка з посади голови КМДА в липні Кабінет міністрів попросив глава Офісу президента Андрій Богдан. Тоді уряд Гройсмана відмовився розглядати звільнення київського мера з цього поста.
Сам столичний голова назвав цей крок незаконним і таким, що суперечить Конституції.
При цьому Кличко пообіцяв балотуватися на наступних місцевих виборах, незважаючи на те, що вони можуть не мати сенсу після поділу повноважень мера і глави КМДА.
