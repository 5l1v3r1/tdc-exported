
# Кабмін розгляне законопроект про скасування прив'язки соцвиплат до прожиткового мінімуму

Published at: **2019-11-05T17:09:00+00:00**

Author: ****

Original: [DT.ua](https://dt.ua/ECONOMICS/kabmin-rozglyane-zakonoproekt-pro-skasuvannya-priv-yazki-socviplat-do-prozhitkovogo-minimumu-328585_.html)

Міністерство соціальної політики підготувало законопроект, який скасує прив'язку показника прожиткового мінімуму до зарплат, штрафів та інших виплат або платежів. Про це повідомила міністерка соціальної політики Юлія Соколовська, пише ЕП.
"Прожитковий мінімум перестав бути чинником, яким вимірюється бідність. До показника прожиткового мінімуму прив'язані понад 150 різного роду виплат. Ми підготували законопроект і готуємося виносити його на розгляд уряду завтра (6 листопада – ред.)", - заявила Соколовська.
За словами міністерки, паралельно законопроект представлять на розгляд Верховної Ради.
"З головою профільного комітету це питання обговорювали і збирали засідання комітету", - сказав вона.
Нагадаємо, що, згідно з планами Кабміну, з 1 січня 2020 року прожитковий мінімум збільшиться на 162 грн та складе 2027 грн. Хоча при цьому у Кабміні вважають, що "повинні здійснити рішучі кроки" щодо наближення розміру прожиткового мінімуму до 4251 грн.
Розмір прожиткового мінімуму в Україні для різних груп населення з 1 липня 2019 року зріс з 1,853 тис. грн до 1,936 тис. грн.
