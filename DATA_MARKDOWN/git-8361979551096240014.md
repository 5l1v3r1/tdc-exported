
# З Великої четвірки. Нацбанк визначився з аудитором на наступні п’ять років

Published at: **2019-11-01T10:53:00+00:00**

Author: ****

Original: [НВ](https://nv.ua/ukr/biz/finance/nacbank-nbu-viznachivsya-iz-auditorom-novini-ukrajini-50051063.html)

Незалежний аудит річної фінансової звітності Нацбанку за міжнародними стандартами упродовж наступних п’яти років здійснюватиме ТОВ Ернст енд Янг Аудиторські послуги, повідомили у НБУ.
Цю компанію було визначено як незалежного аудитора за результатами проведення процедури закупівлі згідно із законом про публічні закупівлі і затверджено рішенням ради НБУ.
Нацбанк раніше вже співпрацював із Ернст енд Янг Аудиторські послуги. Ця аудиторська фірма підтверджувала фінансову звітність НБУ за 2011−2013 роки, у період, коли регулятор перейшов на повне застосування міжнародних стандартів фінансової звітності (з 2012 року).
Попередні п’ять років аудит річної фінансової звітності Національного банку здійснювало ПрАТ Делойт енд Туш ЮСК. Водночас відповідно до закону про Національний банк України одна й та сама аудиторська фірма не має права проводити такий аудит більше ніж п’ять років поспіль.
Ернст енд Янг Аудиторські послуги входить до глобальної мережі фірм Ernst & Young, яка належить до «Великої четвірки» — найбільших у світі аудиторських компаній, що надають аудиторські і консалтингові послуги. Компанії мережі E&Y підтверджують звітність близько 20 центральних банків світу. Відповідно до законодавства, проводити аудит НБУ має право лише компанія із досвідом проведення аудиту центральних банків.
Раніше повідомлялося, що НБУ відхилив дві аудиторські компанії від перевірки річної звітності банків.
