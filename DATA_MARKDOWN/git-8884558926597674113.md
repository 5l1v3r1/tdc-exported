
# Območje Male opreme kupila Občina Izola

Published at: **2019-11-06T11:43:45+00:00**

Author: **STA**

Original: [Primorske novice](https://www.primorske.si/primorska/istra/obmocje-male-opreme-kupila-obcina-izola)


        Nepremičnino Mala oprema iz Izole, ki so jo prodajali na današnji dražbi v okviru stečajnega postopka ajdovskega Primorja, je kupila Občina Izola. Občina je bila sicer predkupna upravičenka, za nepremičnino, katere izklicna cena je bila 380.000 evrov, pa bo morala plačati 660.000 evrov.
      
AJDOVŠČINA > Varščino za današnjo dražbo so plačali štirje dražitelji. Najvišjo ponudbo, 510.000 evrov, je na dražbi dalo podjetje Gasspar naložbe iz Portoroža, ki je s predkupno upravičenko, občino, dražil do vrednosti 660.000 evrov, nato pa od nadaljnjega draženja odstopil.
Podžupan Občine Izola Vlado Marič je po dražbi povedal, da občina na tem območju načrtuje gradnjo kulturnega centra. Denar za začetek postopka bodo zagotovili v občinskem proračunu prihodnje leto, gradnjo pa predvidoma začeli leta 2021.
"Lokacija tik ob morju je zanimiva, običajno bi jo drugi investitorji namenili za gradnjo apartmajev ali stanovanj. Mi pa imamo tam druge načrte in na tem območju ne bi želeli imeti kakšnih apartmajev," je povedal Marič.
Občina Izola je namreč že zdaj lastnica območja, ki se dotika danes kupljene nepremičnine, zato je želela uveljaviti lastništvo tudi na tem delu.
Nepremičnino so v okviru stečaja ajdovskega Primorja poskusili na dražbi prodati že nekajkrat, vendar doslej neuspešno.
Tokratna izklicna cena za 3351 kvadratnih metrov veliko pozidano stavbno zemljišče, ki se je že dražilo za več kot milijon evrov, je znašala le 380.000 evrov, a je zanj veljalo več omejitev. Že iz razpisa javne dražbe je bilo razvidno, da je nepremičnina na vplivnem območju izolskega starega mestnega jedra, ki je z odlokom razglašeno za urbanistični spomenik.
Poleg tega izolski občinski prostorski načrt, ki je v pripravi, predvideva ukinitev izvedbenega akta in pripravo novega občinskega podrobnega prostorskega načrta na tem območju.
