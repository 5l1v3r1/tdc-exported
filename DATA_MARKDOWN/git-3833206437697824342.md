
# Любов, пламнала в социалните мрежи, завърши в съда

Published at: **2019-11-02T07:40:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Lyubov-plamnala-v-socialnite-mrezhi-zavurshi-v-suda-910477)

Любов, пламнала в социалните мрежи, завърши в съда, защото девойката нямала навършени 16 години, научи репортер на Plovdiv24.bg.
Мелиха живеела в село Глава, област Плевен с майка си и баба си. През август миналата година се запознала с по-голямо момче в социалните мрежи. Между двамата веднага възникнали чувства и те се срещали няколко пъти в град Червен бряг. При една от срещите малолетната забременяла. По тази причина и защото били влюбени, младите решили да заживеят заедно в дома на момчето в село Болярци, Пловдивско.
Първоначално, подобно на Ромео и Жулиета родителите на двамата били против тяхното съжителство. По-късно нямали избор и приели факта.
Това се случило през месец октомври 2018, тогава тийнейджърът бил вече пълнолетен, а момичето било на 15 години и той много добре знаел това. За съжителството на двойката  постъпила информация в Дирекция "Социално подпомагане“ град Първомай. По случая започнал работа социален работник.  
Била извършена проверка и се установило, че действително малолетната Мелиха е заживяла с пълнолетното си гадже преди да навърши 16-годишна възраст. Поради тази причина материалите от проверката били докладвани в Районна прокуратура - Асеновград и било образувано наказателно производство.
Съдът, обаче бе милостив и освободи момчето от наказателна отговорност, тъй като не е осъждано и е с добри характеристични данни. За деянието магистратите му наложиха наказание "глоба" в размер на 1000 лева.
