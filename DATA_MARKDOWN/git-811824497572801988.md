
# Samsung ide po krku Roombe: Nový POWERbot vyzerá fantasticky!

Published at: **2019-11-07T18:18:08+00:00**

Author: **Lukáš Zachar**

Original: [Android Portal](https://androidportal.zoznam.sk/2019/11/samsung-ide-po-krku-roombe-novy-powerbot-vyzera-fantasticky/)


        Spoločnosť Samsung nám dnes ukázala nový prírastok z kategórie inteligentných domácich pomocníkov. Robotický vysávač PowerBot (VR05R5050WK) patrí medzi menej náročné, no na druhú stranu cenovo dostupnejšie zariadenia.
      
Samsung PowerBot je na našom trhu dostupný za maloobchodnú odporúčanú cenu 399 EUR. Primárne je určený na vysávanie tvrdých podláh, ale zvládne aj koberce. Funkcia vysávanie je doplnená o funkciu umývania podlahy. Ide teda o tzv. riešenie 2v1.
Aby mohol proces vysávania aj umývania prebiehať súčasne, Samsung vysávač vybavil dvomi oddelenými nádobami. Jedna je určená pre hrubé nečistoty a prach, druhá pre vodu. Zmestí sa do nej necelého 0,5 litra vody.
Vysávač stiera podlahu pomocou zdola pripevnenej handričky z mikrovlákna, do ktorej sa voda dávkuje elektronicky (nastaviteľný nízky, rýchly a vysoký prietok). Samovoľné vytekanie vody tým pádom nehrozí. Vodu začne vysávač dávkovať až keď je v pohybe.
BLDC motor saje maximálnym výkonom 5W. K dispozícii sú celkovo tri režimy prevádzky, pričom nechýba šetrný režim ECO (0,5W). Vysávač má okrúhle telo s rotačnými kefami s postrannými metličkami a je vysoký len 85 milimetrov. Dostať by sa tak mal aj pod posteľ či nábytok.
3400 mAh batéria vystačí na (tabuľkových) 150 minút vysávania. Závisieť to ale bude od dispozície priestoru, v ktorom sa bude vysávač orientovať, od zvoleného výkonu a úrovne znečistenia.
Samsung PowerBot je navrhnutý tak, aby sa jednoducho používal aj menej zdatným užívateľom. Spojiť sa dá s aplikáciou, prostredníctvom ktorej sa môže vysávač naprogramovať na konkrétny čas upratovania, napríklad keď nie ste doma, alebo ovládať na diaľku cez WiFi.
Použiť môžete celkovo viacero spôsobov ovládania na diaľku. Popri známej aplikácii SmartThings si vysávač rozumie aj so samostatnou aplikáciou PowerBot-E určenou špeciálne pre tento produkt. Aplikácia je jednoduchšia a prehľadnejšia ako apka SmartThings. Klasikou je potom fyzický diaľkový ovládač, ktorý sa nachádza priamo v balení.
Samsung PowerBot nie je vybavený dômyselným kamerovým systémom alebo laserom. Obsiahnutý rad senzorov ale bráni stretu s prekážkami, vysávač nespadne zo schodov a dokáže sa sám vrátiť do základovej stanice.
Samsung PowerBot (VR05R5050WK) je akýmsi kompromisom medzi prémiovými robotickými vysávačmi, ktoré stoja nemalé sumy, a tými najlacnejším zariadeniami s často príliš obmedzenými schopnosťami. Doplnková funkcia umývania je len (pre niekoho) vítaným bonusom.
Samsung PowerBot (VR05R5050WK) nájdete u všetkých veľkých elektro predajcov ako aj v e-shope Samsung.
