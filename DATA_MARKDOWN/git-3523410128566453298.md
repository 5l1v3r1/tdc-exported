
# 
        ۲۰ سرقت خودرو در کارنامه سارق حرفه‌ای خودرو
      

Published at: **2019-11-07T16:34:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638709/%DB%B2%DB%B0-%D8%B3%D8%B1%D9%82%D8%AA-%D8%AE%D9%88%D8%AF%D8%B1%D9%88-%D8%AF%D8%B1-%DA%A9%D8%A7%D8%B1%D9%86%D8%A7%D9%85%D9%87-%D8%B3%D8%A7%D8%B1%D9%82-%D8%AD%D8%B1%D9%81%D9%87%E2%80%8C%D8%A7%DB%8C-%D8%AE%D9%88%D8%AF%D8%B1%D9%88)

به گزارش بولتن نیوز، سرهنگ "محمد آقا احمدی" گفت: روز گذشته ماموران انتظامی کلانتری ۱۰۴ عباس آباد هنگام گشت زنی در محدوده کلانتری متوجه رفتار مشکوک راکب موتورسیکلتی می‌شوند و برای بررسی موضوع، پلاک انتظامی آن را استعلام که در استعلام گرفته شده، مشخص می‌شود موتورسیکلت سرقتی بوده و سابقه ثبت سرقت به مدت یک هفته دارد.
این مقام انتظامی با اشاره به اینکه موتورسوار توسط عوامل کلانتری دستگیر شد، گفت: در بازرسی بدنی از وی مقدار ۱۰ گرم شیشه در بسته‌های یک گرمی کشف و متهم اظهار داشت: قرار بود، مواد مخدر را به ازای دریافت اموال سرقتی به فردی که منتظر وی هستم، تحویل بدهم.
کلانتر محله عباس آباد عنوان کرد: مراقبت‌های ویژه پلیسی، آغاز تا اینکه فرد مورد نظر با یک دستگاه خودروی سمند به محل قرار مراجعه و ماموران در استعلام پلاک انتظامی خودرو به دست آوردند که خودروی سمند نیز سرقتی بوده و ۱۰ روز پیش در محدوده کلانتری ۱۲۶ تهران پارس سرقت شده است.
احمدی عنوان کرد: عملیات دستگیری سارق دوم نیز آغاز، ولی راننده خودرو به محض مشاهده تیم عملیات کلانتری از محل گریخت و سعی در فرار از صحنه را داشت که با شلیک تیر هوائی توسط ماموران کلانتری و سپس شلیک به سمت لاستیک خودرو، ماموران موفق شدند خودرو را در تقاطع خیابان خرمشهر و خیابان شهید مطهری متوقف و راننده آن را دستگیر کنند.
وی افزود: در بازرسی از خودروی متهم تعدادی قطعات و تجهیزات سرقتی کشف و هر ۲ متهم به همراه اموال کشف شده به کلانتری محل منتقل شدند.
رئیس کلانتری عباس آباد تصریح کرد: راننده خودروی سواری در کلانتری به ۲۰ فقره سرقت خودرو اعتراف و اظهار داشت: دراردیبهشت ماه امسال پس از گذراندن ۲ سال حبس از زندان آزاد شده است و در این مدت با سرقت ۲۰ فقره خودرو و خرد کردن آن‌ها و فروش قطعات خودرو، مواد مخدر خویش را تامین و گذران زندگی می‌کرده است.
احمدی عنوان کرد: تحقیقات پلیسی برای شناسایی مال باختگان و سایر جرائم مشابه متهمان در جریان است.
انتهای پیام/
