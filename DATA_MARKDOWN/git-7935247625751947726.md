
# Helal olsun Fan Klüp: ‘Bursa Hak Ediyor’ demeye gidiyor!

Published at: **2019-11-05T01:00:00+00:00**

Author: **Ahmet Emin Yılmaz**

Original: [OLAY](https://www.olay.com.tr/helal-olsun-fan-klup-bursa-hak-ediyor-demeye-gidiyor-15527yy.htm)

Sorun şu… Hepimiz kabul ediyoruz ki, Bursa hakkını aramayan bir kent. Çünkü, istemeyi mahcubiyet gibi algılayan bir kent toplumu var.
Yıllarca kamu yatırımlarından hak ettiği payı bir türlü alamadı, alamıyor.
Oysa…
Sanayi üretimiyle, ihracatıyla, tarımsal ürünleriyle ülke ekonomisine katkı sağladı, istihdamın lokomotifi oldu, ama ürettiği katma değerin karşılığını alamaması başka türlü açıklanabilecek gibi değil.
Açıkçası…
Anadolu’daki pek çok kentin oluşturduğu birlikteliği ve istediklerini kabul ettirmelerini gıptayla izliyoruz. “Biz neden istediğimizi belli edemiyoruz” diye de üzülüyoruz.
Yapımı yürümeyen, inşaatı duran, adı bile değişen hızlı tren bunların başında geliyor. Rutin işler bir yana, göreceğimiz en büyük yatırım bu, ama akıbeti sürekli değişkenlik gösteriyor.
Tamam…
Milletvekillerimiz iyi niyetle Ankara’da her ortamda dile getiriyorlar, Bursa’ya trenin kısa sürede gelmesi gerektiğini söylüyorlar, bunları izleyip görüyoruz.
Ancak…
Kentin dinamiklerinin siyasilere destek olmadığını da görüyoruz. O nedenle bu sütunlarda son günlerde çağrılar yapıp başta en büyük çatı kuruluşu BTSO olmak üzere, Bursa’nın hızlı treni çok istediğini belli etmelerini istiyoruz.
Hatta…
Balıkesir’deki AK Parti milletvekillerinin Büyükşehir ve ilçe belediye başkanını da alıp TCDD Genel Müdürü’ne gittiklerini, Bursa Hızlı Tren projesini konuştuklarını dün aktardık. Çünkü, Balıkesir’in de, Çanakkale’nin de umudu Bursa’ya hızlı tren gelmesinde.
Bursa’ya gelirse o illere de gidecek.
İşte…
Böyle bir ortamda beklediğimiz ilk ses Fan Klüp’ten geldi, Bursa Fazlasını Hak Ediyor diyerek ilk çıkışı Bursa Fan Küp Başkanı Ali Ademoğlu yaptı.
Bu akşam saat 19.30’da CP Ankara Otel’de düzenlenen toplantıya Bursa milletvekilleri yanında Ankara’daki üst bürokrasi davetli.
Salon Bursa Hak Ediyor afiş ve posterleriyle donatıldı. Konuklara verilmek üzere hızlı tren fotoğrafı ve Bursa Hak Ediyor yazılı hediyelikler hazırlandı.
O nedenle…
Bursa Fan Klüp’ü ve başkanı Ali Ademoğlu’nu şimdiden kutluyor, “Helal olsun” diyoruz. İstemek çok önemli.
 

        Kemal Demirel trenin peşini bırakmıyor
      
 

        Türkiye’
      
de, demiryolu için yürüyüş yapan tek siyasetçi olarak Kemal Demirel tarihe geçti. Bursa’ya tren gelmesi için ülkenin her yerinde toplantı ve gösteriler yaptı, kilometrelerce yürüdü.
Artık aktif siyaset yapmasa da gözü yine tren projesinde.
Bir süre önce Ankara’ya gidip TCDD Genel Müdürlüğü’nde bilgi almıştı. İhalenin iptali, Yatırım Programı’nda adının değişmesinden sonra tren şantiyelerini bir kez daha ziyaret edip “Yaşadığım sürece peşini bırakmayacağım” dedi.
 

        Ulucami’de duayla başlayıp köyün yanındaki taş ocağına karşı çıktılar
      
 
Aslında… 5 yıldır sürdüğü için bir çeşit geleneğe dönüştü. Organizasyonu da Harmancık’a bağlı Dedebali Köyü Kültür ve Dayanışma Derneği ile köy gençliği yapıyor.
Her ayın ilk pazar sabah namazını farklı bir yerde kılıp kahvaltı yapıyorlar.
Ulucami’den Emirsultan’a Hürdavendigar’dan Yeşil’e, Dedebali’den İznik Mahmudiye Köyü’ne kadar pek çok sabah namazı ve kahvaltı programı yaptılar.
Bu kez…
Dedebali Köyü yakınına kurulacak taş ocağı için pazar sabahı Bursa’ya geldiler. Ulucami’ye gidip sabah namazını kıldılar ve dua ettiler, Tahtakale’deki Dağ-Der Genel Merkezi’nde de hem kahvaltı yaptılar, hem de taş ocağının köye ve çevreye vereceği zararları konuştular.
Daha çok da…
Yasal mücadele yollarıyla ilgili Avukat Ali Özbek’in verdiği bilgileri dinlediler.
Yaptıkları açıklamada da, “Köyümüzde arıcılık, meyvecilik, küçükbaş hayvancılık bu taş ocağıyla imkansız hale gelecek” dediler.
 

        Doğancı Barajı su seviyesi sınıra geldi
      
 

        Çin Fahri Konsolosu 
      
olan İşadamı Nejat Yahya’nın çektiği fotoğrafta Doğancı Barajı su seviyesini görüp tedirgin olmamak elde değil.
Kısa sürede yağmur gelmezse Bursa’nın işi zor.
Ne var ki…
DSİ Bölge Müdürü olduğu dönemde Doğancı ve Nilüfer barajlarını planlayan Büyükşehir eski Belediye Başkanı Erdem Saker ise, “2020 yılında kent nüfusunun 2 milyon 300 bin olacağını düşünerek planlamıştık. 2020’den sonra ise bugün elektrik üretilen Çınarcık Barajı’ndan su ihtiyacı karşılanacaktı” diyor.
 

        Saadet Parti GİK’te Bursa için nöbet değişimi oldu, listede 4 isim var
      
 
Pazar günü Saadet Partisi’nin kurultayı vardı. Temel Karamollaoğlu’nun yeniden genel başkan seçildiği kurultayda, Bursa’yı da ilgilendiren sonuçlar var.
Örneğin…
Son 3 kurultayda, Genel İdare Kurulu Üyesi seçilen Selim Sait Terzioğlu bu kez GİK yerine Yüksek Disiplin Kurulu’na aday gösterildi ve seçildi.
Buna karşın…
Daha önce SP Osmangazi İlçe Başkanı olarak görev yapan, geçmiş yerel seçimlerde Osmangazi Adayı ve son genel seçimde milletvekili adayı olarak listelerde yer alan Gökhan Gerçek bu yeni dönemde GİK’e seçildi.
Bir anlamda…
Terzioğlu ve Gerçek arasında GİK nöbet değişimi yaşandı.
Yanı sıra…
SP Bursa İl Başkan Yardımcısı Recep Aygün ile İnegöl İlçe yönetiminden Yaşar Yazıcı da yeni dönemde Genel İdare Kurulu listesinin yedekleri bölümünde yer aldılar.
Böylece…
GİK listesi 1 asıl, 2 yedek ve YDK listesinde 1 asıl olmak üzere SP Genel Merkezi yönetim kademelerinde Bursa 4 isimle temsil edilecek.
 

        İsmail Hoca’ya Akşener-İmamoğlu sürprizi
      
 

        İYİ Parti’
      
nin Ankara’daki ikinci yıl kutlamasının ardından İstanbul Teşkilatı da pazar günü panelle kutlama düzenlendi.
Cumhurbaşkanlığı Hükümet Modeli’nin tartışıldığı paneli İYİ Parti Bursa Milletvekili ve Genel Başkan Yardımcısı Prof. Dr. İsmail Tatlıoğlu yönetti. Taha Akyol, Prof. Dr. Bahadır Erdem ve Prof. Dr. Ahmet Kasım Han dea panelin konuşmacılarıydı.
Sürprizi ise...
İstanbul Büyükşehir Belediye Başkanı Ekrem İmamoğlu ile birlikte sahneye çıkan İYİ Parti Genel Başkanı Meral Akşener yaptı.
