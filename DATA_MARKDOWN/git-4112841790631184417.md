
# Na udalosti Kanyeho Westa sa za 55 dolárov podávali studené párky a palacinky. Fanúšikovia ju prirovnávajú ku Fyre Festivalu

Published at: **2019-11-06T10:15:00+00:00**

Author: **Viktor Kniš**

Original: [REFRESHER](https://refresher.sk/76267-Na-udalosti-Kanyeho-Westa-sa-za-55-dolarov-podavali-studene-parky-a-palacinky-Fanusikovia-ju-prirovnavaju-ku-Fyre-Festivalu)


        Toto Kanyemu Westovi naozaj nevyšlo, prirovnanie k najhoršiemu festivalu všetkých čias je adekvátne.
      
Pred pár dňami Kanye West organizoval pokračovanie svojej série gospelových hudobných udalostí Sunday Service, v rámci ktorých putuje naprieč kostolmi v Spojených štátoch, aby prinášal živú verziu svojich upravených skladieb veriacim. Zatiaľ posledná zastávka však nevyšla podľa predstáv, teda minimálne v očiach tých, ku ktorým sa dostal virálny obrázok jedla podávaného na udalosti.
Návštevníci zaplatili za lístok 55 dolárov, pričom v cene boli aj neskoré raňajky. Cateringová služba minimálne v jednom prípade nenaplnila očakávania a fanúšikovi Kanyeho Westa dala na tanier vysušené a studené jedlo. Keď fotku zverejnil, Lauryn's Fine Catering poskytli pre TMZ oficiálne stanovisko. 
Dodávateľ občerstvenia priznáva, že jeden konkrétny človek mohol dostať jedlo, ktoré nebolo adekvátne, vylučuje však zovšeobecňovanie a prosí, aby z toho fanúšikovia a médiá vynechali Kanyeho Westa. Ten, pochopiteľne, nemal vplyv na to, aké jedlo cateringová služba podáva. Lauryn's Fine Catering dodáva, že existuje aj záznam, ako si ostatní návštevníci jedlo užívajú.
Nie je pre to dôvod prirovnávať ho ku známemu prípadu Fyre Festivalu, keď Ja Rule so svojím kolegom podnikateľom oklamali tisícky ľudí a zorganizovali festival, ktorý nikdy neexistoval. Aj vtedy kolovala internetom fotka vysušeného jedla. 
