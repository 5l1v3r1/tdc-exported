
# Begjært konkurs

Published at: **2019-11-02T08:30:33+00:00**

Author: **Synne Sofie Christiansen**

Original: [Dagbladet.no](https://www.dagbladet.no/sport/begjaert-konkurs/71772083)

DekkNor-eier og tidligere forretningspartner til Henning Solberg, Ramiz Safdar, har begjært den tidligere rallykjøreren konkurs.
Ifølge Finansavisen skal Solberg også skylde 20 ulike privatpersoner med samlende krav på 70 til 80 millioner kroner. Det skal være snakk om lån fra privatpersoner, der Safdar og Ronny Hushovd, bror til tidligere syklist Thor, er to av dem.
Sistnevnte har tatt pant i både familiegården og Solbergs private biler. Bare i gården er det tatt ut pant for 4,2 millioner kroner, skriver Smaalenenes Avis.
Saken var berammet i Heggen og Frøland tingrett til mandag 4. november, men nå søker advokaten til Solberg om utsettelse.
Da Dagbladet var i kontakt med Ramiz Safdar tidlig fredag, fortalte Safdar at han forventet en forliksavtale fra Solberg før helgen.
Hans advokat, Eric Augustin Krogh, sa i ettertid at partene forholder seg til at saken berammes i Heggen og Frøland tingrett mandag. I sakspapirene til den berammede rettssaken er det bare Krogh som står oppført som advokat.

        - Per i dag har Solberg ingen advokat, sa Krogh til Dagbladet tidlig fredag.
      
Nå ber Solberg om utsettelse av rettssaken. Årsaken: Solberg har skaffet seg advokat, og det er Hans Kristian Skarpholt fra advokatfirmaet Skarpholt AS som ber om utsettelsen.

        - Jeg har anmodet retten om en utsettelse for å få mer tid til å sette meg inn i saken, sier Skarpholt til Dagbladet fredag ettermiddag.
      
Skarpholt mener at Solberg har gode grunner til å få gjennomslag i løpet av helgen.
- Solberg imøtegår flere av kravene. Han har en lang rekke av eiendeler og gjelda er mindre enn dem. I tillegg er han i stand til å finansiere store deler av kravene selv, sier Skarpholt.
På spørsmål til Safdar om eksakt hvor mye penger den tidligere rallysjåføren skylder ham, sier han følgende:
- Det er et tosifra beløp på flere millioner, sier Safdar.

        - Safdar hevder å ha til gode over 11 millioner kroner, det er en grov overdrivelse, sier Skarpholt.
      
Med det i bakhånd mener advokaten at tingretten har store grunner til å avvise konkursbegjæringa framstilt av Safdar.

        - Jeg mener det er gode grunner for å få konkursbegjæringa avvist, og vil heller ikke utelukke et erstatningsansvar for urettmessig konkursbegjæring etter 
        konkursloven paragraf 76
        , avslutter Skarpholt.
      

        Artikkelen fortsetter etter videoen:
      
Solberg har tidligere avkreftet påstandene rettet mot seg, og mener at beskyldningene kan ødelegge for hele familien.

        - Disse beskyldningene er så grove at de kan ødelegge familien min og livet mitt. Jeg kjenner meg ikke igjen i noe av dette. Jeg har aldri svindlet noen i hele mitt liv, sier Solberg til Smaalenenes Avis.
      
Den tidligere rallysjåføren forstår ikke hvordan folk kan tro at han skylder 80 millioner kroner.
- Skulle jeg lånt penger av kjendiser eller investorer, så hadde jeg selvsagt gått til broren min (Petter Solberg) før jeg hadde gått til noen andre. Det er helt rått at beskyldningene kommer i det hele tatt. Jeg skjønner ikke hvor folk tar det fra at jeg skal ha over 80 millioner i kroner i gjeld. Det stemmer selvfølgelig ikke. Det kan jeg også dokumentere, hevder Solberg til avisa.
Solberg og Safdar var deleiere i DekkNor, før Morten Østberg tok over aksjene til Solberg. Nå er forholdet ikke-eksisterende.

        - Det har skjært seg fullstendig. Jeg har venta i mange år på pengene mine, og nå vil jeg ikke være med på dette lenger, sier Safdar.
      

        Dagbladet har forsøkt å komme i kontakt med Solberg fredag, men vedkommende har ikke besvart våre henvendelser.
      
