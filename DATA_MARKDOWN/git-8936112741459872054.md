
# Trener nie zabrał go na mistrzostwa. Bednorz przed szansą pokonania Heynena

Published at: **2019-11-01T22:10:00+00:00**

Author: ****

Original: [TVN24](https://eurosport.tvn24.pl/siatkowka,119/superpuchar-wloch-heynen-i-leon-kontra-bednorz-zmierza-sie-w-finale,982300.html)

Bednorz znakomicie spisywał podczas finału Ligi Narodów w Chicago, gdzie poprowadził kadrę do brązowych medali i znalazł się w szóstce najlepszych zawodników turnieju. Potem niespodziewanie zabrakło go w składzie na mistrzostwa Europy, a potem na Puchar Świata.
- To był dla mnie cios, którego nie rozumiałem. Nie mogłem w to uwierzyć - mówił potem rozżalony 25-latek.
Teraz "Bedni" będzie miał szansę pokazać trenerowi, że być może popełnił błąd. Przyjmujący występuje na co dzień w Leo Shoes Modena. W sobotnim pierwszym półfinale Superpucharu Włoch zagrał od początku, a jego drużyna niespodziewanie pokonała Cucine Lube Civitanova 3:1. Polak zaprezentował się znakomicie i zdobył 18 punktów. U przegranych niezbyt dobrze zaprezentował się środkowy Mateusz Bieniek.
W drugim półfinale zobaczyliśmy nowych, klubowych podopiecznych Heynena, a więc ekipę Sir Safety Conad Perugia. Prowadzona przez Belga ekipa pokonała po równie ciekawym spotkaniu 3:1 Itas Trentino. W zespole zwycięzców 19 punktów zdobył przyjmujący polskiej kadry Wilfredo Leon. Co ciekawe, naturalizowany Kubańczyk na zgrupowaniu przez mistrzostwami Europy w Zakopanem mieszkał w jednym pokoju właśnie z... Bednorzem.
Finał między Leo Shoes Modena a Sir Safety Conad Perugia odbędzie się w sobotę o godzinie 18.

        Wyniki półfinałów Superpucharu Włoch:
      
Cucine Lube Civitanova - Leo Shoes Modena 1:3 (24:26, 21:25, 29:27, 20:25)
Sir Safety Conad Perugia - Itas Trentino 3:1 (21:25, 25:23, 25:21, 25:22)
Autor: Srogi / Źródło: eurosport.pl
