
# Αντιδράσεις στην Κω για τη μεταφορά μεταναστών στο νησί

Published at: **2019-11-02T14:43:50+00:00**

Author: **euronews **

Original: [euronews](https://gr.euronews.com/2019/11/02/antidrasis-stin-ko-gia-tin-metaforametanaston-sto-nisi)

Ενταση στην Κω για τις νέες αφίξεις μεταναστών και προσφύγων. Σύμφωνα με όσα αναφέρει η ιστοσελίδα kosnews24.gr, στη 01:00 τα ξημερώματα του Σαββάτου έφτασε στην Κω καράβι με 60 μετανάστες, στο οποίο ανέβηκε ο δήμαρχος Θεοδόσης Νικηταράς μαζί με πολίτες. Μετά τους 50 μετανάστες που μεταφέρθηκαν από τη Σύμη στην Κω, υπήρξε η πληροφορία πως περίπου 60 ακόμη άτομα θα έφταναν στην Κω από το Καστελλόριζο γύρω στη 01:00 με το πλοίο της γραμμής και τη διευθέτηση κάποιων εγγράφων οι περίπου 60 μετανάστες με τους αστυνομικούς που τους συνόδευαν συνέχισαν προς το λιμάνι του Πειραιά.
Ο δήμαρχος, πολίτες μαζί με μηχανήματα δήμου παρατάχθηκαν στο λιμάνι της Κω με στόχο να εμποδίζουν την αποβίβαση 77 μεταναστών από το Blue Star Patmos.
Τελικά από τους 77 μετανάστες που μεταφέρθηκαν από το Καστελλόριζο και τη Ρόδο αποβιβάστηκαν μόνο δύο.
Εν τω μεταξύ συνεδρίασε το βράδυ της Παρασκευής εκτάκτως το Δημοτικό Συμβούλιο Κιλκίς για να ενημερωθεί και να αποφασίσει επί ενδεχόμενης μεταφοράς - φιλοξενίας 100 προσφύγων σε ξενοδοχείο της Πικρολίμνης.
Ο Δήμαρχος Δημήτρης Κυριακίδης, σύμφωνα με το eidisis.gr, αναφέρθηκε στην ενημέρωση που είχε από τον διευθυντή του Γραφείου του Υπουργού Προστασίας του Πολίτη το μεσημέρι της Πέμπτης ότι το τρέχον Σαββατοκύριακο θα έρθουν στο Κιλκίς 100 πρόσφυγες συριακής καταγωγής.
Ενημέρωσε το σώμα για τις δικές του κινήσεις προς αποτροπή της εξέλιξης αυτής και, σύμφωνα με όσα είπε, έπεισε τον ιδιοκτήτη - εκπρόσωπο της ξενοδοχειακής επιχείρησης να μην υπογράψει τη σύμβαση με το Υπουργείο για τη φιλοξενία των 100 προσφύγων. Σημειώνουμε ότι το ιδιοκτησιακό καθεστώς της επιχείρησης είναι ασαφές τουλάχιστον ως προς τη συμμετοχή του δήμου Κιλκίς σε αυτό (η επιχείρηση στήθηκε από τα τέλη της δεκαετίας του '80 με κύριο μέτοχο την τότε κοινότητα Ξυλοκερατιάς , πέρασε επί "Καποδίστρια" στο Δήμο Πικρολίμνης, εν τω μεταξύ μπήκε ιδιώτης επενδυτής και τα τελευταία πολλά χρόνια κατέχεται και διοικείται από ιδιώτες, προφανώς μέσα από διαδοχικές αυξήσεις κεφαλαίου).
Σε κλίμα σχετικά ήπιο, χωρίς ακρότητες και με ομοφωνία ως προς την τελική θέση το Δημοτικό Συμβούλιο αποφάσισε να επικαιροποιήσει ανάλογη προ ετών απόφαση του να μην δεχθεί άλλους πρόσφυγες επικαλούμενο ως κύριο επιχείρημα το γεγονός ότι ο αριθμός των προσφύγων- μεταναστών που φιλοξενούνται τόσο στο δήμο όσο και συνολικά στο νομό (δήμοι Κιλκίς και Παιονίας) είναι υπερδιπλάσιος και σχεδόν τριπλάσιος του αναλογούντος σε αυτόν με βάση τα πληθυσμιακά κριτήρια. Ο κ. Κυριακίδης επικαλέστηκε ότι με βάση την αρχή της αναλογικότητας ο νομός οφείλει να φιλοξενήσει 627 πρόσφυγες εκ των οποίων οι 400 στο δήμο στο Κιλκίς.
