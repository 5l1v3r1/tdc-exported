
# 
        رشـد تولیـد ۲۶ محصـول اصلی صنعتی و معدنی
      

Published at: **2019-11-02T23:12:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637658/%D8%B1%D8%B4%D9%80%D8%AF-%D8%AA%D9%88%D9%84%DB%8C%D9%80%D8%AF-%DB%B2%DB%B6-%D9%85%D8%AD%D8%B5%D9%80%D9%88%D9%84-%D8%A7%D8%B5%D9%84%DB%8C-%D8%B5%D9%86%D8%B9%D8%AA%DB%8C-%D9%88-%D9%85%D8%B9%D8%AF%D9%86%DB%8C)

به گزارش بولتن نیوز، سعید زرندی، معاون طرح و برنامه وزارت صنعت، معدن و تجارت گفت: تولید محصولات مهم صنعتی و معدنی رو به بهبود است و امیدواریم این روند تا پایان سال به شرایط بهتری برسد.
وی افزود: از بین کالاهای تولیدی کشور، ۴۲ محصول به عنوان منتخب به‌طور دقیق رصد و پایش می‌شود که این محصولات مهمترین تولیدات صنعتی و معدنی کشور بوده است و بیشترین تأثیر را در این بخش دارند که از میان، این ۴۲ محصول منتخب در شش ماهه نخست امسال ، ​ ۲۶ محصول رشد تولید را تجربه کرده و ۱۶ محصول نیز روند کاهشی داشته است.
زرندی گفت: در این مدت، فولاد خام با ۱۲.۱ میلیون تن ۶.۶ درصد، سیمان با ۳۱.۱ میلیون تن ۵.۲ درصد، کاتد مس با ۱۳۳.۹ هزارتن ۱۵.۹ درصد، لوازم خانگی (شامل تلویزیون، یخچال و فریرز و ماشین لباسشویی) با ۱۲۰۵.۴ هزار دستگاه ۶.۶ درصد رشد تولید داشته‌اند.
معاون طرح و برنامه وزارت صنعت، معدن و تجارت افزود: در شش ماه سال جاری انواع سواری با ۳۴۸.۱ هزار دستگاه ۳۵.۲ درصد و سنگ‌آهن با ۱۷.۴ میلیون تن ۴.۶ درصد، کاهش تولید داشته‌اند.
وی گفت: از ابتدای سال تا پایان شهریور ، بیش از ۲۹۰۰ واحد جدید صنعتی به بهره‌برداری رسید که برای ایجاد آن بیش از ۲۰ هزار میلیارد تومان سرمایه‌گذاری و نزدیک به ۴۷۰۰۰ نفر اشتغال مستقیم ایجاد شده است.
زرندی افزود: در شش ماهه نخست امسال، تعداد ۵۰ طرح سرمایه‌گذاری خارجی صنعتی، معدنی و تجاری با موضوع سرمایه‌گذاری ۷۶۲.۶ میلیون دلار به تصویب هیئت سرمایه‌گذاری خارجی رسیده است.
معاون طرح و برنامه وزارت صمت ، وضعیت تسهیلات نظام بانکی به بخش صنعت و معدن را مطلوب ندانست و گفت: یکی از مهمترین منابع در اختیار وزارتخانه در قالب تسهیلات، برنامه تولید و اشتغال (تبصره ۱۸) است که تا پایان شهریور امسال، ​تعداد ۱۰۱۶ واحد به بانک‌های عامل معرفی شد که از این تعداد ۲۷ واحد تسهیلات خود را به ارزش ۲۳۹.۴ میلیارد تومان دریافت کردند.
زرندی تاکید کرد: این روند وضعیت مطلوبی را نشان نمی‌دهد و باید سرعت پرداخت تسهیلات به تولید با سرعت بیشتری انجام پذیرد.
