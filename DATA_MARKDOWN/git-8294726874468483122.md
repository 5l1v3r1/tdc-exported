
# Noi informații despre Dacia electrică: va fi cel mai scump model din gamă. Iată noul preț

Published at: **2019-11-04T17:46:33+00:00**

Author: **Auto Bild Romania**

Original: [Auto Bild](https://www.auto-bild.ro/stiri/dacia-electrica-pret-de-pornire-zvonuri-174026.html)


        Dacia se pregătește să-și extindă gama cu o ofertă electrică, bazată pe un model Renault deja existent. Ultimele informații indică faptul că prețul estimat inițial nu este fezabil.
      
Citește și:

        Dacia Sandero R4 – 1.6 litri turbo de 263 CP
      

        Dacia și Volkswagen, în luptă pentru poziția de bestseller european! Iată cifrele
      
Renault și-a exprimat intenția de a aduce în Europa modelul electric K-ZE, un SUV citadin entry-level pe care producătorul francez îl vede mai degrabă integrat în gama Dacia. Așadar, marca autohtonă se va lăuda în curând cu primul său model animat exclusiv de baterii.
Această adiție ar fi una nemaipomenit de potrivită în contextul actual: pe fondul noilor reglementări europene privind emisiile, producătorul român de autovehicule are de suferit, vânzările putând fi afectate considerabil începând chiar cu 1 ianuarie 2020. În plan există și scenariul introducerii unei versiuni hibride Duster.
O electrică Dacia ar putea ajuta, astfel, constructorul să scadă nivelul mediu de emisii în așa fel încât până în 2021 să se încadreze în norma de 95 g/km de dioxid de carbon. Surse apropiate Renault au dezvăluit pentru publicația franceză L’Argus că electrica românească ar avea un preț de pornide de circa 15.000 de euro, cu 50% mai mult decât s-a zvonit inițial. Desigur, nici aceste noi cifre nu sunt confirmate oficial și ar putea suferi modificări până în momentul lansării modelului.
Nu se știe, de asemenea, nici dacă SUV-ul electric Dacia va suferi modificări în procesul de transformare. Știm însă că modelul K-ZE, așa cum a fost prezentat pentru piața chineză, are un motor de 45 de cai-putere și 119 Newtoni-metru alimentat de o baterie cu capacitate de 26,8 kWh, care îi conferă o autonomie de până la 350 de kilometri (în mediul urban). Repriza 0-60 km/h se desfășoară în circa 7 secunde, iar viteza maximă declarată de producător este de 105 km/h. În China, prețul de pornire pentru Renault K-ZE este de 7.200 de euro.
