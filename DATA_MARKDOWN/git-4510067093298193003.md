
# Au început lucrările la parcarea supraetajată de pe strada Braşovului

Published at: **2019-11-05T16:40:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-45/au-inceput-lucrarile-la-parcarea-supraetajata-de-pe-strada-brasovului-152568.html)

La începutul acestei săptămâni, s-a dat ordinul de începere a lucrărilor la parcarea publică etajată de pe str. Braşovului. Societatea care a câştigat licitaţia, SC Electrogrup SA Cluj Napoca, a demarat organizarea de şantier, termenul de execuţie fiind de 12 luni de la emiterea ordinului de începere a lucrărilor.
Parcarea de pe str. Braşovului, situată între Spitalul Militar şi magazinul Crişul, este prevăzută cu 395 de locuri de parcare, dintre care 4 pentru persoanele cu dizabilităţi. Suprafaţa construită a viitoarei parcări are o arie de 2.142 mp, în timp ce suprafaţa utilă ajunge la 7.740 mp.
"Parcarea va avea cinci niveluri supraterane, primul fiind demisolul, iar ultimul, o terasă. Intrarea şi ieşirea se vor face din strada Braşovului, prin amenajarea a două benzi suplimentare. Prin realizarea acestei parcări se va îmbunătăţi situaţia locurilor de parcare din zona centrală, insuficiente comparativ cu nevoia existentă", precizează Liviu Andrica, directorul Administraţiei Domeniului Public Oradea.
Valoarea investiţiei este de 15,5 milioane lei, fără TVA. Finanţarea lucrărilor este asigurată de către Administraţia Domeniului Public SA Oradea.

        
          Loredana BuzConsilier relaţii publice ADP Oradea
        
      
