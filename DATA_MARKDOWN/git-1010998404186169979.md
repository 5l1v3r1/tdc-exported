
# Фондация на принц Чарлз за малко да покаже фалшиви картини

Published at: **2019-11-04T14:47:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/fondacija-na-princ-charlz-za-malko-da-pokazhe-falshivi-kartini.html)

Скандал се разгоря тези дни на Острова покрай благотворителния фонд на британския престолонаследник – принц Чарлз.
Причината – фондацията получила за ползване картини на известни художници, които се оказали фалшификати. Става въпрос за уж оригинални платна на Клод Моне, Пабло Пикасо, Антонис ван Дайк и Салвадор Дали, пише ТАСС.
За измамата разказал пред „Дейли мейл” американският художник Тони Тетро. Същият е с излежана присъда от шест месеца за фалшифициране на произведения на изкуството.
По данни на британския таблоид платната били предадени от банкрутиралия бизнесмен Джеймс Стънт. Той изпратил 17 картини в седалището на фондацията в Шотландия, като 11 от тях били създадени от фалшификатора Тетро, който решил да съобщи за станалото.
„Не ми трябва нито едно от тези платна. По-добре това да бъде спряно сега, отколкото впоследствие. Съобщиха ми, че тези картини са били изпратени в резиденцията „Дъмфрис хаус”, коментира художника.
Договорът за наем на „Езеро с водни лилии” на Моне, както и две произведения на Пикасо и Дали, надвишава 134 млн. долара. От благотворителната организация разказали, че картините били предоставени за ползване от Стънт за срок от десет години, но вече са върнати на собственика им.
Самият Стънт отрече картините да са фалшификати, като заяви, че институт в Париж е потвърдил автентичността им. Към момента обаче оттам не са коментирали дали това е така.
