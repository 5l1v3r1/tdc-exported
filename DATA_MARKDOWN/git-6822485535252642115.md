
# دوئل مربیان ایتالیایی و کرواسی/سپاهان - تراکتور؛ فراتر از لیگ برتر

Published at: **2019-11-04T06:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980813013.html)

در ادامه هفته دهم لیگ برتر تیم استقلال روز سه شنبه میزبان تیم صنعت نفت آبادان است و سپاهان صدرنشین به مصاف تراکتور تبریز می‌رود.
به گزارش فارس، در ادامه هفته دهم لیگ برتر دو بازی بسیار حساس در تهران و اصفهان برگزار می‌شود.
سپاهان صدرنشین میزبان تراکتور تبریز رده دومی جدول است. در تهران هم استقلال به مصاف صنعت نفت آبادان می رود.
نگاهی به این دو مسابقه می اندازیم؛
سپاهان اصفهان - تراکتور تبریز؛ نبرد صدرنشینان
نبرد تیم های اول و دوم جدول همیشه حساس است بخصوص اینکه این دو تیم دو تیم ریشه دار و قدیمی فوتبال ایران باشند. جدال های سپاهان و تراکتور همیشه دیدنی است. امیر قلعه نویی سابقه مربیگری در هر دو تیم را دارد و یکی از پر افتخارترین مربیان لیگ برتر است. شاگردان قلعه نویی بعد از دو مساوی پیاپی و از دست دادن 4 امتیاز حساس اکنون به دنبال برد خانگی هستند تا همچنان در صدر جدول باقی بمانند. سپاهان یکی از دو تیم بدون باخت لیگ برتر است و نمی خواهد در یک بازی خانگی این رکوردش از دست برود. از سویی دیگر تراکتور بعد از دو شکست متوالی مقابل صنعت نفت و استقلال تا حدی از شرایط ایده آلش فاصله گرفته است. مصطفی دنیزلی هم با فوتبال ایران آشنایی کامل دارد و تقابل او با قلعه نویی می تواند مسابقه ای جذاب و دیدنی را رقم بزند. تراکتور اگر پیروز شود به صدر جدول خواهد رسید. از سویی دیگر مساوی به ضرر هر دو تیم است و همین مساله نوید دهنده یک بازی تهاجمی و تماشاگر پسند از هر دو تیم را می دهد.
مهدی کیانی بازیکن سپاهان سابقه بازی در تراکتور را دارد و حتی از مدیران این باشگاه گلایه کرده است. با این حال قلعه نویی گفته که می خواهداز احسان حاج صفی کاپیتان تراکتور که سابقه بازی در سپاهان هم دارد قبل از بازی تجلیل کند. 
سپاهان با یک گل خورده مستحکم ترین خط دفاع لیگ را دارد. تراکتور برای عبور از این سد دفاعی مستحکم کار سختی پیش رو خواهد داشت. تراکتور 6 سال است که در اصفهان نتوانسته سپاهان را ببرد و شاید این مرتبه دنیزلی این رکورد را بشکند اما کار ساده ای نیست. این مسابقه نیز می تواند فراتر از لیگ برتر ایران باشد. این بازی هم ساعت 15:30 آغاز می شود. تراکتور به هیچ عنوان دوست ندارد سومین شکست متوالی خود را متحمل شود و سپاهان هم به دنبال حفظ رکوردهای مثبتش است.
استقلال - صنعت نفت آبادان؛ دوئل مربیان ایتالیایی و کرواسی
سومین مسابقه از هفته دهم لیگ برتر روز سه شنبه ساعت 15:30 در ورزشگاه آزادی بین دو تیم استقلال تهران و صنعت نفت آبادان برگزار می شود.
استقلال با 4 برد متوالی در لیگ برتر خود را در قواره یک تیم مقتدر و مدعی نشان داده است. بعد از پیروزی بزرگ استقلال مقابل تراکتور در تبریز همه کارشناسان فوتبال از استراماچونی تعریف و تمجید می کنند و او را یک مربی بازیخوان و باهوش می دانند که توانست یک بازی 6 امتیازی را در تبریز به سود خود تمام کند و طلسم 8 ساله پیروز نشدن در تبریز را هم بشکند. شاید قبل از بازی با تراکتور، برخی هنوز با دیده تردید به استراماچونی نگاه می کردند اما وقتی دیدند این مربی ایتالیایی بدون داشتن مهره های کلیدی استقلال مثل داریوش شجاعیان و روزبه چشمی دست به کار بزرگی زد، بر توانمندی فنی مربی ایتالیایی تاکید کردند.
شیخ دیاباته هم که تا قبل از بازی با تراکتور زیر فشار انتقادات بود یکباره تبدیل به مراورید سیاه استقلال شد و حالا همه از این مهاجم بلند قد و تکنیکی به خوبی یاد می کنند. مهدی قائدی هم در کنار دیاباته زوج خوبی را تشکیل داده و خط حمله آبی پوشان را خطرناک تر از همیشه کرده است. حالا این استقلال رویایی باید به مصاف تیم صنعت نفت آبادانی برود که با دراگان اسکوچیچ توانسته نتایج مطلوبی بگیرد و فراتر از انتظار ظاهر شود.
صنعت نفت آبادان 16 امتیازی در رده پنجم جدول لیگ و دو پله بالاتر از استقلال 15 امتیازی قرار دارد. تنها باخت صنعت نفت  در این فصل در هفته سوم و مقابل پرسپولیس رقم خورد و این تیم دیگر شکستی در لیگ نداشته است. اسکوچیچ نیز مثل استراماچونی مربی با شخصیت و جنتلمنی است که کارش را هم بلد است. دیدار دو تیم استقلال و صنعت نفت پیش از اینکه نبرد فوتبالی بازیکنان در میدان باشد دوئل شطرنج وار این دومربی ایتالیایی و کروات است. هر دو مربی جوان، جسور و با دانش هستند و تیمشان را برای برد به میدان می فرستند همین ویژگی های دو سرمربی کافی است تا فوتبالدوستان ایرانی انتظار مسابقه ای جذاب، زیبا و هجومی را داشته باشند. مساوی ایده ال دراگان و استراماچونی نیست.
صنعت نفت فقط 7 گل در این فصل زده اما استقلال با 16 گل زده بهترین خط حمله لیگ را در اختیار دارد. استقلال البته 9 گل خورده و نفتی ها فقط 4 گل دریافت کرده اند. آبی پوشان باید به استحکام بیشتر خط دفاع خود هم فکر کنند.استقلال در صورت پیروزی 18 امتیازی خواهد شد و به یک امتیازی صدرنشین می رسد و صنعت نفت هم به دنبال برد است.
با توجه به تفکرات دو سرمربی می توان پیش بینی کرد این مسابقه لیگ فراتر از فوتبال ایران و آسیا خواهد بود و شاهد دوئل فوتبالی مربیان جنتلمن ایتالیا و کرواسی خواهیم بود  که با هنرنمایی جوانان ایرانی و برخی بازیکنان خارجی همچون شیخ دیاباته عصر پاییزی دلنشینی را برای فوتبال ایران رقم خواهند زد.
برنامه هفته دهم لیگ برتر:
دوشنبه ۱۳ آبان ۹۸فولادخوزستان – پرسپولیس تهران- ساعت ۱۵:۳۰- ورزشگاه شهداء فولاد اهواز
سه شنبه ۱۴ آبان ۹۸
استقلال تهران– صنعت نفت آبادان- ساعت 15:30- ورزشگاه آزادی تهرانفولاد مبارکه سپاهان – تراکتورسازی تبریز- ساعت ۱۵:۳۰- ورزشگاه نقش جهان اصفهان
جمعه ۱۷ آبان ۹۸پیکان تهران– سایپا تهران- ساعت ۱۵:۳۰- ورزشگاه شهداء شهر قدس
ماشین سازی تبریز– ذوب آهن اصفهان- ساعت ۱۵:۳۰- ورزشگاه بنیان دیزل تبریز
شهر خودرو مشهد – پارس جنوبی جم- ساعت ۱۶- ورزشگاه امام رضا(ع) مشهد
نفت مسجد سلیمان – نساجی مازندران- ساعت ۱۶:۴۵- ورزشگاه شهید بهنام محمدی مسجد سلیمان
شاهین شهرداری بوشهر – گل گهرسیرجان- ساعت ۱۷:۴۵- ورزشگاه شهید مهدوی بوشهر
