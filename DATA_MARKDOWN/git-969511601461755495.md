
# Oraşul care a cumpărat cel mai scump brad din România nu-l va folosi nici în acest an

Published at: **2019-11-05T00:00:00+00:00**

Author: **Loredana Ficiu**

Original: [BusinessMagazin](https://www.businessmagazin.ro/actualitate/orasul-care-a-cumparat-cel-mai-scump-brad-din-romania-nu-l-va-folosi-nici-in-acest-an-18542864)

Bradul de Crăciun pentru care Primăria Târgu-Jiu a plătit peste 100.000 de euro şi l-a folosit doar de două ori va rămâne şi în acest an în depozit. Autorităţile din oraş au ales, la fel ca în 2018, un brad natural care va costa aproximativ 2.500 de lei.
Primarul oraşului Târgu-Jiu, Marcel Romanescu a declarat marţi, corespondentului MEDIAFAX, că în acest an în centrul oraşului va fi amplasat un brad natural, în valoare de aproximativ 2.500 de lei.
„Vom folosi un brad natural, aşa cum am procedat şi anul trecut. Deja l-am comandat la obştea de la Novaci. De acolo îl aducem şi va costa în jur de 2.000-2.500 de lei", a declarat Marcel Romanescu.
Edilul spune că bradul artificial, confecţionat din aluminiu şi oţel, cumpărat cu 100.000 de euro în 2015, ar putea rămâne în depozit, dacă nu va fi găsit un loc potrivit pentru amplasarea lui.
„Vom încerca, dacă găsim posibilitatea, dar ne trebuie o suprafaţă care să-l poată menţine pe toată perioada iernii, să-l instalăm în altă zonă. Trebuie o platformă betonată, pentru că nu poţi să-l instalezi. E foarte greu şi există riscul la un moment dat să se dărâme. Anul trecut nu a fost montat. Montarea ornamentelor şi împodobirea bradului natural vor începe, pentru că pe 1 decembrie trebuie să fie toate deja realizate. Despre ce vom mai lua, nu pot să spun decât după rectificarea din noiembrie. În general, vom folosi instalaţiile vechi, pe care le-am avut în anii trecuţi", a mai declarat primarul oraşului Târgu-Jiu.
Fostul primar a plătit, în 2015, 100.000 de euro pentru un brad de Crăciun confecţionat din aluminiu şi oţel.
Când l-au cumpărat, autorităţile susţineau că structura metalică, înaltă de 22 de metri, va fi folosită de sărbători în următorii 12 ani, însă după schimbarea primarului s-a decis amplasarea unui brad natural în centrul oraşului.
Bradul din aluminiu şi oţel este prevăzut cu o structură metalică, ornamente şi instalaţii de lumini, 81.000 de leduri, sistem audio, senzori şi un sistem de autoridicare.
