
# Další z řady zranění. Nadalův závěr sezony je v ohrožení

Published at: **2019-11-04T00:00:00+00:00**

Author: ****

Original: [Tenisový svět](https://www.tenisovysvet.cz/article/detail/10624--dalsi-z-rady-zraneni-nadaluv-zaver-sezony-je-v-ohrozeni)


        Staronová světová jednička, Rafael Nadal, má další zdravotní problém. Španělský tenista musel vzdát svou účast v semifinále turnaje Masters v Paříži kvůli obtížím s břišním svalstvem a svůj návrat do čela žebříčku „oslaví“ na vyšetření u doktora.
      
Nadal se v pondělním vydání žebříčku vrátil na první místo světa, místo nějaké oslavy tohoto úspěchu ovšem na zkušeného tenistu čeká vyšetření na magnetické rezonanci.
Devatenáctinásobný grandslamový šampion se odhlásil z turnaje v Paříži před svým semifinálovým zápasem s Denisem Shapovalovem na popud lékařů, kteří mu nedoporučili hrát. „Už jsem si tím v minulosti prošel, proto mi doporučili, abych k zápasu nenastoupil,“ uvedl Nadal.
Toho během pondělí čeká další vyšetření na magnetické rezonanci, jelikož sobotní vyšetření bylo, podle dostupných informací, neprůkazné. Podle deníku Mundo Deportivo podstoupí vyšetření na Mallorce a výsledky skenu budou přeposlány jeho doktorovi Ángelovi Ruiz-Cotorrovi. Ten na jejich základě vyhodnotí, jestli Nadal bude schopný nastoupit k Turnaji mistrů v Londýně.
„Doufám, že budu do Londýna připraven odjet. To je teď největší cíl,“ hlásil Nadal už krátce po svém odhlášení z Paříže. „Udělám pro to všechno, co budu moci.“
Nadal kvůli břišnímu svalstvu přišel o Turnaj mistrů už v minulé sezoně a celkově vynechal kvůli zraněním tři z posledních pěti ročníků. Další absence by ho přitom mohla stát získaný post světové jedničky. Důvodem je i to, že kvůli dvěma dalším zdravotním problémů, v průběhu sezony vynechal několik turnajů.
Před Novakem Djokovičem vede žebříček o 640 bodů a v Londýně se může šampion ATP Finals propracovat až k 1500 bodům.
„Doufám, že to nebude nic vážného. Doktoři v to také doufají,“ podotkl Nadal, který se vrátil domů na Mallorcu, jelikož dle svých slov by v tuto chvíli neměl v Londýně, co dělat. Věří však, že se stihne dát do pořádku a odcestuje na Turnaj mistrů.
