
# Ecco Xiaomi Mi Watch: aspetto Apple Watch, dentro WearOS

Published at: **2019-11-06T09:23:00+00:00**

Author: **Gaetano Mero**

Original: [DDay.it](https://www.dday.it/redazione/32959/smartwatch-xiaomi-mi-watch-wearos-specifiche-tecniche)

Xiaomi ha presentato ufficialmente il suo primo smartwatch, chiamato semplicemente Mi Watch. Si tratta di un dispositivo con schermo AMOLED da 1,78 pollici con risoluzione pari a 368 x 448 pixel e cassa da 44 mm in alluminio e ceramica.
La forma squadrata assieme al posizionamento sul lato destro della corona e del pulsante multifunzione ricordano da vicino Apple Watch, tuttavia il Mi Watch sarà il primo a montare una versione personalizzata di Wear OS denominata MIUI Watch. A bordo sono preinstallate circa 40 applicazioni ed è già stato inaugurato un app store dedicato, aperto agli sviluppatori, che arricchirà l’esperienza degli utenti.
La scocca nasconde il SoC Snapdragon Wear 3100 da 1,2 GHz, 1 GB di RAM e 8 GB dedicati, invece, all’archiviazione interna. Sul lato sinistro sono, invece, posizionati microfono e speaker, la batteria da 570 mAh, ha promesso Xiaomi, garantirà fino a 36 ore di autonomia. Mi Watch è in grado di monitorare la frequenza cardiaca in base ad esercizi eseguiti, qualità del sonno, sessioni di nuoto e molto altro.
Xiaomi ha pensato al proprio smartwatch come un dispositivo indipendente, integrando modulo eSIM e compatibile con la rete 4G oltre a NFC, GPS e Bluetooth.
Le vendite del Mi Watch partiranno l’11 novembre ma coinvolgeranno, al momento, solo il mercato cinese. Il prezzo stabilito è di 1.299 Yuan (circa 166 euro), mentre è pronta una seconda versione premium in arrivo a dicembre con vetro in zaffiro, cinturino e cassa in acciaio proposto al prezzo di 1.999 Yuan (circa 256 euro). Non è stata fornita nessuna informazione circa la futura commercializzazione in Europa.
