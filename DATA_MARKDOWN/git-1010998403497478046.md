
# Канело Алварес спечели боксова титла в четвърта категория

Published at: **2019-11-03T10:19:00+00:00**

Author: ****

Original: [bTV Новините](https://btvnovinite.bg/sport/kanelo-alvares-specheli-boksova-titla-v-chetvarta-kategorija.html)

Мексиканският боксьор Канело Алварес се превърна в първия, спечелил световни титли в 4 различни категории. На гала вечер в Лас Вегас той нокаутира Сергей Ковальов в 11-ия рунд и се сдоби с пояса на Световната боксова организация (WBO) в лека-тежка категория.
Алварес вдигна категорията си специално за да запише това постижение. По принцип той се боксира в средна категория и в нея държи три от титлите. Негово притежание е и поясът на WBA в суперсредна категория. Той държеше и титлата в полусредна категория.
Това е 53-а победа на мексиканеца на професионалния ринг. Той има в актива си също 2 равенства и 1 загуба - от Флойд Мейуедър през 2013 г.
Мачът срещу Ковальов започна равностойно, но след това Алварес започна своята акция и не остави шансове на противника си. Все пак руснакът издържа почти пълни 11 рунда. След комбинация от ляво и дясно кроше 45 секунди преди края на частта, мексиканецът прати Ковальов във въжетата и в нокаут.
