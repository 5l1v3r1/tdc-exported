
# Не сподобалася Трампу. Головне з розсекречених свідчень екс-посла США в Україні Марі Йованович

Published at: **2019-11-05T14:37:00+00:00**

Author: ****

Original: [НВ](https://nv.ua/ukr/world/geopolitics/yovanovich-i-impichment-trampa-novini-svitu-50051710.html?utm_source=telegram)

Близько місяця тому, 11 жовтня, Йованович виступала на закритих слуханнях в Конгресі США. Тепер же її відповіді на питання конгресменів стали надбанням громадськості.
НВ зібрало головне, що важливо знати про показання Йованович.
Марі Йованович — одна з центральних фігур скандалу навколо приспусканого тиску на Україну з боку адміністрації Дональда Трампа.
Навесні 2019 року США раптово відкликали Йованович з посади посла в Україні — вона завершила свою роботу 20 травня.
Пізніше видання The Wall Street Journal повідомило, що Трамп розпорядився відкликати Йованович після наполегливих скарг на неї свого адвоката Рудольфа Джуліані.
За даними WSJ, Джуліані повідомив Трампу, що Йованович намагається підірвати його авторитет, а також нібито блокує українське розслідування у справі компанії Burisma, до складу правління якої входив син колишнього віце-президента Джо Байдена — головного конкурента Трампа на виборах.
В результаті Трамп розпорядився, щоб Держдеп в найкоротші терміни звільнив Йованович з посади посла, пише видання.
Крім того, Трамп обговорював її особистість в скандальній телефонній розмові з Володимиром Зеленським 25 липня.
Читайте також:
Томас ФрідманБитва за США. Що розповіла Марі Йованович?
«Колишній посол США, жінка, була катастрофою („bad news“ в оригіналі — прим. ред) і люди, з якими вона мала справу в Україні, теж були катастрофою („bad news“). Я просто хочу, щоб ви про це знали», — заявив Трамп Зеленському.
Президент України підтримав критику на адресу Йованович.
«Це чудово, що ви були першим, хто сказав мені, що вона була поганим послом, тому що я згоден з вами на 100%, — заявив Зеленський в розмові з Трампом. — Її ставлення до мене було далеко не найкращим, тому що вона обожнювала попереднього президента, і вона була на його боці. Вона не сприймала мене як нового президента достатньо добре».
Як відомо, в цій розмові Трамп багаторазово просив Зеленського дати хід розслідуванню у справі Burisma.
11 жовтня Марі Йованович виступала на закритих слуханнях перед комітетами Палати представників США з розвідки, закордонних справ, нагляду і реформ. Саме вони ведуть формальне розслідування, з якого починається процедура імпічменту президента США.
А 4 листопада ці комітети оприлюднили стенограму свідчень Йованович. Документ налічує понад 300 сторінок.
Ось головні факти, які озвучила колишній посол США в Україні:

        Стенограма розмови Трампа і Зеленського її шокувала.
      
«Я була шокована. Я маю на увазі, що була вкрай здивована, по-перше, тим, що моє ім‘я кілька разів було згадано в телефонній розмові президента, а по-друге — тим, що президент може говорити в подібному тоні про мене чи будь-якого іншого посла з іноземним колегою», — заявила Йованович.

        Оточення Трампа дійсно створило мережу «тіньової дипломатії»
      
Йованович заявила, що організатором тіньової дипломатії щодо України, яка працювала паралельно з офіційними структурами Держдепу США, був адвокат Трампа Рудольф Джуліані.
Вона також зазначила, що розгорнута в низці американських ЗМІ кампанія про нібито нелояльність Йованович Трампу «позбавила нас опори» (маючи на увазі все посольство США в Україні) і перешкодила її роботі головного представника США в Києві.
«Українці дивувалися, чи йдеться про мою відставку і чи дійсно ми представляємо президента, політику США і т. д.», — заявила Йованович. Вона також визнала, що в той час не могла зрозуміти і усвідомити справжню суть того, що відбувається, оскільки вона була надзвичайно далека від «нормального стану речей».
Читайте також:&nbsp«Три аміго». Чиновник Держдепу розповів про відповідальну за політику в Україні команду Білого дому

        Луценко намагався очорнити Йованович через критику ГПУ під його керівництвом
      
Йованович поділилася думкою, що екс-глава ГПУ України Юрій Луценко почав поширювати неправдиві заяви на її адресу через те, що посольство США під її керівництвом наполягало на продовженні реформ у ГПУ.
Екс-посол нагадала, що Луценко не виконав жодної з обіцяних їм цілей: ефективно реформувати Генпрокуратуру, притягти до відповідальності винних у загибелі людей під час Революції гідності і повернути в Україну більше $40 млрд, виведених оточенням Віктора Януковича.
«Всього цього не сталося. А тому ми продовжували закликати і спонукати його [до реформ], і я думаю, йому це не дуже сподобалося», — зазначила Йованович.
Вона також заявила, що Луценко наполягав на зустрічі з Генпрокурором США і главою ФБР, щоб повідомити їм «важливу інформацію». При цьому, нагадала Йованович, такі зустрічі уповноважені проводити відповідні представники органів США в посольстві, що вона і запропонувала Луценку.
Однак він не хотів ділитися з ними своєю «інформацією» — як припускає Йованович, Луценко мав намір очорнити її та розповісти про горезвісний неіснуючий список осіб, яких посол нібито заборонила переслідувати.

        Аваков попереджав Йованович, що Білий дім має намір її змістити
      
Екс-посол розповіла, що глава МВС України Арсен Аваков попереджав, щоб вона «остерігалася», оскільки оточення Трампа «копає» під неї і має намір домогтися її відходу з посади.
Аваков розповів про активність в Україні американських бізнесменів Ігоря Фрумана і Льва Парнаса, партнерів Джуліані, які допомагали йому налагоджувати контакти з українськими чиновниками. З цієї розмови Йованович також дізналася, що Фруман і Парнас сподівалися на те, що її усунуть з посади, оскільки мали певні плани на розвиток бізнесу в Україні.
«Я цього не зрозуміла, тому що ніхто в посольства ніколи не зустрічав цих двох людей», — заявила Йованович. Але ж одна з головних цілей посольства і є розвиток американського бізнесу в Україні, додала вона.

        Українські чиновники побоювалися Джуліані
      
З посиланням на офіційних осіб з України Йованович розповіла на слуханнях, що українська сторона побоювалася залучення Рудольфа Джуліані в контакти з американською стороною. Неназваний український співрозмовник Йованович називав спілкування з ним «небезпечним» для України, оскільки висловлював занепокоєння в зв’язку з тим, «що він робить (джуліані намагався використовувати всі контакти і засоби, щоб очорнити Байдена і домогтися розслідування проти його сина в Україні).
Висловлюючи особисту позицію, Йованович також розкритикувала дії Джуліані і заявила, що вони суперечили національним інтересам США.

        Джуліані боровся за візу для Шокіна
      
Йованович нагадала, що в січні 2019 року консульство США в Україні відмовилося видати американську візу екс-генпрокурору України Віктору Шокіну. Він стверджував, що хоче поїхати в США до своїх дітей, проте насправді їхав на зустріч з адвокатом Трампа Руді Джуліані — а значить, збрехав.
Основною ж причиною відмови стали корупційні звинувачення на адресу Шокіна, зазначила Йованович. Однак вона була приголомшена дізнавшись, що про видачу візи екс-главі ГПУ взявся клопотати особисто Джуліані. Він доводив, що Шокін планував приїхати в Америку, щоб розкрити інформацію про корупцію в посольстві США в Україні та корумпованість самої Йованович.
В результаті Шокін до США не поїхав, з Джуліані вони спілкувалися по скайпу.

        Йованович ділилася своїми побоюваннями про Джуліані з керівництвом Держдепу
      
Марі Йованович розповіла, що вона розмовляла з високпоставленими чиновниками Держдепу США, висловлюючи їм свою тривогу в зв’язку з діями Джуліані в Україні.
Екс-посол не оформлювала офіційну скаргу, проте ділилася побоюванням з керівниками європейського бюро Держдепу, які поділяли її занепокоєння.
У відповідь на питання про те, чи намагався хто-небудь з чиновників Держдепу перешкоджати зусиллям Дужліані, Йованович сказала: «Я так не думаю. Не думаю, що вони вважали, ніби здатні це зробити».

        Причиною її відставки стала «втрата довіри» Трампа
      
У зв’язку зі звільненням Йованович з посади посла США в Україні заступник Госсеркетаря США Джон Салліван заявив, що вона «не зробила нічого поганого», однак президент «втратив довіру» до неї.
«Я була засмучена. І, ви знаєте, я хотіла отримати пояснення, тому що це досить незвично», — зазначила екс-посол. Однак Салліван не зміг пояснити їй нічого додатково крім того, що Трамп уже прийняв рішення.
