
# Исторически първи мач на женския Локомотив на Лаута

Published at: **2019-11-03T07:52:00+00:00**

Author: ****

Original: [Plovdiv24.bg](https://www.plovdiv24.bg/sport/910657.html)

Женският отбор на Локомотив-Пълдин изигра исторически първи официален мач на "Лаута“. В двубой от 7-ия кръг на националния шампионат червено-черните загубиха от Спортика (Благоевград) с 1:2.
Собственикът на Локомотив Христо Крушарски, спортният директор Георги Иванов, както и легендите Христо Бонев и Георги Василев изгледаха на живо двубоя.
Срещата започна с натиск на възпитаничките на Ангел Славов. В 9-та минута Александра Янева стреля над вратата на Спортика. Гостите отговориха с акция по дясното крило и фрапантен пропуск на празна врата от близка дистанция. В 20-та минута Локомотив-Пълдин имаше шанс да открие резултата. Центриране на Цветана Манчева намери Александра Янева, която добре насочи топката с глава, но състезателка на благоевградчанки изби от голлинията.
В края на първата част Спортика поведе. Вратарката Мария Богданов изби една топка след центриране от корнер, кълбото попадна в състезателка на "оранжевите“, която реализира за 0:1.
В средата на второто полувреме Локомотив-Пълдин бе много близо до изравняване. Влязлата като резерва Кристияна Димитрова се озова на добра позиция, но прати топката на сантиметри от страничната греда.
"Червено-черните“ продължиха и да търсят гола и в 72-та минута резултатът стана 1:1. Кръстина Иванова се оказа най-съобразителна след центриране от корнер и се разписа, за да възстанови равенството. В 83-та минута Спортика стигна до опасен изстрел, но Мария Богданова се отчете с важна намеса. В заключителните минути благоевградчанки стигнаха до успеха. Далечен удар срещна напречната греда и влетя в мрежата за крайното 1:2.
На 9 ноември от 13:00ч. пловдивчанки гостуват на Локомотив (Стара Загора) в мач от 8-мия кръг на женското първенство.
Съставът на Локомотив-Пълдин: Мария Богданова, Мария Стойчева, Александра Янева, Силвия Кефалова, Цветана Манчева, Диана-Михаела Атанасова, Кръстина Иванова, Белослава Мишева, Женя Стрезова, Росица Тачкова, Преслава Ангелова (Франсис Петрова, Кристияна Димитрова, Силвия Пантова, Мирослава Пейкова, Славина Лазарова).
