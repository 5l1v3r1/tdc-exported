
# Orbán levélben gratulált Orbannak

Published at: **2019-11-05T10:16:18+00:00**

Author: **Euronews **

Original: [euronews](https://hu.euronews.com/2019/11/05/orban-levelben-gratulalt-orbannak)

Orbán Viktor miniszterelnök levélben gratulált Ludovic Orbannak, a jobbközép Nemzeti Liberális Párt elnökének Románia miniszterelnökévé történt megválasztásához - közölte Havasi Bertalan, a kormányfő sajtófőnöke kedd reggel.
"Biztosíthatom, hogy Magyarország Románia új kormányával is kölcsönös tiszteleten alapuló, a két nemzet érdekeit szolgáló együttműködésre készül" - írta Orbán Viktor.
Kifejtette: bízik abban, hogy konstruktív szellemben dolgozhatnak tovább a magyar-román kapcsolatok elmélyítése és egy sikeres, az erős nemzetekre épülő Európai Unió érdekében.
Ludovic Orban, Nemzeti Liberális Párt elnöke, azután lett Románia új kormányfője, hogy a kétkamarás törvényhozás együttes ülésén 240-en szavaztak bizalmat neki és kormányának, és ezzel – mindössze néhány nappal az államfő-választás előtt – véget vetettek a politikai űrnek. Megválasztásához 233 szavazat kellett. Orban elődje két mandátumban Románia EP-képviselője volt. A miniszterelnöki tisztséget húsz hónapig töltötte be, október 10-én azonban egy bizalmatlansági indítvány után megbukott a szociáldemokrata politikus.
Orban kinevezésével elhárult annak az akadálya, hogy Bukarest biztost jelöljön az Ursula von der Leyen vezetésével felálló új Európai Bizottságba. A többi között a romániai kormányválság miatt, illetve a román jelölt nélkül az Európai Bizottság nem léphetett hivatalba a tervezett időpontban, november 1-jén.
