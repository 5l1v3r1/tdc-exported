
# МЗС викликало посла Франції через слова Макрона про «нелегальні українські банди»

Published at: **2019-11-01T17:50:09+00:00**

Author: ****

Original: [ГЛАВКОМ](https://glavcom.ua/news/mzs-viklikalo-posla-franciji-cherez-slova-makrona-pro-nelegalni-ukrajinski-bandi-637098.html)

До МЗС був запрошений посол Франції в Україні для надання роз’яснень щодо слів президента Франції Еммануеля Макрона про українців.
Про це йдеться в коментарі речниці МЗС Катерини Зеленко стосовно певних висловлювань президента Франції.
«У зв’язку з появою повідомлень в ЗМІ про слова, які приписуються президенту Франції Еммануелю Макрону, до МЗС був запрошений посол Франції в Україні для надання роз’яснень. Посол Франції відзначив, що претензій до громадян України, які подорожують Францією, у французької сторони немає. Відтак, слова Макрона, які стосувалися проблематики міграції та законного працевлаштування, були висмикнуті з контексту», — йдеться в коментарі речниці.
У МЗС наголосили, що сторони підтвердили, що між Києвом і Парижем існує повне розуміння і співробітництво в реалізації домовленостей про пересування громадян обох країн.
Нагадаємо, президент Франції Емманюель Макрон заявив у інтерв’ю журналу Valeurs Actuelles, що він виступає противником «нелегальних українських банд мігрантів». «Я віддаю перевагу легальним іммігрантам з Гвінеї чи Кот-д'Івуар (...) замість нелегальних українських чи болгарських банд», - сказав президент Франції. Номер видання з інтерв'ю Макрона був опублікований у четвер, 31 жовтня.
