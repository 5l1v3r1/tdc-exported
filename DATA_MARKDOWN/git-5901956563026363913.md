
# S piste še na tržnico, to je mégane R. S.

Published at: **2019-11-06T18:35:00+00:00**

Author: **Blaž Kondža**

Original: [Slovenske novice](https://www.slovenskenovice.si/stil/bivanje/clanek/s-piste-se-na-trznico-to-je-megane-r-s-179115)

Ob omembi mégana najprej pomislimo na petvratno kombilimuzino golfovega razreda. Ko pa mu dodamo kratico R. S., dobimo visoko zmogljiv avtomobil, ki se resno spogleduje z dirkališčem. Hkrati lahko z njim obiščemo tržnico in kupimo vse za nedeljsko kosilo.
Seveda bo pri slednjem udobje malček trpelo, saj je podvozje izvedenk R. S. – še posebno če naročimo paket CUP, kakršnega je imel tudi naš testni mégane – športno čvrsto. Tudi sprednja školjkasta sedeža, odeta v alkantaro, sta zasnovana z mislijo na šport in hitro vožnjo skozi ovinke. To pomeni, da na eni strani dajeta odličen bočni oprijem, na drugi pa rahlo otežita vstopanje v avtomobil zaradi visokega roba na sedalu. 
Notranjost športnega mégana se skoraj ne razlikuje od običajne izvedenke. Izjema so okrasni elementi R. S., že omenjena športna sedeža in v alkantaro odet športni volan. Zunanjost megana R. S. pa je drugačna, vsekakor bolj mišičasta.
Da imamo opraviti s klenim športnikom, odkrivajo tudi posebej oblikovane sprednje dnevne luči, ki spominjajo na ciljno zastavico. Ko že omenjam dnevne luči, te gorijo tako spredaj kot zadaj. Žarometi so v LED-tehniki in so me navdušili z osvetlitvijo ceste pred avtomobilom. Če bi bili prilagodljive sorte, bi bili še boljši. 
Bistvo mégana R. S. sta že omenjeno športno podvozje in turbobencinski 1,8-litrski štirivaljnik z neposrednim vbrizgom goriva. Agregat razvije največjo moč 205 kilovatov oziroma 280 konjev pri 6000 vrt./min in največji navor 390 Nm v območju od 2400 do 4800 vrt./min. Turbopolnilnik z dvojno spiralo, ki je znan že iz predhodnika, izboljša navor pri nizkih vrtljajih. Testni mégane je bil opremljen s 6-stopenjskim ročnim menjalnikom, od katerega pa sem pričakoval natančnejše prestavljanje.
Sprašujem se, ali niso bili za to morebiti krivi ostrejši testni kilometri.Za doplačilo 1700 evrov si lahko omislimo samodejni menjalnik z dvema sklopkama EDC, ki omogoči tudi funkcijo nadzorovanega starta z mesta, t. i. launch control. Dodajmo še, da obstaja tudi močnejša verzija mégana R. S., ki zmore okroglih 300 konjskih moči.A prepričan sem, da bo tudi šibkejša omogočila izdaten odmerek adrenalina – seveda na dirkališču, kjer se zmogljivosti te oranžne strele prav izrazijo. V prometu se namreč kaj hitro zgodi, da digitalni merilnik hitrosti seže prek dovoljenega. 
Podvozje testnega avtomobila je prava inženirska poslastica, nadgrajena s štirikolesnim krmiljenjem 4control. Ta poskrbi, da se zadnji kolesi pri nižjih hitrostih zasukata v nasprotno smer kot prednji, pri velikih hitrostih pa se prednji in zadnji kolesni par zasukata v isto smer. Mejna hitrost zasuka je odvisna od izbranega voznega programa – v dirkalnem programu race je to 100 km/h, v preostalih pa 60. Rezultat je zelo natančno krmiljenje med hitro vožnjo in večja okretnost na parkirišču. Tu smo cenili tudi vzvratno kamero in parkirna tipala, saj je pogled nazaj zaradi zajetnega D-stebrička okrnjen.
Že omenjeni paket cup vključuje podvozje cup, ki je prilagojeno za vožnjo po dirkališču in ima za 10 odstotkov trše blažilnike. Poleg njega prinaša še diferencial z delno mehansko zaporo in rdeče zavorne čeljusti brembo. Posebnost so tudi obese izvedenke R. S., kjer so blažilniki opremljeni s hidravličnimi blokadami hoda, ki izvirajo iz relija. Gre za blažilnik znotraj blažilnika, ki pomaga preprečevati učinek odboja in nihanja, s čimer se zagotovi optimalen nadzor stika med pnevmatiko in cesto.Renault mégane R. S. energy TCe 280 Motor: štirivaljni bencinski motor s turbopolnilnikom in neposrednim vbrizgomGibna prostornina: 1798 cm3Največja moč: 205 kW (280 KM) pri 6000 vrt./minNajvečji navor: 390 Nm pri 2400–4800 vrt./minPogon: pogon na sprednji kolesi, 6-stopenjski ročni menjalnikMasa praznega vozila: 1437 kgMere (D/Š/V): 4372/1874/1445 mmMedosna razdalja: 2669 mmProstornina prtljažnika: 384 lPosoda za gorivo: 50 lNajvišja hitrost: 255 km/hPospešek do 100 km/h: 5,8 sPoraba goriva: 8,0 l/100 kmIzpust CO2: 181 g/kmUradni zastopnik: Renault Nissan SlovenijaMaloprodajna cena: 30.040 evrov (testno vozilo 38.520 evrov)Euro NCAP: *****Obenem po besedah Renaultovih inženirjev prinašajo udobnejšo vožnjo; čeprav je bila naša izkušnja v praksi, ko gre za udobje, malce drugačna. 
