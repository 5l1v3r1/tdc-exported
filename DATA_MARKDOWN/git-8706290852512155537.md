
# Θρίλερ με μυστηριώδη εξαφάνιση γυναίκας στην Αθηναϊκή Ριβιέρα - Ο οδηγός ταξί και η έκκληση του γιου της

Published at: **2019-11-02T10:10:00+00:00**

Author: ****

Original: [enikos.gr](http://www.enikos.gr/society/681785/thriler-me-mystiriodi-exafanisi-gynaikas-stin-athinaiki-riviera-o)

Πέπλο μυστηρίου καλύπτει την υπόθεση εξαφάνισης της Λίλας Αβραμίδου, επίτιμης προέδρου του Σωματείου γνωστού εκπαιδευτικού οργανισμού της Αθήνας, τα ίχνη της οποίας χάθηκαν το μεσημέρι της Τρίτης 27 Αυγούστου από πάρκινγκ της παραλίας του Αλίμου.
Εκεί την μετέφερε από το σπίτι της στη Νέα Σμύρνη ένας οδηγός ταξί που ήταν και ο τελευταίος άνθρωπος που την είδε ζωντανή. Κάμερα ασφαλείας καταστήματος στο σημείο δεν κατέγραψε την αποβίβαση της από το όχημα και η τσάντα θαλάσσης που κρατούσε η γυναίκα δεν βρέθηκε ποτέ.
Ο γιος της Στέλιος Μακρυπλίδης, δεν μπορεί να πιστέψει πως μέχρι σήμερα δεν υπήρξε ούτε μία αξιόπιστη πληροφορία για την τύχη της μητέρας του.
“Δεν είναι δυνατόν οι άνθρωποι να χάνονται έτσι από τη μια στιγμή στην άλλη”, είπε μεταξύ άλλων ο κ. Μακρυπλίδης, μιλώντας στην εκπομπή ‘Φως στο Τούνελ’ και απηύθυνε έκκληση σε όποιον θυμάται να είδε μία γυναίκα με τα χαρακτηριστικά της μητέρας του, να τον βοηθήσει ώστε να μπει ένα τέλος στην αγωνία του.
Συγγενείς και στενοί φίλοι της Λίλας Αβραμίδου, αμέσως μετά την εξαφάνιση κόλλησαν κατά μήκος της παραλιακής αφίσες με τη φωτογραφία της, αλλά κανένας από τους λουόμενους ή περαστικούς δεν την είδε.
Ο οδηγός ταξί που τη μετέφερε από το σπίτι της στη Νέα Σμύρνη, στην παραλία του Αλίμου θυμάται πως η αγνοούμενη ήταν μια ευγενική γυναίκα αλλά δεν συγκράτησε λεπτομέρειες σχετικά με τα ρούχα που φορούσε ή την τσάντα που κρατούσε.
Ο οδηγός ισχυρίστηκε ότι άφησε την κ. Αβραμίδου στο πάρκινγκ παραλιακού κέντρου στον Άλιμο και πως δεν την είδε όμως να κατευθύνεται στην παραλία.
Πηγή πληροφοριών/ΦΩΤΟ: anikolouli.gr
