
# Kıdem tazminatı için askerliğinizi borçlandırıp 130 gün de prim ödemelisiniz

Published at: **2019-11-07T05:00:46+00:00**

Author: **Ekrem Sarısu**

Original: [Posta](https://www.posta.com.tr/yazarlar/ekrem-sarisu/kidem-tazminati-icin-askerliginizi-borclandirip-130-gun-de-prim-odemelisiniz-2217487)

Soru: 1 Mart 1976 doğumluyum. Mart 2002’den beri aynı işyerindeyim ve 6330 gün primim var. 1999- 2000 yılları arası 540 gün askerliğimi yaptım. Askerlik borçlanmasına gidersem kıdem tazminatımı alıp, önümüzdeki yılın başında işten ayrılabilir miyim?
Bir diğer konu elimde 1998 Eylül ayından kalma sağlık karnem var. SGK bana girişimin olduğunu ama günümün olmadığını söyledi. Şahit de bulabilirim. Hizmet tespit davası açarsam, dava ne kadar sürer ve emeklilik şartlarımı nasıl değiştirir? ● Bilal CENGİZ
Cevap: Askerliğinizi borçlanıp, borçlanmadan sonra 130 gün daha prim ödeyerek toplam priminizi 7000 güne tamamlayacağınız tarihte işinizden kıdem tazminatı alarak ayrılabilirsiniz. 7000’den sonra prim ödemeseniz de 60 yaşınızı dolduracağınız tarihte emekli olabilirsiniz.
Eylül 1998’de çalışmaya başladığınız işveren, işe girişinizi bildirmiş ancak çalışma sürenizi bildirmemiş olabilir. Bu durumu yeni öğrenmişseniz, hizmet tespit davası açabilirsiniz. Ancak davayı kazanabilmeniz için mahkemede bildirilmeyen çalışma sürenizi belge veya şahitle ispatlamanız gerekir.
Davanın ne kadar süreceği mahkemenin iş yoğunluğuna ve mahkemeye sunacağınız belge veya şahitlerin ispat gücüne göre değişir. Muhtemelen 3 yıl civarında sonuçlanabilir. Mahkemeyle bir gün bile kazansanız, prim şartınız 5900 güne, emekli olacağınız yaş da 57’ye düşer.

        ASKERLİĞİNİZİ BORÇLANIP 58 YAŞI DOLDURMALISINIZ
      
Soru: SSK başlangıç tarihim 12 Şubat 2001. Toplam 5700 primim var. Askerden önce sigortam yok. Ne zaman emekli olabilirim? ● Levent ACAR
Cevap: Doğum ve askerlik tarihinizi ve askerlik sürenizi bildirmemişsiniz. Şayet sigorta başlangıç tarihinden önce en az 515 gün askerlik süreniz varsa, askerliğinizi borçlanmanız halinde emekli olmak için 25 yıl sigortalılık süresi, 5975 gün prim ödeme ve 58 yaş şartlarına tabi olursunuz.
Borçlanmayla prim şartını sağlamış olacağınızdan, 58 yaşınızı dolduracağınız tarihte emekli olabilirsiniz. Doğum ve askerlik tarihlerinizi (gün, ay, yıl olarak) ve askerlik sürenizi bildirmeniz halinde sorunuza daha net cevap verebiliriz.

        5600 GÜN PRİM ÖDEYİP 53 YAŞINIZI BEKLEYECEKSİNİZ
      
Soru: 20 Mart 1975 doğumluyum. İşe giriş tarihim 3 Kasım 1992. Toplam 1995’te toplam 18 ay askerlik yaptım. Ne zaman emekli olurum? ● Yakup DEMİR
Cevap: Emekli olmak için 25 yıl sigortalılık süresi, 5600 gün prim ödeme ve 53 yaş şartlarına tabisiniz. Toplam 5600 gün prim ödemiş olmanız şartıyla, 53 yaşınızı dolduracağınız tarihte emekli olabilirsiniz.

        PRİMİNİZ YETERLİ 58 YAŞINIZI DOLDURACAĞINIZ TARİHTE EMEKLİ OLABİLİRSİNİZ
      
Soru: 23 Ağustos 1980 doğumluyum. Sigorta başlangıç tarihim 1 Temmuz 2002. Toplam 4930 gün prim ödemem var. İşten ayrılma tarihim 7 Aralık 2018. Bir çocuğum var ve çocuğum için çalışamıyorum. Yaşım dolduğunda emekli olabilir miyim? l Nebahat BAĞCI
Cevap: İki şekilde emekli olabilirsiniz. 1) 2070 gün daha prim ödeyerek priminizi 7000 güne tamamlamanız şartıyla, 58 yaşınızı dolduracağınız tarihte. 2) 4500 günden fazla prim ödemeniz olduğundan bundan sonra prim ödemeseniz de yine 58 yaşınızı dolduracağınız tarihte (25 yıl sigortalılık süresi, 4500 gün prim ödeme ve 58 yaş şartlarına tabi olarak).

        BAŞLANGICINIZA BAĞLI OLARAK ŞARTLAR DEĞİŞİR
      
Soru: 1974 doğumluyum. Sigorta başlangıcım 1991’de oldu. 8358 gün prim ödemem var. Ne zaman emekli olurum? ● Selahattin SARIBAŞ
Cevap: Prim ödemeniz yeterli olduğundan bundan sonra prim ödemeseniz de sigorta başlangıcınız 23 Mayıs’tan önceyse 52, sonraysa 53 yaşı dolduracağınız tarihte emekli olabilirsiniz.

        EMEKLİLİK İÇİN 54 YAŞINIZI TAMAMLAYACAKSINIZ
      
Soru: 2 Haziran 1976 doğumluyum. SSK başlangıç tarihim 2 Nisan 1994. Toplam 6000 günden fazla prim günüm var. Aralıksız SSK’lıyım. Halen çalışıyorum. Stajım 2 sene hariç. Ne zaman ve kaç yaşında emekli olurum? ● Özgür Ülkü ATALI
Cevap: Emekli olmak için 25 yıl sigortalılık süresi, 5675 gün prim ödeme ve 54 yaş şartlarına tabisiniz. Priminiz yeterli olduğundan bundan sonra prim ödemseniz de 54 yaşınızı dolduracağınız tarihte emekli olabilirsiniz.
