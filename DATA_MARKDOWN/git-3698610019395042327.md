
# Генпрокуратура перевіряє можливе зникнення матеріалів справ Майдану

Published at: **2019-11-06T15:48:00+00:00**

Author: ****

Original: [DT.ua](https://dt.ua/UKRAINE/genprokuratura-pereviryaye-mozhlive-zniknennya-materialiv-sprav-maydanu-328716_.html)

Генеральна прокуратура розпочала внутрішнє розслідування через можливе зникнення деяких матеріалів "справ Майдану", повідомила пресслужба ГПУ. Вказано, що про зникнення документів повідомили ЗМІ.
"За погодженням Генерального прокурора наказом керівника Генеральної інспекції від 5 листопада 2019 року розпочато службове розслідування з метою перевірки обставин можливої втрати окремих матеріалів кримінального провадження щодо розслідування вбивств, скоєних 18-20 лютого 2014 року. Відповідна інформація була розповсюджена засобами масової інформації", - йдеться у повідомленні.
В ГПУ нагадали про створення інвентаризаційної комісії на чолі із заступником генпрокурора Віктором Чумаком, яка з 11 листопада має розпочати інвентаризацію матеріалів кримінальних проваджень та інших матеріальних носіїв щодо злочинів, пов'язаних з Революцією Гідності.
Директор Державного бюро розслідувань Роман Труба повідомив, що Генеральна прокуратура України до 20 листопада повинна передати всі матеріали розслідування "справ Майдану" ДБР, однак останньому може не вистарчити слідчих для такого об'ємного розслідування.
Генпрокуратура та Держбюро розслідувань домовилися про передачу бюро справ Майдану. Зокрема у бюро буде створено окремий підрозділ, який працюватиме над розслідуванням злочинів проти учасників Революції Гідності.
