
# Нардеп Потураєв виступив за легалізацію проституції

Published at: **2019-11-01T14:59:28+00:00**

Author: ****

Original: [ГЛАВКОМ](https://glavcom.ua/news/nardep-poturajev-vistupiv-za-legalizaciyu-prostituciji-637055.html)

Депутат Верховної Ради від фракції «Слуга народу» Микита Потураєв виступає за легалізацію проституції. Про це він повідомив журналістам у кулуарах Верховної Ради.
«Існує підтверджена статистика, що в таких країнах, як наша - країнах третього світу - тільки легалізація секспослуг дозволяє стабілізувати темпи поширення ВІЛ/СНІДу. Тому що тоді ми контролюємо цей процес, а зараз ми не контролюємо. У нас навіть немає, щоб ви розуміли, верифікованої інформації про кількість співробітниць у цій сфері та співробітників. У нас накладається історія з ін'єкційною наркоманією на історією з проституцією», - сказав Потураєв.
Політик зазначив, що питання проституції не актуальне, а парламент не підтримає відповідний законопроєкт.
«Законопроєкт такий існує насправді. Він не досконалий, але з ним можна працювати. Я просто не впевнений, що з таким ставленням до цих питань ми його приймемо, що ми його навіть почнемо розглядати... Якщо ми щось не зробимо з цим ринком, то в нас постійно будуть проблеми», - підкреслив він.
Нагадаємо, у Верховній Раді днями стався скандал. Кореспондент сфотографував в сесійній залі Верховної Ради листування депутата від «Слуги народу» Богдана Яременка в чатах знайомств.
Парламентар поспілкувався з однією з дівчат, яка запропонувала йому своїх сексуальні послуги за матеріальну винагороду. Дівчина описала умови надання інтимних послуг і вказала, що година її послуг коштує 100 доларів. 
Спочатку Яременко заявив, що все це було лише «провокацією». Втім, йому ніхто не повірив та у середу ввечері він написав інший пост у соцмережах, де вибачився перед дружиною, дітьми і Зеленським. 
31 жовтня Яременко нагадав про кримінальну відповідальність за порушення таємниці листування.
