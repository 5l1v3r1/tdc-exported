
# Unngå at kjøleskapet streiker i kulda

Published at: **2019-11-05T19:00:00+00:00**

Author: **Eilin Lindvoll**

Original: [Dinside](https://www.dinside.no/bolig/unnga-at-kjoleskapet-streiker-i-kulda/71783834)

Se for deg at du ankommer hytta en sen vinterkveld med bitende vind ute og en lang arbeidsuke og kjøretur bak deg. Da er det nok mest fristende å fyre opp vedovnen så fort som mulig, og kanskje steike noen hjortefileter du har liggende i fryseren fra høstjakta.
Men, hva er det lukta som slår imot deg når du åpner hyttedøra?
Jo, det er lukta av fordervet mat, for mens du har vært borte, har kjøleskapet og fryseren rett og slett sluttet å fungere.
Ifølge forsikringsselskapet If er det forbausende mange som bruker hytta lite, og spesielt om vinteren kan dette få konsekvenser for både vannrør, tak og hvitevarer.
- Kjøleskap og kombiskap, da særlig frysere, er produsert for å stå i romtemperatur, ofte over ti grader, sier Arne Voll, kommunikasjonssjef i Gjensidige, til Dinside.no.
Derfor blir det fort problematisk for kjøleskapet og fryseren å holde motoren i gang når innetemperaturen gjerne bare holder et par grader i de kaldeste periodene.
Hvorfor? Jo, når innetemperaturen faller under ti grader, blir kjølevæsken i fryseboks og kjøleskap tykkere, og blir det ekstra kaldt, sliter kompressoren med å pumpe denne rundt i systemet. Dermed avtar kjøleeffekten.
- For å hindre at kompressoren slites ut eller ødelegges, kutter kjøleskap og frysere motoren som kjøler ved en gitt nedre grenseverdi. Denne varierer vanligvis mellom ti varmegrader og femten minusgrader, men oftest kuttes ikke motoren før gradestokken viser under null grader, forklarer Anders Røe, assisterende salgssjef for husholdningsprodukter hos Elkjøp, til Dinside.no.
Derfor bør du undersøke klimaklassen til kjøleskapet, fryseren eller kombiskapet og lese bruksanvisningen for hvitevaren før du kjøper det og tar det i bruk.
Det beste er dermed å ha på en (brannsikker) varmekilde om vinteren mens du er borte fra hytta, for å sikre at temperaturen innendørs ikke faller til for lave nivå. Dette er også fordel med tanke på vannrør som fryser og fuktigheten inne i hytta.
Og, det er ikke bare på hytta fryseren kan streike i kulda. Har du en ekstra fryseboks i kjelleren, for eksempel, er det ikke sikkert denne heller takler lave temperaturer over tid.
Voll i Gjensidige understreker at de ikke dekker hvitevarer og matvarer som ødelegges av feil bruk, altså hvis du lar et kjøleskap eller en fryseboks stå i et rom som ikke holder temperaturmålene som er oppgitt i bruksanvisningen.
- I tilfeller der strømmen har vært brutt, derimot, dekkes slike skader på vanlig måte. Hver sak behandles individuelt, sier Voll.
Fryser og kjøleskap som blir ødelagt av å stå i kalde rom, dekkes heller ikke av reklamasjon eller garanti hos forhandleren, ifølge ham. Derfor anbefaler han bolig- og hytteeiere om å ikke la slike hvitevarer stå i kalde kjellere, uteboder, uisolerte rom og hytter som står tomme store deler av året hvis du ønsker at de skal fungere normalt.
Sigmund Clementz, informasjonssjef i If, sier at innboforsikringen deres dekker ødelagt mat i fryser (ikke kjøleskap) ved strømbrudd og lignende. De pleier ikke å være så strenge på om bruken av fryseren har vært riktig. Egenandelen er på 4000 kroner.
- I noen tilfeller blir fryseren lukt-skadd, altså at det ikke går an å fjerne lukta av fordervet mat ved vask eller eddikvann. Da dekkes innkjøp av ny fryser også av forsikringen, sier Clementz til Dinside.no.
Hvis du vet at du ikke kommer til å klare å holde en innetemperatur på over ti grader i hytta gjennom hele vinteren, bør du tenke over hvilke hvitevarer du velger og hva du gjør med dem når du forlater hytta.
- Det finnes frysebokser og kombiskap som er spesiallaget for å stå i kalde rom, men disse er ofte dyrere å kjøpe enn andre, sier Voll i Gjensidige.
Røe hos Elkjøp anbefaler deg heller å tømme kjøleskap og fryser når du reiser fra hytta og det er lenge til neste besøk, for deretter å koble ut hvitevarene.
- Før du skrur dem på igjen, bør du påse at hytta har hatt tid til å varme seg opp. Vanligvis vil også kjøleskapet og fryseren bråke litt mer enn vanlig når de har vært ute av drift en periode, men dette stabiliserer seg etter hvert, sier Røe.
