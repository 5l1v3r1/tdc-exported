
# رئیس مرکز الزهرا در فرانسه به دلیل یهودستیزی به حبس تعلیقی محکوم شد

Published at: **2019-11-04T17:35:08+00:00**

Author: **یورونیوز فارسی **

Original: [euronews](https://farsi.euronews.com/2019/11/04/france-former-zahra-shiite-center-sentenced-to-suspended-jail-for-anti-semitism?utm_medium=Social&utm_source=Facebook)

دادگاهی در شهر دنکرک واقع در شمال فرانسه، روز دوشنبه ۱۳ آبان جمال طاهری رئیس پیشین «انجمن زهرا»، یکی از مراکز مذهبی شیعیان این کشور را به شش ماه حبس تعلیقی محکوم کرد. جرم این فرد «تشویق به یهود‌ستیزی» اعلام شده است.
انجمن زهرا که دفتر آن در گراند سنت شهر دنکرک در منتهی الیه شمال فرانسه قرار دارد، پیش از این به دلیل «تبلیغ جهاد مسلحانه» با حکم قضایی تعطیل شده بود.
آقای طاهری همچنین به دلیل بازنشر یک مقاله «یهودستیزانه» به پرداخت جریمه‌ای معادل دو هزار یورو محکوم شده است. به گزارش خبرگزاری فرانسه به نقل از منابع قضایی فرانسوی، این مقاله که ابتدا در یک روزنامه در کامرون منتشر شده بود، روز جمعه ۱۰ آذر ۱۳۹۶ در وبسایت مرکز زهرا همرسان شد.
وزارت کشور فرانسه در آن زمان با طرح شکایتی در دادگاه پاریس خواستار پیگرد قانونی رئیس وقت انجمن زهرا شده و دادگاه پاریس نیز آن شکایت را به مقام‌های قضایی ذیصلاح محلی در دنکرک منتقل کرده بودند. روز ۲۹ اسفند ۱۳۹۷، کریستف کاستنر، وزیر کشور فرانسه اعلام کرد که از اعضای کابینه این کشور خواسته است تا مرکز زهرا و دیگر انجمن‌های وابسته به آن را منحل کنند زیرا دائما در تلاش است تا برای جهاد مسلحانه «مشروعیت» بسازد.
دیوان اداری شهر لیل روز ۳۰ خرداد گذشته اعتراض انجمن زهرا به تصمیم فرمانداری شهرستان «نور» (Nord) مبنی بر تعطیلی موقت شش ماهه دفتر این مرکز مذهبی شیعه را رد کرد.
در جریان یک عملیات تجسس ضدتروریستی که به دستور فرمانداری نور در تاریخ ۱۰ مهر ۱۳۹۷ در دفتر انجمن زهرا انجام شد، چند قبضه اسلحه از این مکان به دست آمد. پس از آن خزانه‌دار انجمن زهرا به دلیل نگهداری غیر مجاز این سلاح‌ها به ۱۲ ماه حبس قطعی و شش ماه حبس تعلیقی محکوم شد.

        بیشتر بخوانید:
      
فرانسه می‌گوید انجمن زهرا که یک مرکز شیعه در فرانسه است، از سوی دولت ایران حمایت می‌شود.
بر اساس نامه‌ای که یک نسخه از آن در همان زمان در اختیار خبرگزاری فرانسه قرار گرفته بود، مقام‌های پاریس این مرکز را به تلاش در جهت «اشاعه بنیادگرایی شیعه در سطح اروپا» متهم کرده بودند.
روز سه‌شنبه ۱۰ مهر ۱۳۹۷ خبر عملیات بازرسی در مرکز زهرا همزمان با توقیف دارایی وزارت اطلاعات ایران در فرانسه در پیوند با نقشه بمبگذاری در نشست مجاهدین خلق منتشر شد. در آن عملیات که هدف از آن «پیشگیری از عملیات تروریستی» اعلام شده بود، مقر مرکز زهرا مورد بازرسی قرار گرفت و اموال موجود در آن توقیف شد. توقیف شش ماهه دارایی‌های انجمن زهرا به عنوان «تشکیلات وابسته به وزارت اطلاعات ایران» در روزنامه رسمی فرانسه ثبت شد.
