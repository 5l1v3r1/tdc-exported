
# Brno koupí druhou půlku Technologického parku za 559 milionů

Published at: **2019-11-05T09:35:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/brno-koupi-druhou-pulku-technologickeho-parku-za-559-milionu/1817313?utm_source=rss&utm_medium=feed)

Brno - Brno za 559 milionů korun koupí od firmy P&O polovinu Technologického parku. Schválili to dnes zastupitelé. Město se tak stane téměř jediným vlastníkem Technologického parku, protože už teď mu polovina patří. Jednu akcii má Vysoké učení technické v Brně, s tím chce magistrát jednat. Technologický park poskytuje kancelářské prostory inovativním společnostem a výzkumným institucím v areálu na severu Brna.
Pro nákup bylo 46 zastupitelů, nikdo nebyl proti a zdrželo se devět zastupitelů z koaliční ČSSD a opoziční SPD. Náměstek primátorky Oliver Pospíšil (ČSSD) už dříve ČTK řekl, že cílem města není podnikat a vynaložené peníze by mělo použít na jiné věci.
Podle primátorky Markéty Vaňkové (ODS) je výhodné, aby město bylo téměř stoprocentním vlastníkem. "Je to pro rozhodování výhodnější, než když je vlastníků více," poznamenala Vaňková. Podle ní bude město jednat s Vysokým učením technickým, které vlastní jednu akcii, aby se město mohlo stát jediným vlastníkem. Brno chce v území zachovat původní funkci a rozvíjet ho jako start-upové, ve kterém se shromažďují firmy s vědeckým potenciálem, uvedla už dříve Vaňková.
Původně jednal o nabytí poloviny akcií Jihomoravský kraj, jeho zastupitelstvo ale nákup neschválilo. Firma proto potom oslovila Brno. O podíl dlouhodobě projevoval zájem i soukromý developer Trikaya.
V areálu Technologického parku sídlí krajské Jihomoravské inovační centrum, ze kterého vycházejí úspěšné začínající firmy. Nemají si ale kde pronajmout knceláře v blízkosti místa, z něhož vzešly.
Technologický park existuje přes 20 let a pronajímá 60.000 metrů čtverečních kanceláří. K dispozici má ještě 60.000 metrů čtverečních pro stavbu kanceláří a dalších 60.000 metrů má sloužit podle územního plánu pro bydlení.
