
# Nekter å redegjøre for barnevernskrisa: - Sjokkerende

Published at: **2019-11-07T13:15:28+00:00**

Author: **Asle Hansen**

Original: [Dagbladet.no](https://www.dagbladet.no/nyheter/nekter-a-redegjore-for-barnevernskrisa---sjokkerende/71792207)

- Det er krise i barnevernet, men barneministeren avviser å komme til Stortinget for å redegjøre om situasjonen. Jeg er rett og slett sjokkert, sier Kari Henriksen (Ap).

        Sammen med stortingskollegene Åslaug Sem-Jacobsen (Sp) og Freddy Øvstegård (SV) sendte Henriksen 21. oktober et brev til barneministeren med krav om at han kommer til Stortinget for å redegjøre om krisa i barnevernet.
      
Nå sier Kjell Ingolf Ropstad nei.
I sitt svarbrev til de tre medlemmene av Stortingets familie- og kulturkomité, viser Ropstad til at lederen for samme komité, Kristin Ørmen Johnsen (H) allerede har fremmet en interpellasjon «som tar for seg sentrale utfordringer på barnevernsområdet» og som vil bli diskutert i Stortinget.

        Henriksen mener dette er en tydelig nedprioritering av den åpenhet barnevernet har behov for fra dets øverste ansvarlige.
      
- I månedsvis, ja faktisk i flere år, har vi fått kriseoppslag på kriseoppslag om barn som ikke får hjelp. Barn som får uakseptable tvangsvedtak. Barn som roper etter hjelp uten å få det. Ansatte som roper etter mer tid til å hjelpe barna uten å få det. Domfellelser i menneskerettighetsdomstolen. Kritikk fra domstolene i Norge. Fagpersoner som roper varsku. Og dette er ikke engang en uttømmende liste, sier Henriksen og fortsetter:
- Likevel finner ikke Ropstad det bryet verdt med å imøtekomme en stor andel av Stortingets behov for at statsråden redegjør for krisa. At han ikke vil ta en bred og åpen debatt om disse forholdene i Stortinget viser at barnevern ikke er blant hans hjertesaker.
Henriksen får støtte fra Åslaug Sem-Jacobsen (Sp) og Freddy Øvstegård (SV).
- Dette er ikke bare skuffende, det er provoserende! Ikke bare på vegne av oss i opposisjonen på Stortinget, men på vegne av alle de menneskene som har blitt berørt og engasjert rundt om i hele landet i det siste. Av domfellelser i EDM, av #heierna-kampanjen til de ansatte og ikke minst av avsløringer i media av svært kritikkverdige forhold for sårbare barn i barnevernet, sier Sem-Jacobsen og fortsetter:
- Onsdag stilte vi i SP en rekke spørsmål om barnevernet til Ropstad i spørretimen. Jeg opplever ikke at statsråden har den fulle oversikten, ei heller gode nok svar på hvordan alle utfordringene skal løses. Det er for mye som lugger for mange steder i dette svært komplekse saksfeltet. Derfor ville en skikkelig orientering om status fra ministeren vært viktig og riktig å få.

        Freddy Øvstegård følger opp:
      
- Ropstad vender ryggen til både barnas og de ansattes varsler om store utfordringer i barnevernet. Han vil ikke engang snakke med landets øverste folkevalgte organ om hva vi må gjøre for å rydde opp. Det er forakt mot barna, mot de ansatte i front og mot Stortinget. SV vil vurdere om vi bør undersøke andre måter å få Ropstad i tale på. Å svare med en interpellasjon holder ikke. Det er en begrenset debattform, sier SV-representanten.
Ropstad opplyser Dagbladet om at departementet er godt kjent med de utfordringene barnevernet står overfor og at det tas på alvor.
- Det satt i gang flere prosesser de siste seks åra. Vi har nå fullt trykk på å gjøre barnevernet bedre, sier Rostad, som opplyser om at han om kort tid skal til Stortinget for å debattere tilstanden til barnevernet og hvordan han svarer på utfordringene.
- Det er jeg glad for. Barnevernet skal ivareta de mest sårbare barna våre. Jeg er derfor glad for at Stortinget også har trykk på å sikre et bedre barnevern, sier Ropstad og understreker:
- Vi gjør mye for å utvikle barnevernet nå med både ny barnevernslov, kompetanseløft, gjennomgang av institusjonsbarnevernet og et større arbeid rundt private aktører.

        - Så på vegne av de barna og familiene som får god hjelp fra barnevernet og dedikerte ansatte, vil jeg ikke gå med på at det er en generell krise i barnevernet, sier barneministeren.
      
