
# Diablo 4 includerà più di 100 villaggi, densi di storie da scoprire

Published at: **2019-11-07T13:47:00+00:00**

Author: **Nicola Armondi**

Original: [Tom&#39;s Hardware](https://www.tomshw.it/videogioco/diablo-4-villaggi-storie/)

Diablo 4, nel corso degli anni, ha subito uno sviluppo abbastanza travagliato secondo quanto abbiamo scoperto di mese in mese grazie a vari report (su tutti, quello del sempre informatissimo Jason Schreier). Nato come un progetto in terza persona sulla falsariga di un souls-like, è tornato a essere un classico dungeon crawler con visuale isometrica. A essere del tutto onesti, Diablo 4 non è “classico” sotto ogni punto di vista, visto ad esempio che è ambiento in un ampio mondo interconnesso.
Parlando del mondo di gioco, il team di sviluppo ha spiegato qual è l’obbiettivo con Diablo 4. Il gioco conterrà più di cento villaggi. Si tratta di una dichiarazione molto forte che rende perfettamente l’idea di quanto Blizzard stia puntando su questo gioco: il mondo sembra quindi promettere tantissimi contenuti da giocare ed esplorare.
Leggi anche: WoW: l’espansione dimezza il livello dei giocatori, ecco perché
Viene inoltre ripetuto che Diablo 4 vuole essere più oscuro e brutale: il che non significa che sarà solo un gioco dallo stile visivo più dark, ogni aspetto è stato influenzato da questa direzione, iniziando con la trama. La storia di questo nuovo capitolo è più quotidiana rispetto al terzo capitolo: questo significa che potremo scoprire le storie delle persone più semplici, ovvero gli abitanti dei suddetti villaggi.
Diablo 4 per ora non ha una data di uscita, ma sappiamo che dovrebbe essere rilasciato su PC, PlayStation 4 e Xbox One. Ci vorrà un po’ di tempo, probabilmente, visto che Blizzard ha detto di non aspettarselo a breve termine. Non ci rimane altro da fare se non attendere e sperare di ricevere nuove informazioni quanto prima: innegabilmente, il gioco sembra molto promettente.
