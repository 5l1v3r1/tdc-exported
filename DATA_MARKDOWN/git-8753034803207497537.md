
# Amerikansk høyreekstremist blir sendt til Ungarn mandag

Published at: **2019-11-03T12:03:52+00:00**

Author: **NTB**

Original: [Aftenbladet](https://www.aftenbladet.no/lokalt/i/GGXO9q/amerikansk-hoeyreekstremist-blir-sendt-til-ungarn-mandag)

Johnsons norske forsvarer, John Christian Elden, opplyser til NTB at politiet sier at amerikaneren blir sendt med fly til Ungarn mandag formiddag.
Elden mener dette innebærer at politiet vil holde Johnson ulovlig i arrest fram til da, i og med at han selv ønsker å reise før og har opphold i hele EØS.
Bakgrunnen for PSTs pågripelse av den høyreekstreme profilen var frykt for at han kunne påvirke andre til å utøve vold. Johnson var blant de mellom 50 og 100 personene som lørdag skulle delta på en konferanse i Oslo arrangert av det høyreekstreme nettverket Scandza Forum.
Greg Johnsons norske forsvarer har klaget på bortvisningsvedtaket.
– Vi har klaget over vedtaket, men ikke konklusjonen i det han ønsker å reise fra riket da han har nytt foredrag i Portugal i morgen, skriver Elden i en SMS til NTB søndag.
PST sa tidligere søndag at det ikke var opplagt at Johnson fikk bli bortvist dit han ønsket.
– Regelverket er slik at han sendes tilbake til det landet han kommer fra, eller det landet han har oppholdstillatelse. Det er ikke sånn at det er fritt valg av land, sier seniorrådgiver Martin Bernsen i PST til NTB.
Ifølge Bernsen er det Politiets utlendingsenhet (PU) som jobber med bortvisningsvedtaket søndag.
Greg Johnson har tidligere uttrykt støtte til Anders Behring Breiviks begrunnelse for 22-juli-terroren og kalt terroren for «nødvendig», ifølge Filter Nyheter.
Johnson har avvist at han har støttet bruk av vold som politisk virkemiddel og mener at teksten om 22. juli er tatt ut av sammenheng.
