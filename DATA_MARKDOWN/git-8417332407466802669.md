
# Tre siktet for spionasje mot Twitter-brukere kritiske til Saudi-Arabia

Published at: **2019-11-06T23:54:46+00:00**

Author: **(NTB) NTB-AFP**

Original: [adressa.no](https://www.adressa.no/nyheter/utenriks/2019/11/07/Tre-siktet-for-spionasje-mot-Twitter-brukere-kritiske-til-Saudi-Arabia-20338668.ece)

To tidligere ansatte i Twitter og en tredje person er siktet for å ha spionert på personer som har vært kritiske til kongefamilien i Saudi-Arabia.
Det er amerikanske myndigheter som har siktet to saudiarabiske og en amerikansk statsborger.
De tre skal ha samarbeidet om å avdekke personopplysninger fra Twitter-kontoer tilhørende dissidenter, på oppdrag fra regjeringen i Riyadh og kongefamilien i Saudi-Arabia, opplyser det amerikanske justisdepartementet.
En av de tre siktede har bånd til kongefamilien i Saudi-Arabia. De tre skal ifølge siktelsen ha hatt kontakt med en ikke navngitt saudiarabisk tjenestemann. Denne jobbet på oppdrag fra det som i rettsdokumentene omtales som «Kongefamiliemedlem-1». Ifølge avisa The Washington Post dreier dette seg om Saudi-Arabias kronprins Mohammed bin Salman.
– Den foreløpige siktelsen går ut på at saudiarabiske agenter har gått inn i Twitters interne systemer for å hente ut personlig informasjon om kjente saudiarabiske kritikere og tusenvis av andre Twitter-brukere,» sa den amerikanske statsadvokaten David Anderson.
(©NTB)
