
# Chad Wolf nowym szefem resortu bezpieczeństwa narodowego

Published at: **2019-11-02T07:39:37+00:00**

Author: **asty/tr**

Original: [TVN24](https://www.tvn24.pl/wiadomosci-ze-swiata,2/donald-trump-chad-wolf-nowym-szefem-resortu-bezpieczenstwa-narodowego,982320.html)

W ostatnich miesiącach w resorcie dochodziło do wielu zmian personalnych. W październiku zrezygnował pełniący obowiązki szefa tego resortu Kevin McAleenan. Od tego czasu trwały poszukiwania jego następcy.
- Umieściłem tam bardzo dobrego, wysoce szanowanego człowieka, który już pracuje. Zobaczymy, jakie będą rezultaty - powiedział Trump w odpowiedzi na pytania dziennikarzy.
Rzeczniczka resortu oświadczyła natomiast, że McAleenan pozostaje pełniącym obowiązki szefa DHS, a Wolf jest pełniącym obowiązki podsekretarza do spraw politycznych.
Reuter zauważa, że Wolf obejmie kierownictwo resortu w okresie, w którym Trump forsuje zaostrzenie przepisów imigracyjnych przed przyszłorocznymi wyborami.
Szef DHS pełni kluczową rolę w realizacji polityki prezydenta w tej dziedzinie. Wolf, który był bliskim współpracownikiem byłej szefowej DHS Kirstjen Nielsen, starał się dotychczas pozostawać w cieniu.
Według źródeł w Waszyngtonie zwolennicy "twardej" polityki imigracyjnej zarzucali Wolfowi zbytnie umiarkowanie i starali się przekonać prezydenta do innych kandydatów, m.in. obecnego dyrektora Służby ds. Obywatelstwa i Imigracji Kena Cuccinelliego i obecnego komisarza ds. Ceł i Ochrony Granic Marka Morgana.
