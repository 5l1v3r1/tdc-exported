
# «Είμαι σύντροφος του εαυτού μου»: Η Έμμα Γουάτσον μιλάει για τις κοινωνικές πιέσεις στις γυναίκες

Published at: ****

Author: ****

Original: [CNN.gr](https://www.cnn.gr/style/psyxagogia/story/196379/eimai-syntrofos-toy-eaytoy-moy-h-emma-goyatson-milaei-gia-tis-koinonikes-pieseis-stis-gynaikes)

Newsroom, CNN Greece 00:00 , 06 November 2019 - 00:03
Η πρωταγωνίστρια του Χάρι Πότερ είπε επίσης, στη βρετανική Vogue ότι δίνει μάχη με το άγχος, καθώς προσεγγίζει τα 30 και δεν έχει αποκτήσει σταθερή καριέρα, σύντροφο ή μωρό.
«Ποτέ δεν πίστεψα το παραμύθι "Είμαι ευτυχισμένη μόνη μου"», σημείωσε στη συνέντευξη που παραχώρησε στο περιοδικό, τονίζοντας ότι σταδιακά άλλαξε απόψεις.
«Μου πήρε πολύ καιρό, είμαι όμως πολύ ευτυχισμένη. Το ονομάζω, είμαι σύντροφος του εαυτού μου».
Οι γυναίκες βρίσκονται αντιμέτωπες συχνά με την πίεση προκειμένου να αποκτήσουν σύντροφο και να ξεκινήσουν οικογένεια, υποστηρίζουν οι ακτιβίστριες των δικαιωμάτων των γυναικών, την ώρα που οι μεγαλύτερες σε ηλικία ελεύθερες γυναίκες γίνονται αντιληπτές ως αντικείμενα οίκτου, ενώ οι άνδρες θεωρούνται, αντιθέτως, ως ελεύθερα πνεύματα που απολαμβάνουν τη ζωή του εργένη.
Η 29χρονη Ουάτσον εκμυστηρεύτηκε ότι παλεύει με το άγχος και το στρες, ενόψει των 30ών γενεθλίων της, συνειδητοποιώντας στο τέλος ότι αυτό συνέβη διότι αντιμετωπίζει μια «μαζική εισροή υποσυνείδητων μηνυμάτων».
«Εάν δεν έχεις χτίσει ένα σπίτι, εάν δεν έχεις έναν σύζυγο, εάν δεν έχεις μωρό και φθάνεις στα 30 και δεν νιώθεις και καμιά φοβερή ασφάλεια, μια σταθερότητα στην καριέρα σου… Υπάρχει μια απίστευτη ποσότητα άγχους» εξήγησε.
Η Έμα Γουάτσον είναι πρέσβειρα καλής θέλησης του ΟΗΕ για τις γυναίκες, στην εκστρατεία HeForShe, που προτρέπει τους άνδρες να υποστηρίξουν την ισότητα των φύλων.
Η ηθοποιός μίλησε επίσης για τη δική της εμπειρία σεξισμού, καθώς θυμήθηκε ότι βρέθηκε μπροστά σε διακρίσεις με βάση το φύλο από την ηλικία των 8 κι ότι καθώς οδηγείτο στην ενήλικη ζωή, τα ΜΜΕ της προσέδωσαν ερωτικά χαρακτηριστικά, κάτι που δεν έκαναν με τους συμπρωταγωνιστές της στο Harry Potter.

        Διαβάστε επίσης
      
