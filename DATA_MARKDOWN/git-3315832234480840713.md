
# VIDEO: Parlamentul Tinerilor s-a întrunit în ședința plenară

Published at: **2019-11-05T09:11:17+00:00**

Author: **Jurnal.md**

Original: [Jurnal.md](http://jurnal.md/ro/news/247839d01e43ab02/video-parlamentul-tinerilor-s-a-intrunit-in-sedinta-plenara.html?utm_source=RSS&utm_medium=RSS&utm_campaign=RSS)


        Parlamentul Tinerilor s-a întrunit în ședința plenară, în cadrul căreia va avea loc procedura de alegere a președintelui, vicepreședintelui și a biroului permanent, dezbateri în plen și adoptarea proiectelor de lege.
      

        Gazda evenimentului este Parlamentul Republicii Moldova.
      
Vicepreședintele Parlamentului, Mihail Popșoi, reprezentant al Fracțiunii PAS, Blocul ACUM, a salutat tinerii în instituția supremă a statului democratic Republica Moldova, menționând utilitatea mare a exercițiului de simulare a activității Parlamentului.
„Este o experiență inedită de a găsi limbă comună între diferite fracțiuni pentru a face legi bune în folosul tuturor cetățenilor”, a menționat vicespeakerul.
Deputata Marina Tauber, reprezentanta Fracțiunii Partidului Șor, a mulțumit tinerilor pentru invitație și a reiterat că, în pofida diferențelor de programe și doctrine, politicienii trebuie să fie patrioți și să muncească pentru ca țara noastră să devină într-adevăr liberă, democratică și dezvoltată.
Deputatul Dan Perciun de la Fracțiunea PAS, Blocul ACUM, a menționat că mulți absolvenți ai edițiilor anterioare ale Parlamentului Tinerilor s-au implicat ulterior în procesele politice, iar acest lucru inspiră încredere că vom avea o generație de tineri activi, care își vor da interesul ca în țară lucrurile să se schimbe în bine.
„În fața funcționarilor publici, a politicienilor stau două obiective: să creăm condiții bune ca oamenii să revină în țară și să încurajăm inițiativele concetățenilor noștri care au acumulat experiență și capital în străinătate”, a declarat Vasile Bolea, îndemnând tinerii să lanseze inițiative sociale în acest sens”, a spus și Vicepreședintele Comisiei juridice, numiri și imunități, Vasile Bolea, din cadrul Fracțiunii PSRM.
Parlamentul Tinerilor de legislatura a III-a are trei fracțiuni: Fracțiunea Partidului Social-Democrat, cea a Partidului Liberal și Fracțiunea Partidului Creștin-Democrat. Tinerii deputați au activat în cadrul a patru comisii: Educație, Protecție socială, Dezvoltare economică și Protecția mediului.
Ediția a III-a a Parlamentului Tinerilor este organizată de către Asociaţia ”Invento” cu sprijinul financiar al Ministerului Afacerilor Externe al Germaniei, Fundației ”Hanns Seidel”, în parteneriat cu Parlamentul Republicii Moldova și Facultatea de Drept a Universității de Stat din Moldova. Evenimentul a întrunit 51 de tineri cu vârsta cuprinsă între 16 și 28 de ani din 19 regiuni ale țării, inclusiv din Găgăuzia și Transnistria.
