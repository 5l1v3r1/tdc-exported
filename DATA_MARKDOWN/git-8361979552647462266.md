
# В Україні з’явився онлайн-сервіс для платних номерних знаків

Published at: **2019-11-05T09:12:00+00:00**

Author: ****

Original: [НВ](https://nv.ua/ukr/ukraine/events/platni-nomeri-onlayn-noviy-servis-zapracyuvav-v-ukrajini-50051643.html)

На сайті Головного сервісного центру МВС і сайтах всіх регіональних сервісних центрів МВС з’явився перелік вільних платних номерних знаків.
Для зручності користувачів вони згруповані за вартістю і адресами територіальних сервісних центрів МВС, в яких такі знаки є в наявності.
«Алгоритм пошуку вільних комбінацій платних номерних знаків дуже простий. В залежності від місця реєстрації автомобіля його власник має зайти на сайт відповідного регіонального сервісного центру МВС та серед послуг обрати „Номерні знаки: виготовлення та зберігання“. Після цього в категорії „Додатковий сервіс“ обрати „Наявність платних номерних знаків“. На вибір будуть запропоновані знаки за ціновим критерієм та адресами, де вони є в наявності», — зазначили у відомстві.
Забронювати номерний знак поки неможливо, тому власнику легкового автомобіля рекомендується вибирати кілька прийнятних варіантів комбінацій цифр, після чого з пакетом документів прийти в сервісний центр МВС, в якому є в наявності бажаний номерний знак.
З собою власник транспортного засобу повинен мати ті ж документи, які необхідні для реєстрації (перереєстрації) транспортних засобів.
На сайті установи можна не тільки ознайомитися з інформацією про наявні платні номерні знаки, а й перевірити їх вартість за допомогою калькулятора цін.
