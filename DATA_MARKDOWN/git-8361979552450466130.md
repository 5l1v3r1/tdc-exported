
# «Розборки двох партій». Екс-глава МЗС України заявив про відсутність «Україногейту» в США і запропонував назву «Амеріканогейт»

Published at: **2019-11-06T17:08:00+00:00**

Author: ****

Original: [НВ](https://nv.ua/ukr/ukraine/politics/eks-glava-mzs-ukrajini-pro-impichment-trampa-novini-ukrajini-50052019.html)

В інтерв'ю Радіо НВ колишній чиновник запропонував назву «Амеріканогейт», оскільки, на його думку, в Сполучених Штатах відбуваються «розборки двох політичних партій».
«Там немає Україногейту — це розборки, вибачте на слові, двох провідних політичних партій [Демократичної та Республіканської, — Ред.] в Америці, які зараз готуються до чергової президентської гонки, яким треба або перемагати, або програвати», — заявив Огризко.
За словами екс-міністра, Україна не повинна «ні на крок» наближатися до цієї «суперечки», аби не втратити двопартійну підтримку США щодо боротьби з агресією РФ.
«Для нас Америка була, є і залишається найстратегічнішим, якщо так можна сказати, партнером», — додав він.
Огризко підкреслив, що Штати «ставлять на шляху Росії конкретні бар'єри», тоді як реакція Європи з питань конфлікту на Донбасі іноді характеризується «лише дипломатичним розчаруванням».
Раніше посол США в ЄС Гордон Сондленд визнав, що сказав українському чиновнику, що надання військової допомоги залежить від розслідування Києвом справи проти політичного опонента Дональда Трампа.
26 вересня комітет з розвідки Палати представників США опублікував скаргу співробітника американської розвідки на телефонну розмову президента Дональда Трампа з президентом України Володимиром Зеленським.
Скарга була розсекречена після публікації Білим домом стенограми цієї бесіди.
Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер.
Після скандалу навколо розмови Трампа із Зеленським спікер Палати представників Ненсі Пелосі оголосила про запуск процедури імпічменту Дональда Трампа через передбачуваного тиску на президента України.
