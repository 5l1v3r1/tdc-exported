
# Real Madrid'e 6-0 yenilen Galatasaray Şampiyonlar Ligi'ne veda etti

Published at: **2019-11-06T22:56:48+00:00**

Author: **Euronews **

Original: [euronews](https://tr.euronews.com/2019/11/06/sampiyonlar-ligi-real-madrid-e-6-0-yenilen-galatasaray-gruptan-cikma-sansini-kaybetti)

UEFA Şampiyonlar Ligi'nde 4. hafta dört grupta oynanan maçlarla tamamlandı. A grubundaki Galatasaray, Real Madrid deplasmanından 6-0 mağlup ayrılarak gruptan çıkma şansını kaybetti.
Santiago Bernabeu’daki maçta İspanyol ekibinin gollerini 4, 7 ve 90. dakikalarda Rodrygo, 14'te Sergio Ramos, 45 ve 81'de Karim Benzema kaydetti.
İstanbul'da oynanan ilk maçta da Real Madrid mücadeleden 1-0 galip ayrılmıştı.
Grubun diğer maçında Paris Saint-Germain, Belçika temsilcisi Club Brugge'ü 1-0 mağlup etti.
Bu skorlarla Paris Saint-Germain 12 puanla grubun zirvesinde bulunuyor. 7 puanlı Real Madrid ikinci, 2 puanlı Brugge üçüncü ve 1 puanlı Galatasaray son sırada yer alıyor.
Galatasaray, Avrupa kupalarındaki son galibiyeti geçtiğimiz sezon UEFA Şampiyonlar Ligi ilk grup maçında Rus ekibi Lokomotiv Moskova karşısında almıştı.
Sarı-kırmızılılar bu müsabakanın ardından 8 Şampiyonlar Ligi, 2 de Avrupa Ligi maçından galip ayrılamadı.
Galatasaray, bu sezon Şampiyonlar Ligi'nde gol atamayan tek takım oldu. 8 grupta 32 takımın mücadele ettiği Şampiyonlar Ligi’nde geride kalan 4. hafta maçlarının ardından, Galatasaray hariç tüm takımlar en az 1 kez gol kaydetti.
Juventus, Lokomotiv Moskova deplasmanından son dakika golüyle galip ayrılarak gruptan çıkmayı garantiledi.
D Grubu'ndaki maçta Siyah-beyazlılar karşılaşmadan 2-1 galip ayrıldı. Torino ekibi Aaron Ramsey'in 3. dakikada kaydettiği golle 1-0 öne geçti. Ev sahibi ekip 12. dakikada Aleksey Miranchuk'un golüyle eşitliği sağladı. Juventus'a üç puanı getiren gol 90+3'te Douglas Costa'nın ayağından geldi.
Juventus puanını 10'a yükseltirken gruptan çıkmayı garantiledi. Lokomotiv Moskova 3 puanda kaldı.
B Grubu karşılaşmasında Bayern Münih, konuk ettiği Olympiakos'u 2-0 mağlup etti ve son 16'ya yükselmeyi garantiledi.
Bayern Münih, 69. dakikada Robert Lewandowski'nin golüyle 1-0 öne geçti. Lewandowski üst üste 8 Şampiyonlar Ligi maçında gole imza attı.
88. dakikada oyuna giren Ivan Perisic, 1 dakika sonra skoru 2-0'a taşıdı.
Olympiakos ise 1 puanla son sırada kaldı.

        Diğer maçlarda alınan sonuçlar şu şekilde:
      
Kızılyıldız (Sırbistan) - Tottenham (İngiltere): 0-4
Dinamo Zagreb (Hırvatistan) - Shakhtar Donetsk (Ukrayna): 3-2
Atalanta (İtalya) - Manchester City (İngiltere): 1-1
Bayer Leverkusen (Almanya) - Atletico Madrid (İspanya): 2-1
