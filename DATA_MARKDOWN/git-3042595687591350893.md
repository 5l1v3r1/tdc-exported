
# Ble pappa i all hemmelighet

Published at: **2019-11-06T09:59:00+00:00**

Author: **Linn-Christin Marthinussen**

Original: [Dagbladet.no](https://www.dagbladet.no/kjendis/ble-pappa-i-all-hemmelighet/71486837)

Den profilerte eventyreren, tv-profilen og foredragsholderen Samuel Massie (26) har blitt far. Det røper bergenseren overfor Dagbladet.

        Familieforøkelsen kommer trolig overraskende på flere, da Massie har holdt både kjæresten og svangerskapet utenfor offentlighetens søkelys. I juli kom imidlertid hans første sønn til verden.
      
- Jeg kan bekrefte at vi har blitt foreldre til verdens skjønneste guttebass. Utover det ønsker jeg ikke å kommentere noe mer på nåværende tidspunkt, sier 26-åringen.
Den gledelige kunngjøringen deles i kjølvannet av en noe utfordrende sommer rent helsemessig for 26-åringen.

        I juni ble Massie innlagt på sykehus etter å ha begynt å kaste opp blod. Ei drøy uke seinere ble bestefaren Arne Ulvolden (84) innlagt på isolat på Haukeland sykehus.
      
Der førstnevnte hadde pådratt seg rifter i både magesekken og tarmen, var bestefaren rammet av et parainfluensavirus, som er en vanlig årsak til luftveisinfeksjoner.

        I august forklarte derimot den nybakte pappaen at han var på bedringens vei, og at det samme gjaldt for sønnens oldefar, Ulvolden.
      
Etter at sykdomsdramaet hadde lagt seg, dro duoen ut i verden på nok et eventyr i oktober. I India oppsto det derimot en tragisk situasjon da en tiger gikk til angrep på en av landsbyens innbyggere Satyanarayan Pur.
For ett år siden fortalte Massie overfor Dagbladet at han en gang i framtida ønsket å stifte en familie.
Hvorvidt det ligger en familieutvidelse i framtida for Massie og sin nåværende kjæreste, gjenstår å se. Den gang la han likevel ikke skjul på at drømmen besto av mange barn.
- Jeg er kjempeglad i barn, og har lyst på mange barn. Jeg er veldig familiekjær, men det trenger ikke nødvendigvis å være «mine» barn. Det finnes nok av barn som trenger trygghet og støtte her i verden, og det er vel en del av livet det også - å lære bort alt det tidligere generasjoner har lært meg, sa han i 2018 og la til:
- Samtidig er jeg forholdsvis ung fremdeles.
