
# - Høstens første snø mange plasser

Published at: **2019-11-01T06:12:41+00:00**

Author: **Asle Hansen**

Original: [Dagbladet.no](https://www.dagbladet.no/nyheter/hostens-forste-sno-mange-plasser/71769038)

I høyden og nordover i landet er sesongens første snøfall historie for lengst.

        Mot slutten av helga er sannsynligheten stor for at Kong Vinter introduserer seg på plasser som ennå ikke har opplevd et fnugg.
      
- Søndag får vi et lavtrykk som vil gi regn i Rogaland, på Sørlandet og i sørlige deler av Østlandet. Dette lavtrykket vil andre steder trolig gi årets første snø, sier statsmeteorolog Magni Svanevik til Dagbladet.
Fra Gardermoen og nordover til Lillehammer mener meteorologen at sjansen er «relativt stor» for at mange vil oppleve sesongens første snøfall.
- Folk kan våkne opp til snø på veien. Også i Oslo er det en viss mulighet for det. For dem som ikke allerede har gjort det, er det på tide å skifte vinterdekk nå. Det er ikke mange centimeter som skal til før det blir vanskelige kjøreforhold, advarer Svanevik.

        
          - Hvor er det snø allerede?
        
      
- Det er et godt spørsmål. I Oppland er det snø i høyereliggende strøk. Grotli i Skjåk har 15 centimeter snø. På Bjorli er det 11 centimeter. I Oppdal ble det i går målt 18 centimeter snø på 600 meters høyde. Det er ikke mange steder i lavlandet det ligger snø. På Røros lufthavn ligger det 11 centimeter. I Kvikne i Hedmark er det 13 centimeter, sier statsmeteorologen.
Årets første snøfall vil likevel mange plasser være en forbigående affære.
- Lavtrykket passerer i løpet av søndag og mandag. Det ser ut til å gi finere dager i slutten av neste uke i hele Sør-Norge, fra Trøndelag og sørover. Det blir tørrere, kaldt og minusgrader. Trøndelag ser ut til å få det beste og mest stabile været med godvær og relativt lite vind, sier Svanevik.

        Statsmeteorologen ser seg imidlertid nødt til å ta et forbehold.
      
- Det er vanskelig med langtidsvarsel nå, for det er veldig usikkert. Det handler om plasseringen av lavtrykk og høytrykk. Modellen vår er ikke helt enig med seg selv om hvor de skal, sier Svanevik.
Ikke alle kan regne med godvær i tida som kommer.
Allerede til helga vil Sørlandet og Rogaland oppleve stiv til sterk kuling. Det samme vil kysten av Møre og Romsdal, uten at det er noe unormalt i det.

        Kilde: Forsikringsselskapet If
      
I Nord-Norge fortsetter det med bygervær og snøfall. Troms og Vest-Finnmark vil få kuling fra vest og nord-vest.

        - Her kan det bli guffent med snøbyger og en god del vind, sier Svanevik.
      
