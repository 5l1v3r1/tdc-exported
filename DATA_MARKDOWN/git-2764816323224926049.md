
# V USA preferují iPhony, v Evropě Galaxy. Jak jsou na tom další trhy?

Published at: **2019-11-07T13:42:00+00:00**

Author: **Lukáš Václavík**

Original: [Cnews.cz](https://www.cnews.cz/nejprodavanejsi-smartphony-usa-britanie-japonsko-korea-cervenec-2019)


        VŠECHNY FOTOGRAFIE
      
Analytici z CounterPoint Research zveřejnili žebříčky nejprodávanějších smartphonů na osmi významných světových trzích (čísla jsou za červenec 2019). Skýtají několik zajímavostí jako věrnost domácí značce nebo fakt, že zákazníci nejdou automaticky po tom nejlepším.
Kupříkladu v USA jsou na prvních třech místech telefony Applu. iPhone XR je s 13% podílem nejprodávanější, za ním jsou iPhony 7 a 8. Samsung Galaxy S10 a S10 Plus jsou těsně za nimi. iPhony XS nikde, stejně tak větší a dražší modely Plus u starších iPhonů.
iPhone XR je s 10% podílem nejprodávanější také v Británii, s 6% zastoupením je dvojkou v Německu a stejný podíl mu ve Francii stačil na pátou příčku. Jablečnými telefony jsou úplně posedlí v Japonsku, kde iPhony obsadily všech pět míst. Model XR vede i tam (15% podíl). Po něm následují iPhony 8, 7, XS a 6S. Opět vše menší/levnější varianty.
V Evropě a Americe žebříčky vyplňují jen dvě značky (Apple a Samsung). Na miliardových trzích je situace pestřejší. V Číně je nejprodávanějším mobilem Oppo A9, které následují telefony značek Huawei a Vivo. V Indii vede Realme C2 a daří se tam i Samsungu, Xiaomi a Oppu.
Extrémním případem je pak Jižní Korea, kde vládnou místní výrobci Samsung a LG. Nejprodávanějším telefonem je Galaxy S10 5G s 26% podílem! Druhé LG V50, rovněž v edici 5G, tvoří 7 % všech prodaných mobilů. Letos spuštěné sítě páté generace Koreou dost zacloumaly.
Zdroj: CounterPoint Research

        VŠECHNY FOTOGRAFIE
      
