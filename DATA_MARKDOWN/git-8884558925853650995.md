
# Francija zaostruje migracijsko politiko

Published at: **2019-11-06T15:11:23+00:00**

Author: **STA**

Original: [Primorske novice](https://www.primorske.si/svet/francija-zaostruje-migracijsko-politiko)


        Francija zaostruje svoj ton glede priseljevanja. “Nazaj si želimo pridobiti nadzor nad našo migracijsko politiko,” je danes dejal francoski premier Eduoard Philippe. Francija se bo v prihodnje borila proti zlorabi pravice do azila ter za uravnoteženje pravic in dolžnosti, poroča nemška tiskovna agencija dpa.
      
PARIZ > Po zasedanju ministrskega odbora za migracijsko politiko je premier poudaril, da se mora Francija boriti tudi proti nezakonitemu priseljevanju.
Med drugim nameravajo okrniti zdravstveno zavarovanje za priseljence brez dokumentov. Begunsko divje taborišče na severovzhodu Pariza, v katerem živi do 3000 migrantov v zelo slabih pogojih, pa nameravajo izprazniti do konca leta. Že v torek je ministrica za delo Muriel Penicaud napovedala kvote za kvalificirano delovno silo iz tujine.
V prihodnje bodo hitreje izvajali deportacije, še vedno pa bodo sprejemali migrante, če ti izpolnjujejo pogoje, je poudaril Edouard Philippe.
V okviru ukrepov bo Francija okrepila razvojno pomoč za številne države. Kot je pojasnil premier, mora država pomagati pri premagovanju neenakosti v blagostanju po celem svetu.
Namerava pa francoska vlada do leta 2027 v državo privabiti pol milijona tujih študentov, da bi tako okrepila svoj mednarodni ugled.
Francija je trenutno peta država v svetu po sprejemu tujih študentov, a ji grozi upad. Predvsem Kitajska je okrepila strategijo za privabljanje študentov. V Franciji je trenutno 325.000 tujih študentov.
