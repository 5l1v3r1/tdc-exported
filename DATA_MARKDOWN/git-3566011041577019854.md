
# حس مسابقه ندادن در مقابل رقیب اسرائیلی کمتر از شادمانی دریافت مدال نیست/ تا روزی که در دنیای ورزش بمانم برای ایران مسابقه می‌دهم

Published at: **2019-11-02T10:18:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543984.html/%D8%AD%D8%B3-%D9%85%D8%B3%D8%A7%D8%A8%D9%82%D9%87-%D9%86%D8%AF%D8%A7%D8%AF%D9%86-%D8%AF%D8%B1-%D9%85%D9%82%D8%A7%D8%A8%D9%84-%D8%B1%D9%82%DB%8C%D8%A8-%D8%A7%D8%B3%D8%B1%D8%A7%D8%A6%DB%8C%D9%84%DB%8C-%DA%A9%D9%85%D8%AA%D8%B1-%D8%A7%D8%B2-%D8%B4%D8%A7%D8%AF%D9%85%D8%A7%D9%86%DB%8C-%D8%AF%D8%B1%DB%8C%D8%A7%D9%81%D8%AA-%D9%85%D8%AF%D8%A7%D9%84-%D9%86%DB%8C%D8%B3%D8%AA--%D8%AA%D8%A7-%D8%B1%D9%88%D8%B2%DB%8C-%DA%A9%D9%87-%D8%AF%D8%B1-%D8%AF%D9%86%DB%8C%D8%A7%DB%8C-%D9%88%D8%B1%D8%B2%D8%B4-%D8%A8%D9%85%D8%A7%D9%86%D9%85-%D8%A8%D8%B1%D8%A7%DB%8C-%D8%A7%DB%8C%D8%B1%D8%A7%D9%86-%D9%85%D8%B3%D8%A7%D8%A8%D9%82%D9%87-%D9%85%DB%8C-%D8%AF%D9%87%D9%85)

عضو تیم ملی جودو و دارنده سهمیه المپیک 2020 گفت: اسرائیل را به عنوان یک کشور به رسمیت نمی‌شناسیم و قطعاً حسی که از اعزام نشدن یا مسابقه ندادن با رقیب اسرائیلی در مسابقات جهانی برای یک ورزشکار ایرانی وجود دارد، کمتر از حس شادمانی و دریافت مدال قهرمانی نیست.
به گزارش شبکه اطلاع رسانی راه دانا؛ به نقل از عصراترک، محمد بریمانلو، متولد 72، اهل خراسان شمالی از سال 82 وارد عرصه ورزش جودو شد  و تا به امروز که 16 سال از فعالیتش در این رشته ورزشی و 11 سال از حضورش در تیم ملی جودو می گذرد موفق به کسب مقام های کشوری و جهانی بسیاری شده و افتخاری برای این مرز و بوم بوده است.
وی در سال 87 به تیم ملی نوجوانان جودو دعوت شد و اولین مدال کشوری را در همین سال در استان یزد کسب کرد.
از ابتدای فعالیتش تاکنون موفق به کسب مقام های مدال برنز در مسابقات آسیایی در تایلند در سال 89، مدال برنز آسیایی در مسابقات هونگ کونگ در سال 93، مدال آسیایی برنز در هونگ کونگ در سال 96، مدال برنز مسابقات گرند پریکس چین و کسب سهمیه المپیک در سال 96،  مدال گرند پریکس آنتالیا در سال 97، مدال برنز بازی های آسیایی جاکارتا در سال 97،  برنز قهرمانی جهان در سال 97 در کشور آذربایجان و نقره کاپ جهانی قزاقستان در تیرماه سال جاری شده است.
بریمانلو در گفتگو با خبرنگار عصراترک اظهار کرد: علاوه بر این که به عنوان اولین ورزشکار در تاریخ ورزشی خراسان شمالی در بین تمامی رشته های ورزشی موفق به کسب سهمیه المپیک در رشته جودو شده ام، همچنین در کشور ایران نیز چهارمین نفری بودم که این سهمیه را در رشته جودو از آن خودم کرده ام.
وی با اشاره به اینکه کشور ایران در رشته جودو از سمت فدراسیون جهانی جودو تعلیق شده است، گفت: جودوکاران ایران در چند سال اخیر از مسابقه در مقابل جودوکاران اسرائیلی منع شده اند و این حرکت باعث شد تا کشور ایران توسط فدراسیون جهانی جودو تعلیق شود و تاکنون که حدود 10 ماه بیشتر به المپیک نمانده هیچ اتفاقی نیفتاده است.
بریمانلو اضافه کرد: در سال 2017 در مسابقات جهانی آلمان به دلیل حضور رقیب اسرائیلی مسابقه را واگذار کردم، همچنین در سال 2018 با یک جودوکار اسرائیلی هم گروه شدم ولی باتوجه به اینکه این ورزشکار در دور اول مسابقات حذف شد من توانستم در این گروه بمانم و مدال برنز جهانی را کسب کردم.
 
 
وی در پاسخ به سوال خبرنگار عصراترک در رابطه با عدم اعزامش در مسابقات جهانی در سال جاری گفت: با توجه به پیش بینی اینکه در این مسابقات رقیب مقابل من یک ورزشکار اسرائیلی باشد، اعزام من کنسل و سعید مولایی در وزن 81 کیلو گرم اعزام و در مقابل رقیب اسرائیلی مسابقه نداد و رقابت را واگذار کرد.
بریمانلو با اشاره به اینکه قوانین جمهوری اسلامی ایران قابل احترام است و این موضوع را به خوبی پذیرفته ایم، خاطر نشان کرد: اسرائیل را به عنوان یک کشور به رسمیت نمی شناسیم و قطعا حسی که از اعزام نشدن یا مسابقه ندادن با رقیب اسرائیلی در مسابقات جهانی برای یک ورزشکار ایرانی وجود دارد، کمتر از حس شادمانی و دریافت مدال قهرمانی نیست.
این جودوکار عضو تیم ملی یادآور شد: نکته قابل توجهی که باعث ناراحتی ورزشکارانی که با این صحنه مواجه می شوند این است که بعد از برگشت از مسابقات یا انصراف از حضور در مسابقه هیچ گونه حمایت مادی و معنوی توسط وزارت ورزش، کمیته ملی المپیک برای آنها لحاظ نمی شود و این موضوع خاطرشان را آزرده می کند.
 
 
بی مهری مسئولان نسبت به ورزشکاران
بریمانلو عنوان کرد: سه سال از زمانم را صرف تمرین برای حضور در مسابقات کردم در حالی که طی دو سال به دلیل رویارویی با رقیب اسرائیلی از مسابقات کناره گرفتم، در حالی که بعد از اعزام تیم به مسابقات از لحاظ روحی تحت فشار شدیدی قرار گرفتم، کسانی که قول حمایت دادند از رئیس کمیته ملی المپیک، معاون وزیر ، فدراسیون جودو گرفته تا مدیرکل ورزش و جوانان خراسان شمالی پیگیر احوالاتم نبودند .
وی اضافه کرد: عدم حمایت ها از سمت مسئولین مربوطه در چند ماه پیش بعد از این که به مسابقات اعزام نشدم من را مجبور به خداحافظی از ورزش قهرمانی کرد که این حرکت باعث شد از وزرات ورزش و فدراسیون دائما پیگیر و درحال تماس باشند تا من را از این حرکت منصرف کنند، در حالی که تاکنون هیچ حرکتی از جانب آنها دیده نشده است.
بریمانلو از تلخ ترین خاطره دوران ورزشی‌اش گفت: سال 97 در مسابقات گرند پریکس تفلیس گرجستان حضور داشتم که از ناحیه ربات پا دچار مشکل شدم و نتوانستم مسابقه را ادامه دهم، در همان زمان تیم ایران از تفلیس به آنتالیا اعزام می شد، که من را نیز همراه تیم اعزام کردند و در آنجا بعد از چکاب های پزشکی به روی تشک رفتم و اولین مسابقه من با رقیب فرانسوی حدود 10 دقیقه طول کشید.
وی ادامه داد: پدرم در محل کار برادرم مشغول تماشای مسابقات من بوده که بعد از اتمام دور اول دیگر تحمل ادامه مسابقه را نداشته و به خاطر استرس هایی که به او وارد شده بود از آنجا خارج و به سمت منزل می رود و در راه ایست قلبی می کند و از دنیا می‌رود.
 
 
بریمانلو گفت: مسابقات تا بعدازظهر ادامه پیدا کرد و من موفق به کسب مقام سوم شدم و بعد از آن به بهانه حال وخیم پدرم برای من بلیطی به مقصد ایران تهیه کرده بودند که من را به شک واداشت، که بعد از روشن کردن تلفن همراهم و دریافت پیام های تسلیت شکم به یقین تبدیل شد؛ این تلخ ترین مسابقه من در طول دوران ورزشم بود که تمامی شیرینی کسب آن مدال را برای من از بین برد.
وی همچنین قشنگترین خاطره زندگیش را کسب سهمیه المپیک عنوان کرد و گفت: کسب مدال جهانی برنز در سال 2018 در کشور آذربایجان سال 97  بود که قشنگ ترین خاطره زندگی و ورزشی ام شد و برای اولین بار در تاریخ ورزشی خراسان شمالی و برای چهارمین بار در کشور موفق به کسب سهمیه المپیک شدم و توانستم نماینده خوبی برای کشور و استان خراسان شمالی باشم.
بریمانلو گفت: در حال حاضر چون تیم جودوی کشور در حالت تعلیق است، در استان زیر نظر مربی در حال تمرین هستم.
 
 
تا روزی که در دنیای ورزش بمانم برای ایران مسابقه می‌دهم
این جودوکار عضو تیم ملی در پاسخ به سوالی در خصوص رابطه با معافیت از سربازی و استخدامی‌ها برای مقام آوران جهانی گفت: از سال 77 قانونی در مجلس تصویب شد که ورزشکارانی که دارای مدال جهانی بازیهای آسیایی، قهرمانی جهان و المپیک کسب می کنند، از سربازی معاف می شوند و در یک ارگان استخدام رسمی شوند که  من یک سال و نیم است شامل این قانون شده ام و به دنبال پیگری های انجام شده از سربازی معاف شدم و برای استخدام مدارکم را تحویل داده ام.
وی ادامه داد: جودو دومین رشته سنگین دنیا بعد از بوکس حرفه ای است و بر خلاف خیلی از رشته های ورزشی که ورزشکار از یک ناحیه بدن دچار آسیب می شود، تمام نقاط بدن در این رشته درگیر است و من در طول مسابقات تاکنون دچار دیسک کمر، شکستگی و در رفتگی انگشتان و کتف، پارگی ربات پا و کتف شده ام.
بریمانلو بیان داشت: از جدی ترین آسیب هایی که داشته ام در یکی از مسابقات به دلیل ضربه شدیدی که از ناحیه سر به تشک خوردم شریان های پست سرم دچار خونریزی شد و در مدت یک سال با کوچکترین صدا و حرکتی به شدت عصبی می شدم.
وی درخصوص دعوت از سوی کشورهای دیگر نیز افزود: بعد از مسابقات جهانی از جانب سه کشور دعوت به همکاری شدم اما من به تمامی آنها پاسخ رد دادم زیرا قلبم برای ایران می تپد و تا روزی که بخواهم در عرصه های ورزشی حضور پیدا کنم برای کشورم مسابقه خواهم داد.
بریمانلو خاطر نشان کرد: مشکلات وقتی گریبان گیر می شود حمایت را می طلبد ولی از مسئولین شهرستان، استان تا وزارت گرفته وقتی این مشکل برای من پیش آمد در صورتی که باید بیشتر کنار من باشند از من فاصله گرفتند و من را به عنوان مهره ای در نظر گرفته بودند که زمانی که در اردوها بودم و می درخشیدم در کنارم بودند.
وی در انتها از خانواده، رئیس هیئت جودو استان و مربی اش رضا مهنانی تشکر و قدردانی کرد.
انتهای پیام/ 
