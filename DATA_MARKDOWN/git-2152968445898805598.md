
# Пиян с 2,67 промила катастрофира край изборна секция

Published at: **2019-11-03T17:10:00+00:00**

Author: **Красимир Ангелов**

Original: [Dnes.bg](https://www.dnes.bg/notifikacii/2019/11/03/piian-s-2-67-promila-katastrofira-krai-izborna-sekciia.428407)

Пиян шофьор, седнал зад волана с 2,67 промила алкохол, е предизвикал катастрофа в близост до избирателна секция в Каспичан, съобщават от Областната дирекция на МВР в Шумен.
Полицейски служител, ангажиран с охрана на изборната секция, е станал свидетел на пътния инцидент.
Малко преди 12.30 часа днес, пред една от секциите в Каспичан, водач на лек автомобил "Фолксваген Поло" ударил лек автомобил "Тойота". Между водачите възникнал спор.
На място е повикан екип на "Пътна полиция". Водачът с отчетени 2,67 промила алкохол е задържан за срок до 24 часа в полицейското управление в Нови пазар. Образувано е бързо производство.
Още един водач е установен да шофира след употреба на алкохол днес. Малко преди 13.00 часа екип на "Пътна полиция" спрял за проверка водач на лек автомобил "Ауди 80", който се движил в село Радко Димитриево.
Шофьорът - 46-годишен жител на село Салманово, бил във видимо нетрезво състояние. Тестван е с дрегер, който отчел 2,04 промила алкохол в издишания въздух.
Отказал да даде кръвна проба за анализ. Задържан е за срок до 24 часа в полицейското управление в Шумен. Образувано е бързо производство.
