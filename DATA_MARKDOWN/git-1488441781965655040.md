
# Microsoft unisce Office in un’unica app per Android! (aggiornato x2: download apk)

Published at: **2019-11-05T07:28:17+00:00**

Author: **Matteo Bottin**

Original: [AndroidWorld](https://www.androidworld.it/2019/11/05/unapp-controllarle-tutte-nasce-microsoft-office-677636/)

Microsoft sta lavorando sodo per ritagliarsi una buona fetta di mercato all’interno dell’ecosistema Android, e il risultato di questo lavoro si vede in applicazioni valide come Word, Excel e Powerpoint (ma non solo). Sono tutte app distinte, che l’utente può installare a piacimento.
Tutto questo però potrebbe cambiare presto. Microsoft ha appena pubblicato una nuova applicazione, chiamata Microsoft Office, nella quale troviamo tutti i servizi dell’azienda. Word, Excel e Powerpoint in primis, ma non solo: c’è anche Office Lens.
Non sappiamo per quanto tempo continueranno a vivere le applicazioni separate di Microsoft, ma per ora Office è in anteprima (o, se preferite, in fase beta), dunque potrebbe passare ancora molto tempo. L’applicazione sembra comunque molto reattiva e flessibile.
Se volete provarla in anteprima, vi lasciamo il badge a fine articolo. L’applicazione può essere usata gratuitamente fin da subito, ed è possibile eseguire il backup su OneDrive e SharePoint accedendo con il proprio account Microsoft. Nel caso che non fosse possibile scaricarla dal Play Store, potete prelevare direttamente l’apk da questo link.

        Disponibile su Google Play
      
Aggiornamento05/11/2019
The Verge ha dato un’occhiata più approfondita alla nuova app di Microsoft per iOS, e i risultati sono stati molto incoraggianti: non solo Word, Excel e Powerpoint hanno già tutte le funzioni implementate nell’applicazione, ma  la loro unione pesa meno della somma delle singole applicazioni.
Troviamo poi “azioni rapide” che si adattano bene all’utilizzo mobile, e anche funzioni secondarie (come la trasformazione di foto in PDF) sono ora molto più visibili e facili da raggiungere.
In tutto questo, con la nuova app Microsoft ha presentato anche il nuovo logo di Office in versione Fluent Design (vi rimandiamo alla galleria). Questa icona, per ora usata solo nella versione mobile, sbarcherà nel futuro anche nei siti ufficiali e nelle altre applicazioni.
