
# جنجال دست ندادن ستاره سینما با وزیر بریتانیایی+عکس

Published at: **2019-11-01T11:47:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619197/%D8%AC%D9%86%D8%AC%D8%A7%D9%84-%D8%AF%D8%B3%D8%AA-%D9%86%D8%AF%D8%A7%D8%AF%D9%86-%D8%B3%D8%AA%D8%A7%D8%B1%D9%87-%D8%B3%DB%8C%D9%86%D9%85%D8%A7-%D8%A8%D8%A7-%D9%88%D8%B2%DB%8C%D8%B1-%D8%A8%D8%B1%DB%8C%D8%AA%D8%A7%D9%86%DB%8C%D8%A7%DB%8C%DB%8C-%D8%B9%DA%A9%D8%B3)


        هیو گرانت گفته است با ساجد جاوید دست نداده چون او در ماجرای جنجال شنود تلفنی نسبت به قربانیان این ماجرا بی‌اعتنا بوده است
      

        آفتاب‌‌نیوز :
      
دست ندادن هیو گرانت، ستاره سینما با ساجد جاوید، وزیر دارایی بریتانیا جنجالی شده است.
هیو گرانت در مراسم نمایش فیلم مرد ایرلندی ساخته مارتین اسکورسیزی وقتی وزیر دارایی بریتانیا دستش را به طرف او دراز کرد، از دست دادن با او خودداری کرد.
آقای جاوید در مصاحبه‌ای گفته است دستش را به سوی این ستاره هالیوود دراز کرده و به او گفته "از ملاقاتش خشنود است" اما هیو گرانت با او دست نداده است. وزیر دارایی دولت محافظه‌کار بریتانیا گفته است "به نظرم چنین کاری بسیار بی‌ادبانه است."
اما هیو گرانت ۵۷ ساله در واکنش گفته است با آقای جاوید دست نداده چون او در ماجرای جنجال شنود تلفنی نسبت به قربانیان این ماجرا بی‌اعتنا بوده است.
هفته نامه "نیوز آو د ورلد"، از زیرمجموعه‌های نیوزکورپوریشن روپرت مرداک، برای تهیه خبر و گزارش، پیام‌های تلفنی افراد صاحب‌نام را به طور غیرقانونی شنود می‌کرد.
با افزایش دامنه ماجرای رسوایی شنود تلفنی، این نشریه تعطیل شد و بسیاری خواهان تشدید مقررات مربوط به رسانه‌ها شدند.
هیو گرانت می‌گوید این جملات را به وزیر دارایی بریتانیا گفته است: "اگر اشکالی ندارد، با شما دست نمی‌دهم، چون شما موقعی که وزیر فرهنگ بودید، در دیدار با قربانیان سوء‌استفاده‌های رسانه‌ای، رفتار بی‌ادبانه‌ای داشتید و به آنها بی‌اعتنایی کردید."
هیو گرانت و آنا الیزابت ابرستاین، همسرش در مراسم نمایش فیلم مرد ایرلندی در لندن
سخنگوی هیو گرانت گفته است اشاره او به ملاقاتی بر می‌گردد که قربانیان سوء استفاده رسانه‌ای احساس کردند رفتار آقای جاوید در آن "تحقیرآمیز" بوده است.
این سخنگو گفته است افرادی که در آن نشست حضور داشتند، چهره‌های سرشناس نبودند.
در ماجرای شنود تلفنی، پلیس لندن فهرستی از ۴۰۰۰ نفر را شناسایی کرد که تنها شماری از آنها افراد سرشناس بودند.
پیام‌های تلفنی دختران مقتول دبیرستانی، سربازان کشته شده بریتانیایی و بستگان قربانیان بمبگذاری‌های لندن در سال ۲۰۰۷ نیز شنود شده بودند.
