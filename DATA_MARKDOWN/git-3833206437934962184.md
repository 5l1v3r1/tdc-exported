
# Нов сигнал за неизпълнена поръчка от мебелна борса Никеа

Published at: **2019-11-05T12:48:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Nov-signal-za-neizpulnena-poruchka-ot-mebelna-borsa-Nikea-911352)

Plovdiv24.bg получи нов сигнал за неизпълнена поръчка от мебелна борса "Никеа". Описваме хронологията на случая, както ни разказа потърпевшата Светлана Христева:
На 28 август 2019 г. пловдивчанката поръчала холова гарнитура на стойност около 1300 лв. и оставила капаро 650 лв. Изчакала регламентираните 45 работни дни и на 46-ия ден се обадила в търговския обект да пита какво става. Отговорили й, че от началото на август мебелната борса не работи с този производител. На въпрос на  Христева как ще й върнат капарото, отговорът бил: "В 10-дневен срок, по банков път". На 11-ия ден позвънила отново да пита защо няма превод, казали й, че не е предоставила касова бележка. В петък, 1 ноември, съпругът на Христева отишъл в мебелната борса и оставил оригинала на бележката, а за себе си направил копие.
"До момента парите не са върнати. От вчера звъня многократно на всички възможни телефони, но не ги вдигат. Ще подам сигнал в Комисията за защита на потребителите, защото не искам да се чувствам излъгана" - каза Светлана Христева.
Собственикът на мебелна борса "Никеа" Николай Петров направи проверка на сигнала, след като го уведомихме за проблемния случай. "До 5 минути ще бъдат преведени парите на клиентката" - гарантира той. 
Петров обясни, че е спрял да работи с голям свой доставчик производител заради бавене или некачествено изпълнение на поръчките. Всички клиенти, с изключение на 5-6, които са поръчали мебели при този доставчик, са били уведомени по телефона за прекратяване на договорните споразумения.
Малко по-късно г-жа Христева каза, че шефът на "Никеа" й позвънил, за да й поднесе личните си извинения за причинените неудобства. Петров казал, че още днес ще й преведат парите в посочената от нея банкова сметка и утре ще ги получи. Недоразумението се получило, тъй като фирмата сменила счетоводителя си.
"Подобни единични случаи нанасят страхотен негатив и вреди на всяка компания, не само на нашата. Ще подготвим списък с производителите и доставчиците, с които вече не работим, и ще ви го предоставим за публикуване, за да не се компрометираме пред клиентите" - каза за Plovdiv24.bg Николай Петров.
