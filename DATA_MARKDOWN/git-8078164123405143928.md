
# «Le mie crisi di pianto dopo il parto» Le confessioni della spadista Navarria

Published at: **2019-11-01T22:00:00+00:00**

Author: **Isa Grassano**

Original: [Corriere della Sera](https://www.corriere.it/salute/depressione/19_novembre_02/mie-crisi-pianto-il-parto-confessioni-spadista-navarria-9265a748-bff4-11e9-ad81-fff821b81ebc.shtml?utm_source=dlvr.it&utm_medium=twitter)

MammaAtleta è l’hashtag che Mara Navarria, campionessa mondiale di scherma (nel 2018 ha vinto la Coppa del Mondo e i Mondiali di spada in Cina) ha creato sei anni fa, subito dopo la nascita di suo figlio Samuele per condividere le sue giornate da sportiva ma soprattutto quelle «da mamma». «Con Samuele leggiamo insieme, facciamo lunghe passeggiate, andiamo in bicicletta, prepariamo i biscotti con le formine degli animali». Una gioia che però è stata attraversata anche da qualche momento difficile, quando la spadista friulana ha sofferto di depressione post partum, una condizione più diffusa di quanto non si creda e da non sottovalutare.
Quando si è accorta del problema? «Ero alla quinta settimana dopo il parto, Samuele non dormiva e prendeva pochissimo peso. Anzi quasi non cresceva più. Io ero diventata ossessiva nel pesarlo, mi ero fatta prestare una bilancia, cosa che le ostetriche e i pediatri sconsigliano, e così cercavo di capire quanto il piccolo mangiasse durante ogni poppata. Lui dormiva poco e io ancora di meno. Sono passata da un periodo in cui di notte perdevo parecchio latte, senza accorgermene perché ero molto stanca, ad altri in cui non ho avuto latte a sufficienza per far crescere mio figlio».
Quali sintomi aveva?«Quelli tipici della depressione, come agitazione, irritabilità, calo dell’appetito, continua stanchezza, disturbi del sonno, e frequenti crisi di pianto. Piangevo molto e avevo la sensazione di essere inutile per mio figlio e che quella speciale interazione mamma/figlio data dall’allattamento era terminata».
Si è rivolta subito a un medico?«In quel periodo mi trovavo a casa dei miei genitori, in Friuli, perché mio marito (il preparatore atletico Andrea Lo Coco, ndr) era spesso via per lavoro. È stato mio fratello, dopo pochi giorni, a trascinarmi al pronto soccorso pediatrico di Udine. Io non ci volevo andare, ero troppo sconnessa. Invece quel servizio mi è stato davvero di aiuto, sono stata subito seguita e tranquillizzata. Uno dei passi più difficili è stato quello di accettare un’alimentazione artificiale per Samuele, ma grazie ad alcuni accorgimenti e aiuti ricevuti sono riuscita per altri due mesi a mantenere la poppata serale».
Che cosa l’ha aiutata? «Ho tirato fuori tutta la mia preparazione mentale da atleta. Ho iniziato a prendermi più cura di me e del mio corpo, mentre prima davo tutte le attenzioni a Samuele. E poi ho seguito i consigli di mia madre».
Quali?«Per esempio andare ogni giorno a fare una passeggiata di una mezz’ora. È stata la mia prima volta di ritrovata libertà, anche dal senso di colpa che mi aveva massacrata».
Quanto conta avere vicino le persone giuste?«Molto. Grazie a mio marito e al mio maestro ho trovato presto una serenità che mai avevo avuto prima. Ho capito quali erano le priorità e cosa fosse davvero importante. Con il tempo ho accettato che mio marito dicesse: “Allatto io Samuele con il biberon” e in questo gesto anche lui si sentiva “importante”. Bisogna circondarsi di persone di fiducia».
Come ha reagito per uscirne? «Ho trovato conforto nella corsa. Ho iniziato a correre ogni giorno, ma aspettavo tre ore dopo l’allenamento per far sì che l’acido lattico prodotto dai miei muscoli si fosse riassorbito prima di dare il latte a mio figlio . Sono ritornata alle mie abitudini, agli allenamenti in palestra di scherma, anche solo per un’ora al giorno, e questo mi ha aiutata a trovare il sorriso e stare serena da sola con lui».
Lo sport aiuta nel dopo parto?«Per me è stato un antidoto alla depressione. Aiuta ad affrontare tutto con più forza ed entusiasmo. Per il mio corpo passare dalla forma olimpica alla gravidanza non è stato semplice ma la “testa” da sportiva mi ha aiutata, e a quattro mesi dalla nascita di Samuele sono riuscita a conquistare il quinto posto in una gara mondiale. Lo sport è condivisione con altre persone e anche questo è una risorsa in certi momenti».
Che consigli dà alle altre mamme?«Molte donne si vergognano e nascondono la tristezza e i sentimenti negativi che le affliggono, contribuendo così a peggiorare la situazione. Anche io mi vergognavo, perché è come ammettere di essere fragili o di non essere all’altezza. Invece è fondamentale aprirsi subito con chi è accanto a noi».
Vorrebbe un altro figlio?«Sì, non vedo l’ora di dare un fratellino e una sorellina a Samuele. Spero di riuscirci dopo le Olimpiadi di Tokyo».
