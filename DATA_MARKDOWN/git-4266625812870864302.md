
# Доба на Донбасі: 15 обстрілів, двоє українських військових отримали поранення

Published at: **2019-11-01T07:43:00+00:00**

Author: ****

Original: [ZIK.UA](https://zik.ua/news/2019/11/01/doba_na_donbasi_15_obstriliv_dvoie_ukrainskyh_viyskovyh_otrymaly_poranennya_1681233)


        31 жовтня, незаконні збройні формування 15 разів порушили режим припинення вогню на Донбасі. Внаслідок обстрілів постраждали двоє українських військових.
      
Про це повідомляє пресцентр штабу Об’єднаних сил.
Зазначається, що противник обстрілював позиції підрозділів Об’єднаних сил із заборонених Мінськими домовленостями мінометів калібру 82 мм, а також гранатометів різних систем, великокаліберних кулеметів, іншої стрілецької зброї та озброєння БМП.
«В районі відповідальності оперативно-тактичного угруповання «СХІД» противник здійснив 7 обстрілів: поблизу Новогригорівки і Невельського – зі станкових протитанкових гранатометів; неподалік Кам’янки – з ручних протитанкових гранатометів та стрілецької зброї; тричі у районі Водяного, що на Приазов’ї – з озброєння БМП-1, стрілецької зброї і гранатометів різних систем; біля Лебединського – з великокаліберних кулеметів», – йдеться у повідомленні.
Крім того, у районі відповідальності оперативно-тактичного угруповання «ПІВНІЧ» противник здійснив 8 обстрілів: неподалік Світлодарська – з автоматичних гранатометів; двічі неподалік Луганського – з великокаліберних кулеметів та станкових протитанкових гранатометів; біля Новолуганського – з автоматичних гранатометів та стрілецької зброї; поблизу Кримського – з мінометів калібру 82 мм, автоматичних гранатометів та великокаліберних кулеметів; неподалік Південного – зі станкових протитанкових і автоматичних гранатометів та стрілецької зброї; біля Троїцького – з великокаліберних кулеметів; поблизу Новотошківського – з мінометів калібру 82 мм.
«Вчора, 31 жовтня, поранення зазнав один військовослужбовець Об’єднаних сил, ще один – отримав бойове травмування», – повідомили у штабі.
Нагадаємо, в районі Золотого до несення служби залучені посилені патрулі поліцейських і військовослужбовців Нацгвардії.
