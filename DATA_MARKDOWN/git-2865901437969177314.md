
# Puklo je u Napoliju! Ančeloti i igrači digli pobunu protiv gazde

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/fudbal/vesti/puklo-je-u-napoliju-anceloti-i-igraci-digli-pobunu-protiv-gazde/341744)

Bure baruta u Napulju je eksplodiralo, De Laurentisovo zatezanje konopca do maksimuma je izazvalo burnu reakciju sa druge strane.
Posle remija u četvrtom kolu Lige šampiona sa Salcburgom (1:1), trener Karlo Ančeloti se nije pojavio na konferenciji za medije iako je bio obavezan da to učini i sigurno mu sledi kazna od strane UEFA. Razlog zbog kojeg se Ančeloti odlučio na nesvakidašnji korak nema veze sa medijima kojima je trebalo da se obrati već sa unutrašnjim stvarima u klubu.
Napoli se nalazi u padu forme i već neko vreme beleži slabe rezultate. U prvenstvu je pao na sedmo mesto i pobedio je samo jednom na prethodnih pet utakmica u Seriji A. Umesto kandidata za titulu, Napoli je postao ekipa za koju niko ne bi garantovao da će se domoći jednog od prva četiri mesta i plasmana u Ligu šampiona. Takvi rezultati su razljutili kontroveznog predsednika kluba Aurelija de Laurentisa koji je prošlog vikenda posle poraza od Rome naredio celom timu odlazak u karantin iz kojeg mogu da izađu posle mečeva sa Salcburgom i Đenovom narednog vikenda. Naravno da je ekipa teško primila vest o sedmodnevnom karantinu i izolaciji od porodica, prijatelja, izalazaka...
Ančeloti se tom prilikom solidarisao sa igračima i javno se suprotstavio predsedniku rekavši da će poštovati njegovu odluku, ali da ona nije razumna i da igračima nije bio potreban karantin. Očigledno da je De Laurentisova odluka iznervirala igrače koji su posle meča odbili da daju bilo kakve izjave i pojedinačno su u automobilima napustili stadion što je iznenadilo novinare. Ekipa je trebalo da ostane u karantinu do subote i meča sa Đenovom, ali su igrači sinoć samoinicijativno napustili stadion i otišli na različite strane umesto da se zajedno u autobusu vrate u trening centar. Spekuliše se da je ekipa prvo tražila od De Laurentisa da ukine naredbu o karantinu, a kada nije dobila potvrdan odgovor, odlučila je da na svoju ruku prekine karantin i da se vrati normalnom životu. A Ančeloti ih je podržao iako se on sa stručnim štabom vratio klupskim autobusom u trening centar. 
Ostaje da se vidi kako će kapriciozni gazda De Laurentis reagovati na ovo pobunu igrača i trenera koji ih je podržao. Ančelotija može da smeni, neke igrače da kazni, ali celu ekipu ne može... Napoliju se nalazi na korak od plasmana u osminu finala Lige šampiona, ali problemu su rezultati u prvenstvu. Ako u subotu na San Paolu ne padne Đenova, očekivano je eskalaciju sukoba na relaciji De Laurentis – ekipa.
(FOTO: reuters)
