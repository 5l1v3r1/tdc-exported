
# Halálos lövöldözés egy Halloween-ünnepségen

Published at: **2019-11-01T15:47:00+00:00**

Author: **Infostart / MTI**

Original: [infostart](https://infostart.hu/kulfold/2019/11/01/halalos-lovoldozes-egy-halloween-unnepsegen)

A lövöldözés az Oaklandtől keletre található, mintegy 20 ezer lakosú Orinda városában történt egy olyan ünnepségen, amelyen több mint százan vettek részt - közölte az East Bay Times című napilappal David Cook rendőrfőnök. Elmondása szerint a rendőrség helyi idő szerint körülbelül csütörtök este háromnegyed 11-kor kaptak hívást az incidensről, és a helyszínre érkezve négy holttestet találtak.
Az áldozatokról egyelőre nincsenek információk, a rendőrség vizsgálja a lövöldözés okait.
Az AP amerikai hírügynökség megjegyzi, hogy a helyszín, ahol az ünnepséget tartották, egy jómódú környéken található. Az egyik helyi lakos, Chris Gade elmondta, hogy először lövéseket hallott, majd embereket látott sikítva elmenekülni a helyszínről.
A KGO-TV által közzétett videofelvételen azt lehetett látni, amint embereket tesznek be mentőautóba, miközben mások elbicegtek a helyszínről.
Mindeközben legalább két embert megöltek szintén egy Halloween-ünnepségen Utah állam középső részén, a hatóságok szerint kettős gyilkosságról van szó. A Duchesne megyei seriffhivatal alkalmazottjait helyi idő szerint péntek reggel hívták ki egy házhoz Roosevelt városának közelében, ahol két holttestre bukkantak, illetve tudomásukra jutott, hogy többen még a kiérkezésük előtt távoztak a helyszínről.
A seriffhivatal nem közölte, hogyan ölték meg az áldozatokat, és a lehetséges motivációval kapcsolatban sem szolgált információval. A közlemény szerint a nyomozók jelenleg információkat gyűjtenek azokról, akik még a rendfenntartók kiérkezése előtt elhagyták a helyszínt.
Szintén lövöldözés volt Chicagóban, ahol egy hétéves kislányt válságos állapotban szállítottak kórházba. Anthony Gugliemi rendőrségi szóvivő azt mondta, hogy a rendőrség feltételezése szerint bűnbandák közötti lövöldözésről volt szó, amelynek célpontja egy 30 éves bandatag volt, akit főbe lőttek. A jelmezt viselő kislány éppen az utcán sétált, amikor belekeveredett a tűzpárbajba. Gugliemi szerint állapota válságos, de stabil.
