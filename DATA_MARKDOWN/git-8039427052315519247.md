
# ‘‘గడ్కరీని రంగంలోకి దించండి... రెండు గంటల్లోనే’’

Published at: **2019-11-04T17:01:51+00:00**

Author: ****

Original: [Andhrajyothy](https://www.andhrajyothy.com/artical?SID=946249)

ADVT ముంబై : మహారాష్ట్రలో ఏర్పడ్డ ప్రతిష్ఠంభనపై తక్షణమే జోక్యం చేసుకోవాలంటూ ఉద్ధవ్ ఠాక్రే సలహాదారు కిశోర్ తివారీ ఆరెస్సెస్ చీఫ్ మోహన్ భగవత్‌కు లేఖ రాశారు. అంతేకాకుండా సందిగ్ధం తొలిగిపోవాలంటే కేంద్ర మంత్రి, బీజేపీ అగ్రనేత నితిన్ గడ్కరీని రంగంలోకి దించితే సంక్షోభం వెంటనే తొలిగిపోతుందని ఆయన అందులో పేర్కొన్నారు.  ‘‘ఈ సంక్షోభం సమసిపోవాలంటే శివసేనతో చర్చలు జరపడానికి కేంద్రమంత్రి, బీజేపీ అగ్రనేత నితిన్ గడ్కరీని రంగంలోకి దించాలని మేము డిమాండ్ చేస్తున్నాం. ఆయన ‘సంకీర్ణ ధర్మా’న్ని పాటించడమే కాకుండా ఈ సంక్షోభానికి రెండు గంటల్లోనే మార్గాన్ని చూపిస్తారు’’ అని లేఖలో పేర్కొన్నారు.  ఈ ప్రతిష్ఠంభన తొలిగిపోగానే మొదటి 30 నెలలు ముఖ్యమంత్రిగా థాక్రే బాధ్యతలు చేపడతారని, మరో 30 నెలలు బీజేపీ తరపున ఎవరైనా బాధ్యతలు చేపట్టవచ్చని ఆయన తెలిపారు. అయితే బీజేపీ నుంచి సీఎం అభ్యర్థి ఎవరన్నది వారే తేల్చుకోవాలని సూచించారు. ఫడణ్‌వీస్ వ్యక్తిగత శైలిపై అభ్యంతరాలున్నాయని, సీనియర్ అయిన నితిన్ గడ్కరీని స్వరాష్ట్రానికి రప్పిస్తే రాష్ట్రం అద్భుతంగా ప్రగతి చెందుతుందని ఆయన తెలిపారు.  ఒకవైపు ఫడ్నవీస్ కేంద్ర హోంమత్రి అమిత్‌షాను కలవడం, మరోవైపు సోనియా గాంధీ అధ్యక్షతన ప్రతిపక్షాల సమావేశాలు జరుగుతున్న నేపథ్యంలో ఈ లేఖ బయటకు రావడం ప్రాధాన్యం సంతరించుకుంది.
