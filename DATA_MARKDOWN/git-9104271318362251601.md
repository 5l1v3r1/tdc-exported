
# Delitto passionale: fredda il fratello con 5 colpi di pistola

Published at: **2019-11-04T12:26:42+00:00**

Author: ****

Original: [LaProvinciaDiBiella.it](https://laprovinciadibiella.it/cronaca/delitto-passionale-fredda-il-fratello-con-5-colpi-di-pistola)

Sono ancora in corso le indagini sul delitto di Trecate: i carabinieri di Novara stanno indagando per fare luce sull’episodio che ha portato alla morte di Daniele Saporito, ucciso dal fratello maggiore Rosario.
Tutto è capitato sabato 2 novembre in un’abitazione di via Plinio a Trecate. La vittima era tornata da poco a casa, dopo la stagione di lavoro (faceva il pizzaiolo) in Sardegna. I due fratelli, secondo una ricostruzione non confermata, erano in casa con la madre, quando – secondo le prime indiscrezioni – una discussione sarebbe degenerata. Tra i due ci sarebbero state delle rivalità sentimentali, ed è proprio su questi aspetti che i militari dell’arma novarese stanno facendo luce. Dopo avere colpito a morte il fratello con una pistola, parrebbe non denunciata, Rosario Saporito è salito sulla sua auto, sempre armato della pistola usata per uccidere il fratello, per darsi alla fuga. Per qualche ora è stato ricercato su un’area molto vasta, e la sua auto sarebbe stata ripresa da una telecamera di sorveglianza vicino a Zeme, in Lomellina.
Verso le 17 di sabato 2 novembre però, come riportano i colleghi di NovaraNetweek, l’uomo si sarebbe presentato nella caserma dei carabinieri di Novara. I militari l’hanno subito arrestato, e ora stanno procedendo con le indagini per ricostruire nel dettaglio l’episodio.
