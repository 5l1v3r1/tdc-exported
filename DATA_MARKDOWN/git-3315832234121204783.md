
# La 30 de ani de la căderea Zidului Berlinului, Germania îi mulţumeşte lui Gorbaciov

Published at: **2019-11-05T14:31:54+00:00**

Author: **Jurnal.md**

Original: [Jurnal.md](http://jurnal.md/ro/news/944725053693d878/la-30-de-ani-de-la-caderea-zidului-berlinului-germania-ii-multumeste-lui-gorbaciov.html?utm_source=RSS&utm_medium=RSS&utm_campaign=RSS)


        Preşedintele german Frank-Walter Steinmeier a elogiat într-o scrisoare adresată ultimului lider sovietic Mihail Gorbaciov ''deciziile curajoase şi umane'' ale acestuia care au contribuit la reunificarea germană, dar a deplâns în acelaşi timp starea actuală a relaţiilor germano-ruse şi europeano-ruse, care în opinia preşedintelui Germaniei ar fi distante, scrie Agerpres.
      
În aceste zile în care Germania marchează căderea Zidului Berlinului în urmă cu 30 de ani, ''nu am uitat şi nu vom uita niciodată că miracolul reunificării paşnice a ţării mele şi sfârşitul divizării Europei nu ar fi fost posibile fără deciziile curajoase şi umane pe care le-aţi luat dumneavoastră atunci'', menţionează Steinmeier în scrisoarea difuzată de preşedinţia germană şi citată de agenţia EFE.
El adaugă însă că, ''privind în urmă, nu toate speranţele acelor zile se văd de departe împlinite''. ''Ce mă doare cel mai mult este starea relaţiilor germano-ruse şi europeano-ruse'', mărturiseşte Steinmeier, cerând să se evite resemnarea în faţa a ceea ce el consideră a fi ''distanţarea crescândă din ultimii ani'' şi ''să nu se piardă din vedere obiectivul unui viitor comun în pace şi prosperitate''.
În finalul scrisorii el îi transmite lui Gorbaciov că Germania îi ''va datora mereu o mare recunoştinţă''.
