
# Bienala de Arhitectură Transilvania, la Oradea: Expoziţii, ateliere şi prelegeri despre casele pasive

Published at: **2019-11-07T18:00:00+00:00**

Author: **Adriana Totorean**

Original: [Bihoreanul](https://www.ebihoreanul.ro/stiri/ultima-or-31-1/bienala-de-arhitectura-transilvania-la-oradea-expozitii-si-prelegeri-despre-impactul-microhidrocentralelor-si-casele-pasive-152629.html)


        Arhitecţii orădeni, studenţii şi toţi curioşii sunt aşteptaţi la Bienala de Arhitectură Transilvania, care are loc la Oradea.
      
Vineri, la Biblioteca Universităţii, vor fi expune lucrările înscrise în concursul Bienalei. Vizitatorii vor putea vedea proiecte de locuinţe individuale şi colective, de dotări comunitare, de arhitectură a spaţiului public şi a patrimoniului cultural ori din zona rurală. De asemenea, vor fi vernisate lucrări de microarhitectură, de arhitectura spaţiului interior, de design de obiect şi de proiecte culturale.
Pe 12 noiembrie, de la ora 17, în Cetate (corpul G) va avea loc o dezbatere pe tema impactului microhidrocentralelor asupra mediului şi comunităţii. "Autorităţile ne spun că microhidrocentralele sunt bune, pentru că ele creează locuri de muncă şi rezolvă necesităţile locale în materie de electricitate. Însă care este impactul lor asupra mediului? Vom încerca să găsim toate avantajele şi dezavantajele creării de microhidrocentrale pe râurile din România, într-o discuţie cu lect. dr. Mihai Vasilescu, din cadrul Facultăţii de Fizică a Universităţii Babeş-Bolyai", se arată în comunicatul organizatorilor.
O zi mai târziu, la Muzeul Ţării Crişurilor, se vor dezbate provocările arhitecturale pentru mediul rural şi se va face un inventar al meşterilor pricepuţi în construcţii. 
Pe 14 noiembrie, de la ora 17.30, la Cetate, va avea loc prezentarea Via Transilvanica, o potecă ce porneşte de la Drobeta-Turnu-Severin, locul prin care a intrat în ţară, pentru prima dată, Regele Carol, şi până la Putna, unde se odihneşte Ştefan cel Mare, realizată de asociaţia Tăşuleasa Social. Vineri, 15 noiembrie, de la ora 11, la Şcoala Generală nr. 16 va avea loc un atelier de ceramică pentru copii.
Ultimul eveniment programat în cadrul Bienalei la Oradea va avea loc pe 19 noiembrie, de la ora 11, tot la Cetate, unde Daniel C. Tabacaru va ţine cursul de eficienţă energetică Economie Circulară şi Case Pasive. Tot acolo, de la ora 17, va avea loc un atelier de iniţiere în construcţia cu pământ. 
Bienala de Arhitectură Transilvania 2019, organizată de Ordinul Arhitecţilor din România - Filiala Transilvania, în parteneriat cu filialele din Bihor, Satu-Mare, Alba şi Nord-Vest, are loc în perioada 7-24 noiembrie. Scopul acestei ediţii este reflectat de tema aleasă, "Viitorul/Acum", respectiv dorinţa de a implica întreaga comunitate în planurile şi deciziile arhitecţilor, urbaniştilor, peisagiştilor, autorităţilor.
