
# کشف ۳۰ میلیاردی دستگاه‌های تولید بیت کوین قاچاق

Published at: **2019-11-05T07:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980814015.html)

فرمانده انتظامی استان قزوین از کشف ۹۷ دستگاه تولید ارز دیجیتال بیت کوین قاچاق به ارزش ۳۰ میلیارد ریال در شهرستان تاکستان خبر داد.
 به گزارش فارس از قزوین به نقل از روابط عمومی فرماندهی انتظامی استان قزوین، سردار مهدی حاجیان با اعلام این خبر اظهار کرد: به منظور جلوگیری از قاچاق کالا و ارز و برخورد با مفسدان اقتصادی، طرح تشدید و مبارزه با قاچاق به عنوان یکی از مهمترین اولویت‌های ماموریتی فرماندهی انتظامی استان در دستور کار قرار گرفت.
فرمانده انتظامی استان قزوین افزود: در اجرای این طرح، با انجام اقدامات اطلاعاتی و تحقیقات گسترده پلیسی ماموران پلیس آگاهی شهرستان تاکستان موفق به شناسایی یکی از مخلان امنیت اقتصادی و کشف مزرعه بیت کوین در این شهرستان شدند.
سردار حاجیان، تصریح کرد: با هماهنگی مقام قضائی و در عملیاتی ضربتی محل استخراج ارز دیجیتال مورد بازرسی قرار گرفت که 97 دستگاه ماینر قاچاق به همراه تجهیزات و متعلقات مربوطه کشف شد.
این مقام ارشد انتظامی با بیان اینکه 2 متهم در این ارتباط دستگیر و به مراجع قضائی معرفی شدند، عنوان کرد: برابر نظر کارشناسان، ارزش دستگاه های مکشوفه 30 میلیارد و 600 میلیون ریال برآورد شده است.
