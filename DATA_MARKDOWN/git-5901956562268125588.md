
# Pevec zapustil ženo in šel z oboževalko

Published at: **2019-11-05T13:02:00+00:00**

Author: **T. P.**

Original: [Slovenske novice](https://www.slovenskenovice.si/bulvar/tuji-traci/clanek/pevec-zapustil-zeno-in-sel-z-obozevalko-245616)

Zdravstveni alarm, ko ne veš, ali se boš izvlekel ali ne, lahko človeku pošteno premeša seznam prioritet in spremeni pogled na življenje. »Živimo zdaj. Prav to minuto, prav to sekundo. Zdaj!« je pred dobrimi tremi leti razglašal Bruce Dickinson, pevec glasbene zasedbe Iron Maiden, ko mu je po mesecih kemoterapije in obsevanja uspelo premagati raka na grlu v tretjem stadiju. Ko je trepetal za življenje, mu je ves čas ob strani stala in ga negovala žena Paddy Bowden, a ko je bil Bruce spet zdrav, se je
njuna 30-letna zveza izpela. Dolgoletna zakonca sta se lani po tihem razšla, Bruce pa je novo srečo in vnovičen življenjski elan dobil v objemu 15 let mlajše učiteljice joge Leane Dolci.Pol svojega življenja je 61-letni rocker preživel s Paddy, ki mu je povila sinova Austina in Griffina ter hčerko Kio, jesen svojega življenja pa je legendarni heavymetalec sklenil preživeti z oboževalko. »Leana že 10 let spremlja Iron Maiden, v zadnjem letu pa se je zelo zbližala z Bruceom in tudi že spoznala njegove otroke,« je izdal vir in dodal, da je Paddy zdaj nekje v Južni Ameriki, saj se je želela od vsega nekoliko odmakniti in si vzeti čas zase.
Temelji življenja so se Bruceu pošteno zamajali za božič leta 2015, ko so mu zdravniki med rutinskim pregledom na jeziku odkrili dve rakavi tvorbi. Bolezen je bila v tretjem stadiju, toda kljub zloveščim napovedim se rocker ni vdal in pol leta pozneje je slavil zmago nad rakom, svojo izkušnjo je bralcem posredoval tudi v avtobiografiji. Iskreno in brez ovinkarjenja je pisal o svoji bolezni, zaradi katere je začel še bolj ceniti življenje, le poglavja o svoji družini ni delil s svetom. »Po tem ni nikakršne potrebe. Marsikdo verjame, da pranje umazanega perila v javnosti prodaja knjige in viša naklado, a jaz ne želim biti del tega,« je dejal pevec, ki se že od nekdaj na vse pretege trudi svojo zasebnost in družinsko življenje skrivati pred medijsko radovednostjo. Morda tudi zaradi
tega vest o njegovem razhodu s Paddy tako dolgo ni prišla na plan. Vseeno se mu je zdaj vsaj toliko razvezal jezik, da je priznal, da živi s svojim novim dekletom, menda v Parizu.Dickinson je očitno že obrnil nov list v svojem življenju, vseeno pa ne on ne Paddy še nista zagnala ločitvenega kolesja. Če bosta vendar vložita ločitvene papirje, pa se bo morda razbesnela borba za premoženje, v kateri bi zvezdnik lahko izgubil polovico svojega premoženja, ki je ocenjeno na približno 100 milijonov evrov. 
