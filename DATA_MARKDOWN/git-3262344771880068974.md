
# Assistente Google arriva sui diffusori Sonos: aggiornamento disponibile

Published at: **2019-11-06T11:00:00+00:00**

Author: **Alessandro Cucca**

Original: [DDay.it](https://www.dday.it/redazione/32967/aggiornamento-assistente-google-diffusori-sonos)

Sonos ha reso disponibile l'assistente vocale di Google sui suoi prodotti  Sonos Move, Sonos One e Sonos Beam. Lo ha fatto con un aggiornamento software disponibile in 8 paesi, tra cui l'Italia, e per questo sarà la prima azienda a supportare più assistenti vocali sullo stesso sistema audio. Infatti con gli speaker Sonos era già possibile interagire con l'assistente di Amazon Alexa, e da oggi il cliente avrà una possibilità in più e potrà scegliere a quale assistente affidarsi e quello che preferisce per ogni speaker del sistema.
La novità non riguarda ovviamente solo musica e TV, ma tutte le funzioni al comando di "Ok Google" saranno disponibili, tra cui l’opzione Conversazione, la Modalità di Trasmissione su altri dispositivi e la possibilità di scegliere la voce dell’assistente vocale, alle quali si aggiungono più di un milione di azioni da prodotti partner e terze parti, per poter controllare la smart-home, i propri appuntamenti e attività, e molto altro.
Grazie a continui aggiornamenti saranno inoltre disponibili funzionalità e azioni aggiuntive. Sonos ha collaborato con Google per ottenere questa integrazione partendo da zero, mettendo il meglio di Google Assistant nell’ecosistema dei prodotti Sonos, diventando così la prima azienda a offrire contemporaneamente due assistenti vocali per lo stesso sistema, e che prevede di riuscire presto a proporre più assistenti vocali che operano simultaneamente sullo stesso dispositivo.
