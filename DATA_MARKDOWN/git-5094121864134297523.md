
# Bombový pátek v Brně: anonym nahlásil výbušniny ve Vaňkovce i Velkém Špalíčku

Published at: **2019-11-01T13:43:00+00:00**

Author: **Michal Hrabal**

Original: [Deník.cz](https://www.denik.cz/krimi/policejni-manevry-v-centru-brna-anonym-nahlasil-ve-vankovce-bombu-20191101.html)

„Před druhou hodinou odpoledne jsme přijali telefonické oznámení, že je ve Vaňkovce bomba. Budovu jsme vyklidili, kolegové prověřovali, jestli tam skutečně bomba je. To se nakonec nepotvrdilo,“ sdělil po čtvrté hodině odpoledne policejní mluvčí Petr Zámečník.
Evakuovaní lidé v současné době postávají venku. „Panuje tady zmatek, nikdo nám nechce nic říci,“ hlásil z místa muž, který si nepřál zveřejnit své jméno. Redakce ho však zná.
V pátek to nebyl první podobný případ. Anonym nahlásil bombu i ve Velkém Špalíčku. Po poledni policisté evakuovali i návštěvníky tohoto obchodního centra. „Hlášení se tam nepotvrdilo, akci jsme už ukončili,“ potvrdil Zámečník.
Anonym nahlásil bombu v Brně také na konci října minulého roku. Konkrétně v brněnské Olympii. Policisté tehdy evakuovali z obchodního centra asi tři a půl tisíce lidí. Po více než třech hodinách hledání zjistili, že se jednalo jen o planý poplach.
