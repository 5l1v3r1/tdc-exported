
# تنها گذاشتن دختربچه در ماشین روشن کار دست پدر داد!

Published at: **2019-11-04T15:26:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619870/%D8%AA%D9%86%D9%87%D8%A7-%DA%AF%D8%B0%D8%A7%D8%B4%D8%AA%D9%86-%D8%AF%D8%AE%D8%AA%D8%B1%D8%A8%DA%86%D9%87-%D8%AF%D8%B1-%D9%85%D8%A7%D8%B4%DB%8C%D9%86-%D8%B1%D9%88%D8%B4%D9%86-%DA%A9%D8%A7%D8%B1-%D8%AF%D8%B3%D8%AA-%D9%BE%D8%AF%D8%B1-%D8%AF%D8%A7%D8%AF)


        فرمانده انتظامی شهرستان نظرآباد گفت: ماموران کلانتری مرکزی شهرستان نظرآباد، کودک سه ساله‌ای که هنگام سرقت، داخل خودرو پدرش بود و توسط سارق ربوده شده بود را یافته و به خانواده اش بازگرداندند.
      

        آفتاب‌‌نیوز :
      
سرهنگ علی سلیمانی در این خصوص گفت‌: در پی مخابره خبری مبنی بر یک فقره سرقت خودرو ریو در محدوده شهرستان ساوجبلاغ و ربودن کودکی سه ساله که در داخل خودرو بود تیمی مجرب از مأموران کلانتری مرکزی شهرستان نظرآباد بلافاصله وارد عمل شده و تمامی محورهای ورودی و خروجی شهرستان های نظرآباد و ساوجبلاغ را تحت کنترل و نظارت خود درآوردند.
به گزارش سایت پلیس، وی در ادامه افزود: جستجو برای کشف خودرو سرقتی ادامه داشت که ماموران گشت کلانتری در نزدیکی روستای هیو شهرستان ساوجبلاغ به دختر سه ساله ای با مشخصات کودک ربوده شده برخورد کردند که در کنار جاده در حالی که گریه می‌کرد، رها شده بود.
این مقام انتظامی خاطر نشان کرد: ماموران پس از تماس با والدین کودک و اطمینان از این که وی همان کودک ربوده شده داخل خودرو است، به ماموریت خود ادامه داده و در نهایت خودرو سرقتی را که به سمت شهرستان نظرآباد در حال حرکت بود، شناسایی و موفق به توقف خودرو و دستگیری سارق شدند.
وی افزود: متهم پس از انتقال به کلانتری اعتراف کرد که در حین تردد متوجه یک دستگاه خودروی "ریو" روشن که مقابل یک فروشگاه توقف کرده بود، می‌شود که ناگهان وسوسه می‌شود که خودرو را سرقت کند، اما پس از سرقت متوجه کودکی می‌شود که در صندلی عقب خودرو خوابیده است، بنابراین از ترس این که شناسایی نشود؛ به سرعت از آن جا دور شده و در حوالی روستای هیو کودک را رها کرده و به مسیرش ادامه می‌دهد .
سرهنگ سلیمانی گفت: سارق که دارای چندین فقره سوابق کیفری است، برای تحقیقات تکمیلی و شناسایی سایر جرایم احتمالی همراه با پرونده مقدماتی در اختیار پلیس آگاهی شهرستان نظرآباد قرار گرفت‌.
فرمانده انتظامی شهرستان نظرآباد با بیان این که پدر این کودک سوئیچ خودرو را داخل آن گذاشته و خودرو را به صورت روشن رها کرده بود فرصت ارتکاب جرم را برای سارق فراهم کرد، بنابراین از شهروندان تقاضا می شود با رعایت موارد پیشگیرانه، فرصت ارتکاب جرم را فراهم نکنند.
وی به والدین گرامی توصیه کرد: هیچگاه کودک خردسال خود را در خودرو تنها نگذارند و هنگام ترک خودرو حتی برای لحظه ای آن را خاموش و قفل کنند تا مورد دستبرد سارقان قرار نگیرند.
