
# Çekya, Macaristan ve Polonya'nın sığınmacı kabul etmemesi hukuk ihlali

Published at: **2019-11-02T19:12:03+00:00**

Author: **Euronews **

Original: [euronews](https://tr.euronews.com/2019/11/02/bassavcilik-cekya-macaristan-ve-polonya-siginmaci-kabul-etmeyerek-ab-hukukunu-ihlal-etti)

Avrupa Adalet Divanı Başsavcısı Eleanor Sharpston, Çekya, Macaristan ve Polonya'nın 2015 yılında sığınmacı kabul etmeyerek Avrupa Birliği (AB) hukukunu ihlal ettiğini bildirdi.
Lüksemburg merkezli AB'nin en yüksek hukuki mercisi olan Avrupa Adalet Divanının Başsavcısı Eleanor Sharpston, AB Komisyonunun Çekya, Macaristan ve Polonya'ya karşı zorunlu kota sistemine uymamaları nedeniyle açtığı dava hakkında görüşünü açıkladı.
Başsavcı Sharpston, "Mahkeme, Polonya, Macaristan ve Çekya'nın geçici ve belli bir süre uygulanması planlanan zorunlu kota sistemine uymayarak AB hukuku çerçevesinde yükümlülüklerini yerine getirmediklerine hükmetmeli." ifadelerini kullandı.
AB Komisyonu 2015 yılında göç krizinin ön saflarında yer alan İtalya ve Yunanistan üzerindeki yükü azaltmak için üye ülkelerin zorunlu kota sistemiyle 160 bin sığınmacıyı yeniden yerleştirmesine yönelik bir karar almıştı.
Çekya, Macaristan ve Polonya bu karara karşı çıkarak sığınmacı almayı reddetmişti. Bunun üzerine AB Komisyonu söz konusu üç ülke hakkında Avrupa Adalet Divanında dava açmıştı.
Başsavcının görüşü bağlayıcı olmasa da mahkemenin kararını büyük ölçüde etkilemesi bekleniyor.
AB Komisyonu Konsey kararına rağmen sığınmacı almayı reddeden bu üç ülkeyi Avrupa Adalet Divanı'na Aralık 2017'de şikayet etmişti.
