
# Οι συναντήσεις του Πρωθυπουργού στη Σαγκάη - ΦΩΤΟ

Published at: **2019-11-03T23:10:00+00:00**

Author: ****

Original: [enikos.gr](http://www.enikos.gr/politics/681999/oi-synantiseis-tou-prothypourgou-sti-sagkai-photo)

Συνάντηση με τον Γενικό Γραμματέα της Επιτροπής της Σαγκάης και μέλος του Π. Γ. του ΚΚ Κίνας, κ. Li Qiang είχε ο Πρωθυπουργός Κυριάκος Μητσοτάκης, στο πλαίσιο της επίσκεψής του στη Σανγκάη. Ο Κυριάκος Μητσοτάκης θα
παραστεί στις εργασίες της διεθνούς έκθεσης China International Import Expo 2019 (2- 5 Νοεμβρίου), στην οποία η Ελλάδα είναι μία από τις τιμώμενες χώρες.
Ο κ. Μητσοτάκης εξέφρασε τις θερμές του ευχαριστίες για την υποδοχή που επιφυλάχθηκε τόσο στον ίδιο όσο και στην ελληνική αποστολή, συμπληρώνοντας ταυτόχρονα πως είναι μεγάλη τιμή που επισκέπτεται την χώρα για πρώτη φορά ως Πρωθυπουργός της Ελλάδος.
«Δεν είναι, όμως, η πρώτη φορά που επισκέπτομαι την Κίνα», τόνισε ο κ. Μητσοτάκης προσθέτοντας ότι: «την είχα επισκεφθεί για πρώτη φορά το 1995. Από τότε έχω έρθει πολλές φορές στην όμορφη χώρα σας και στη Σαγκάη, δύο φορές ακόμα, και πρέπει να σας πω ότι έχω μείνει εντυπωσιασμένος από την εκπληκτική οικονομική πρόοδο της σπουδαίας χώρας σας. Όταν επισκέφτηκα για πρώτη φορά την Γκουανγκτζού έβλεπα ακόμα χωμάτινους δρόμους. Τώρα, όμως, βλέπω μία χώρα δυναμική, τη δεύτερη μεγαλύτερη οικονομία στον κόσμο, που κατάφερε και έβγαλε 800 εκατομμύρια ανθρώπους από τη φτώχεια. Καθώς γιορτάσατε τα εβδομηκοστά χρόνια από την ίδρυση της Λαϊκής Δημοκρατίας της Κίνας, έχετε κάθε λόγο να είσαστε εξαιρετικά υπερήφανοι».
Ο Κυριάκος Μητσοτάκης εξήρε το γεγονός ότι η Κίνα στάθηκε δίπλα στην Ελλάδα την κρίσιμη τελευταία δεκαετία και τόλμησε να επενδύσει σε δύσκολες στιγμές για τη χώρα μας ενώ έκανε ιδιαίτερη μνεία στην εξαιρετική, όπως την χαρακτήρισε, επένδυση 600 εκατομμυρίων της Cosco που μπορεί, μάλιστα, να φτάσει το 1 δις.
«Στόχος είναι ο Πειραιάς να γίνει το πρώτο λιμάνι της Μεσογείου», ανέφερε ο Πρωθυπουργός για να συμπληρώσει πως απόρροια όλων των σημαντικών συμφωνιών, όπως η απευθείας αεροπορική σύνδεση Αθήνας - Σαγκάης, αλλά και των προοπτικών που ανοίγονται για τις δύο χώρες στον Τουρισμό, είναι η εφικτή προσδοκία την περίοδο 2020-21 η Ελλάδα να προσελκύσει 500.000 τουρίστες από την Κίνα. Επανέλαβε δε πως πρώτη προτεραιότητα της ελληνικής κυβέρνησης αποτελεί η προσέλκυση επενδύσεων.
Ταυτόχρονα ο κ. Μητσοτάκης τόνισε ότι οι ελληνικές επιχειρήσεις είναι έτοιμες να επενδύσουν στην εγχώρια αγορά της Κίνας και γι’ αυτό ο ίδιος επέλεξε να ηγηθεί της πολυπληθούς επιχειρηματικής αποστολής που θα αναζητήσει ευκαιρίες για συνεργασία. «Μπορούμε να κάνουμε πολλά για την ενίσχυση της δραστηριότητας των Ελλήνων στην Κίνα», σημείωσε χαρακτηριστικά απαριθμώντας παράλληλα τους τομείς εκείνους που η χώρα μας μπορεί να πρωτοπορεί στην Κινεζική αγορά.

        «Οι δύο χώρες γενέτειρες σπουδαίων πολιτισμών»
      
«Η Ελλάδα και η Κίνα είναι δύο χώρες που συνδέονται από μία βαθιά πολιτιστική σχέση. Γιατί είμαστε και οι δύο, χώρες γενέτειρες σπουδαίων πολιτισμών», επεσήμανε ακόμη ο Πρωθυπουργός αναφέροντας ότι στις δύο άκρες του κόσμου την ίδια περίπου εποχή φιλόσοφοι όπως ο Αριστοτέλης και ο Κομφούκιος αντιμετώπισαν από την ίδια οπτική γωνία σημαντικά προβλήματα που άπτονται της ανθρώπινης φύσης.
Στη συνέχεια ο Πρωθυπουργός επισκέφθηκε το νέο εργοστάσιο της ελληνικής επιχείρησης Kleemann στη Σαγκάη, μίας από τις μεγαλύτερες εταιρίες κατασκευής ανελκυστήρα στην παγκόσμια αγορά.
Ο Κυριάκος Μητσοτάκης επεσήμανε πως τo παράδειγμα της Kleemann αποτυπώνει πώς η εξωστρέφεια των ελληνικών επιχειρήσεων μπορεί να λειτουργεί αρμονικά σ’ ένα διεθνές περιβάλλον.
«Η Ελληνική σημαία θα κυματίζει ψηλά σηματοδοτώντας τι μπορούν να κάνουν οι ελληνικές επιχειρήσεις που έχουν ένα ευρύτερο όραμα», ανέφερε χαρακτηριστικά ο Πρωθυπουργός δηλώνοντας πως είναι μεγάλη τιμή για τη χώρα μας να υπάρχουν τέτοια παραδείγματα επιχειρήσεων.
«Αποδείξατε ότι σε αυτόν τον παγκοσμιοποιημένο κόσμο οι ελληνικές εταιρείες μπορούν να επιβιώσουν και να κυριαρχήσουν. Μας κάνετε υπερήφανους», υπογράμμισε ο κ. Μητσοτάκης, ο οποίος ευχαρίστησε τις κινεζικές αρχές για τη συνεργασία με την ελληνική εταιρεία.
Τόνισε δε ότι στόχος του είναι η Ελλάδα, που τώρα πια αντιμετωπίζει το μέλλον με αυτοπεποίθηση και αισιοδοξία, να καταστεί μια χώρα ελκυστική στις ξένες επενδύσεις και όλες οι δομές να λειτουργούν αρμονικά προκειμένου να υποδέχονται και να προσφέρουν τις καλές τους υπηρεσίες σε όσους επιθυμούν να επενδύσουν στη χώρα μας: «Θέλω οι πρώτες κουβέντες των ελληνικών αρχών σε εκείνους που έρχονται να επενδύσουν στην Ελλάδα να είναι ‘πώς μπορώ να σας βοηθήσω;’», σημείωσε χαρακτηριστικά.
Ο Κυριάκος Μητσοτάκης προσερχόμενος άφησε το δικό του μήνυμα στον τοίχο των ευχών γράφοντας: «Καλή Επιτυχία» και συνεχάρη τα αδέλφια Κουκούντζου που, όπως σημείωσε, γρήγορα αντιλήφθηκαν τις δυνατότητες της Κινεζικής αγοράς.
Την Δευτέρα ο Πρωθυπουργός Κυριάκος Μητσοτάκης θα συναντηθεί με τον Πρόεδρο της Λαϊκής Δημοκρατίας της Κίνας κ. Xi Jinping.
