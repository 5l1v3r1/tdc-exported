
# Ranheim-spilleren har startet alt de siste årene. Erstattes av debutant i skjebnekampen

Published at: **2019-11-03T15:53:27+00:00**

Author: **Vegard Bjelland**

Original: [Aftenbladet](https://www.aftenbladet.no/sport/i/9ve8yl/ranheim-spilleren-har-startet-alt-de-siste-aarene-erstattes-av-debutant-i-skjebnekampen)

EXTRA ARENA: Even Barli har vært det ubestridte førstevalget bakerst på banen hos Ranheim de siste årene. Hodeskaden han pådro seg mot Viking i midtuken hindrer ham søndag i kampen om tilværelsen.
Den solide sisteskansen til Ranheim har stått samtlige seriekamper i år, i fjor, i 2017 og i 2016. Dermed er det en tålmodig Magnus Lenes som søndag får sin ilddåp i Eliteserien.
23-åringen har stått tre cupkamper i år, pluss innhoppet i cupen mot Viking onsdag.
Det er ikke bare bakerst på banen Svein Maalen må gjøre endringer. I kampen mot Viking måtte Daniel Kvande av etter å ha kjent en strekk bak i låret, en skade som setter også ham ut av Stabæk-kampen.
Mads Reginiussen og Vegard Erlien ble også skadet, men er å finne i startoppstillingen.
Ranheim befinner seg før søndagens oppgjør på jumboplass i Eliteserien. Men håpet er ikke ute, ettersom det kun er to poeng opp til trygg plass.
Tapet mot Tromsø forrige helg svir nok ennå, og det er opp til Ranheim selv om de skal holde plassen. I de resterende fire kampene møter de Stabæk, Mjøndalen, Lillestrøm og Rosenborg.
Stabæk lå helt i bunnen store deler av sesongen, men etter at tidligere RBK-trener Jan Jönsson kom inn og fikk rullet i gang maskineriet har klubben fra Bærum klatret og befinner seg på 10.-plass med 30 poeng.
Svein Maalen er tvunget til å gjøre flere endringer, men har klart å stable et slagkraftig lag på beina.
Mushaga Bakenga henvises til benken og Michael Karlsen som viste seg fra sin beste side mot Odd for to uker siden får muligheten fra start.
Slik starter Ranheim (4–3–3): Magnus Lenes - Jørgen Olsen Øveraas, Torbjørn Heggem, Ivar Furu, Aleksander Foosnæs - Olaus Skarsem, Magnus Blakstad, Mads Reginiussen - Øyvind Storflor, Michael Karlsen, Vegard Erlien
Benken: Mathias Bjerke Sellesbakk, Sander Saugestad, Mushaga Bakenga, Erlend Sørhøy, Eirik Valla Dønnem, Adria Mateo Lopes og Ola Solbakken.
