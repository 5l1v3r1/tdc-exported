
# 
        Egy túlsúlyos járműszerelvény borult az árokba - a rendőrség közleményt adott ki
      

Published at: **2019-11-05T08:41:00+00:00**

Author: **Police.hu**

Original: [www.borsonline.hu](http://www.borsonline.hu/aktualis/egy-tulsulyos-jarmuszerelveny-borult-az-arokba-a-rendorseg-kozlemenyt-adott-ki/185933)


        A rendőrség mindent megtesz a horror-karavánok kiszűrése érdekében. 
        A rendőrség mindent megtesz a horror-karavánok kiszűrése érdekében.
      
A 49-es számú főúton közlekedett Csengersima külterületén az államhatár irányába egy román honosságú járműszerelvénnyel egy 37 éves román állampolgár 2019. november 3-án éjjel.
A járműszerelvény a főút 54-es kilométerszelvényében eddig ismeretlen okból áttért a szemközti sávba, ahol érintőlegesen összeütközött egy vele szemben közlekedő személygépkocsival. A baleset következtében a járműszerelvény az úttest melletti árokba borult, a járművezető megsérült.
A rendőrök megállapították, hogy a kisbuszból és a hozzá kapcsolt trélerből álló járműszerelvény, amelyen két személygépkocsit szállított a járművezető szabálytalanul, a megengedett legnagyobb össztömeget meghaladva vett részt a közúti forgalomban. A Mátészalkai Rendőrkapitányság Közlekedésrendészeti Osztálya vizsgálja a baleset körülményeit.
A rendőrség a közúti balesetek megelőzése érdekében minden megtesz annak érdekében, hogy kiszűrje a forgalomból a balesetveszélyes horror-karavánokat. Szabolcs-Szatmár-Bereg megyében az elmúlt időszakban több, hasonlóan túlsúllyal közlekedő autószállító trélert vontak ellenőrzés alá a rendőrök.
Esetenként -gyorsított eljárásban-kétmillió forintot meghaladó összegű pénzbírságot szabtak ki a járművezetőknek, valamint megakadályozták a további balesetveszélyes közlekedésüket.
Felhívjuk a járművezetők figyelmét, hogy a közúti balesetek megelőzése érdekében a közlekedési szabályokat mindig tartsák be!
