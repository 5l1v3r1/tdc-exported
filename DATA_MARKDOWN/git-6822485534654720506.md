
# تصاویر همسر، خواهر و داماد «ابوبکر البغدادی» بعد از دستگیری

Published at: **2019-11-07T20:20:00+00:00**

Author: ****

Original: [جامعه خبری تحلیلی الف](https://www.alef.ir/news/3980816027.html)

خبرگزاری «رویترز» تصاویر همسر سرکرده مقتول گروه تروریستی داعش و خواهر و داماد او را بعد از این‌که ترکیه خبر دستگیری آنها را اعلام کرد، منتشر کرده است.
به گزارش تسنیم، «رجب طیب اردوغان» رئیس‌جمهوری ترکیه، روز گذشته اعلام کرد که نیروهای امنیتی ترکیه همسر «ابوبکر البغدادی» سرکرده مقتول گروه تروریستی داعش و همچنین خواهر و داماد البغدادی را دستگیر کرده‌اند.
به دنبال اعلام این خبر، خبرگزاری رویترز تصاویری از این افراد دستگیر شده را که از مسئولان امنیتی ترکیه دریافت کرده، منتشر کرده است.
مسئولان ترکیه می‌گویند که تصویر اول مربوط به همسر البغدادی، معروف به «اسماء فوزی محمد الکبیسی» است، ولی او خودش را به مقام‌های ترکیه به اسم «رانیا محمود» معرفی کرده است.
تصویر دوم، «رسمیه عواد» خواهر 65 ساله ابوبکر البغدادی است که به همراه همسر و 5 فرزندش در نزدیکی شهر «اعزاز» سوریه در مجاورت مرز ترکیه بازداشت شده است. تصویر سوم، نیز همسر عواد است که نامش اعلام نشده است.
منابعی در گروه شورشی موسوم به «ارتش ملی سوریه»، که تحت حمایت ترکیه است، اعلام کرده‌اند که رسمیه عواد، خواهر البغدادی به همراه خانواده‌اش در شمال غربی سوریه در پوشش آوارگانی زندگی می‌کردند که حامل مدارک شناسایی و اسامی جعلی بودند و آنها حدود 6 ماه پیش وارد شهر مرزی اعزاز شدند که طی عملیات امنیتی نیروهای ترکیه، دستگیر شدند.
