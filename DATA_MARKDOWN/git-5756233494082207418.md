
# فولاد صفر - پرسپولیس یک/پرسپولیس با دست فولاد به رده دوم رسید

Published at: **2019-11-04T19:43:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619909/%D9%81%D9%88%D9%84%D8%A7%D8%AF-%D8%B5%D9%81%D8%B1-%D9%BE%D8%B1%D8%B3%D9%BE%D9%88%D9%84%DB%8C%D8%B3-%DB%8C%DA%A9%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%A7-%D8%AF%D8%B3%D8%AA-%D9%81%D9%88%D9%84%D8%A7%D8%AF-%D8%A8%D9%87-%D8%B1%D8%AF%D9%87-%D8%AF%D9%88%D9%85-%D8%B1%D8%B3%DB%8C%D8%AF)


        پرسپولیس با یک گل فولاد را در خوزستان شکست داد.
      

        آفتاب‌‌نیوز :
      
از هفته دهم لیگ برتر فوتبال ایران، فولاد خوزستان از ساعت ۱۷:۴۵ در ورزشگاه "شهدای فولاد" میزبان پرسپولیس بود. این دیدار با برتری یک صفر شاگردان کالدرون به پایان رسید.
مهدی ترابی در دقیقه هفت از روی نقطه پنالتی برای پرسپولیس گل زد.
پرسپولیس با این پیروزی ۱۹ امتیازی شد و به علت تفاضل گل کمتر نسبت به سپاهان به رده دوم جدول رده‌بندی صعود کرد. فولاد نیز کماکان با ۱۶ در رده ششم باقی ماند.
نیمه نخست
در حالی که بازی با فشار فولاد روی دروازه پرسپولیس آغاز شده بود، روح‌الله سیف‌اللهی در دقیقه ششم بازی مرتکب خطای پنالتی شد.
گل: مهدی ترابی در دقیقه هشت از روی نقطه پنالتی دروازه فولاد را باز کرد. ضربه او بعد از برخورد به دیرک دروازه، با خوش شانسی تبدیل به گل شد.
در دقیقه ۱۴، سانتر بازیکن فولاد در داخل محوطه جریمه روی پای بازیکن این تیم قرار گرفت و ضربه او به راحتی دقیقا به جایی رفت که بیرانوند قرار داشت.
بازی تا دقیقه ۴۰ پرسرعت و در عین حال با اشتباهات فراوان دو تیم در خط حمله همراه بود و هیچ حمله خطرناکی روی دروازه‌ها خلق نشد. پرسپولیس توانست در دقیقه ۴۲ موقعیت خطرناکی را روی ضد حمله تند و تیز مهدی ترابی خلق کند. پاس ترابی در عمق دفاع فولاد موجب تک به تک شدن وحید امیری با شهاب گردان شد که ضربه او به گردان برخورد کرد و به کرنر رفت.
نیمه دوم
بازی همانند نیمه نخست با سرعت و پاس‌های اشتباه دو تیم همراه بود. نخستین موقعیت بازی رو شوت از راه دور بازیکن فولاد ثبت شد که علیرضا بیرانوند به راحتی توپ را در آغوش گرفت.
در دقیقه ۶۴، مهدی شیری از پشت محوطه جریمه اقدام به شوت زدن کرد که ضربه او را شهاب گردان به کرنر فرستاد.
در دقیقه ۶۶، صابر حردانی با شوتی از فاصله ۳۰ متری دروازه بیرانوند را تهدید کرد اما این دروازه‌بان با واکنش خوبی توپ را راهی کرنر کرد.
در حالی که بازی موقعیت‌های گل زیادی نداشت، مهدی ترابی طی برخوردی با بازیکن فولاد احساس مصدومیت کرد و بعد از معاینه پزشکان، کالدرون او را تعویض کرد.
در دقیقه ۸۳، لوسیانو پریرا صاحب موقعیت گل خطرناکی شد اما تعلل او و ضربه نه چندان دقیقش موجب از دست رفتن این فرصت شد.
در دقایق پایانی تعدادی از هواداران اقدام به استفاده از مواد دودزا کردند تا اشکان خورشیدی برای دقایقی بازی را متوقف کند اما با پراکنده‌ شدن دود، بازی ادامه پیدا کرد.
این دیدار در نهایت با حساب یک بر صفر به سود پرسپولیس خاتمه یافت.
ترکیب پرسپولیس: علیرضا بیرانوند، سیدجلال حسینی، محمد حسین کنعانی زادگان، احمد نوراللهی، محسن ربیع خواه، محمد انصاری، وحید امیری، مهدی ترابی (سیامک نعمتی ۷۸)، علی علیپور، محمد نادری (کارت زرد) (فرشاد احمدزاده ۳+۹۰) و مهدی شیری.
ترکیب فولاد: شهاب گردان، فرزاد جعفری (صالح حردانی ۲۰)، ایوب والی، موسی کولیبالی، وحید حیدریه، احمد عبدالله زاده، محمد آبشک (کارت زرد)، محمد قاسمی نژاد (امیرحسین باقرپور ۷۶)، روح الله سیف اللهی (صابر حردانی ۵۳)، حسن بیت سعید و لوسیانو پریرا.
