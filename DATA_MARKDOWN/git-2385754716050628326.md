
# «Δεν συζητήθηκε το Κυπριακό στη συνάντηση Γκουτέρες – Ερντογάν»

Published at: **2019-11-01T21:06:00+00:00**

Author: **SigmaLive**

Original: [SIGMALIVE](https://www.sigmalive.com/news/kypriako/595349/den-syzitithike-to-kypriako-sti-synantisi-gkouteres-erntogan)

Το Κυπριακό δεν ήταν μεταξύ των θεμάτων που συζητήθηκαν κατά τη σημερινή συνάντηση του Προέδρου της Τουρκίας Ταγίπ Ερντογάν και του Γενικού Γραμματέα του ΟΗΕ Αντόνιο Γκουτέρες, σύμφωνα με την ανακοίνωση του γραφείου του εκπροσώπου του κ. Γκουτέρες.
Για το θέμα ρωτήθηκε στη διάρκεια της καθημερινής ενημέρωσης των ανταποκριτών των Ηνωμένων Εθνών, ο αναπληρωτής εκπρόσωπος του ΓΓ, Φερχάν Χακ.
«Εξ όσων γνωρίζω, το Κυπριακό εγέρθηκε στις συζητήσεις με τον Υπουργό Εξωτερικών, Μεβλούτ Τσαβούσογλου», απάντησε ο αναπληρωτής εκπρόσωπος.
Η ανακοίνωση των Ηνωμένων Εθνών για τη συνάντηση Γκουτέρες – Ερντογάν αναφέρει, μεταξύ άλλων, ότι ο ΓΓ εξέφρασε βαθιά εκτίμηση για την ισχυρή συνεργασία και υποστήριξη της Τουρκίας προς τα Ηνωμένα Έθνη.
«Αμφότεροι εξέφρασαν την πλήρη τους στήριξη στις συνεχιζόμενες συναντήσεις της Συνταγματικής Επιτροπής της Συρίας και την ανάγκη εξεύρεσης πολιτικής λύσης στη σύγκρουση, σε ευθυγράμμιση με το ψήφισμα 2254 του Σ.Α.».
Αναφέρει ακόμη ότι ο Πρόεδρος Ερντογάν παρουσίασε στον ΓΓ τουρκικό σχέδιο για νέες περιοχές εγκατάστασης των Σύρων προσφύγων που επιστρέφουν.
«Ο ΓΓ τόνισε τις βασικές αρχές που σχετίζονται με την εθελοντική, ασφαλή και αξιοπρεπή επιστροφή των προσφύγων», επισημαίνεται στην ανακοίνωση, όπου σημειώνεται ότι ο κ. Γκουτέρες ενημέρωσε τον Ερντογάν ότι η Υπάτη Αρμοστεία του ΟΗΕ για τους Πρόσφυγες θα συστήσει αμέσως ομάδα για να μελετήσει την πρότασή του και να εμπλακεί σε συζητήσεις με τις τουρκικές αρχές, σε ευθυγράμμιση με την εντολή της.
Η ανακοίνωση αναφέρει ότι οι δύο ηγέτες είχαν επίσης εποικοδομητική ανταλλαγή απόψεων «για αριθμό συνεχιζόμενων καταστάσεων στην περιοχή, συμπεριλαμβανομένων της Υεμένης, της Λιβύης και της ειρηνευτικής διαδικασίας στη Μέση Ανατολή, όπως και αρκετά άλλα επιπρόσθετα θέματα αμοιβαίου ενδιαφέροντος σε άλλα μέρη του κόσμου».
