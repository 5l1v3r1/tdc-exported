
# ΔΕΗ : Ποια τα σενάρια της εθελουσίας εξόδου

Published at: **2019-11-01T17:57:09+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/society/dei-poia-ta-senaria-tis-ethelousias-eksodou/)

Οι χτεσινές δηλώσεις του υπουργού Περιβάλλοντος και Ενέργειας, Κωστή Χατζηδάκη, σχετικά με το νομοσχέδιο για τον μετασχηματισμό της ΔΕΗ, επανέφερε στο τραπέζι το θέμα της εθελούσιας εξόδου για το προσωπικό της επιχείρησης.
Ανάμεσα στις δράσεις περιλαμβάνεται και διάταξη για εθελούσια έξοδο αλλά και κατάργηση του προνομιακού τιμολογίου για τους εργαζόμενους και συνταξιούχους της εταιρείας.

        Διαβάστε ακόμη : Προσφυγικό : Αποκαλυπτικό ρεπορτάζ του BBC στους προσφυγικούς καταυλισμούς του Αιγαίου
      
Συνολικά, ο όμιλος της ΔΕΗ απασχολεί πάνω από 15.000 εργαζόμενους, εκ των οποίων οι 10.000 εργάζονται για τη μητρική ενώ οι υπόλοιποι απασχολούνται επί το πλείστον στον ΔΕΔΔΗΕ.
Σύμφωνα με όσα προβλέπει το business plan της McKinsey, οι υποψήφιοι για εθελούσια έξοδο ή συνταξιοδότηση ήταν λίγο περισσότεροι από 4.000.
Ο αριθμός αυτός ωστόσο ενδέχεται να είναι και μεγαλύτερος με δεδομένο το ότι η παρούσα κυβέρνηση έχει αποφασίσει το κλείσιμο έως το 2028 όλων, δηλαδή και των 14 λιγνιτικών μονάδων με τα ορυχεία τους.
Σύμφωνα με πληροφορίες, οι απασχολούμενοι στις λιγνιτικές μονάδες και στα ορυχεία τους ανέρχονται σε 3.800, για τους οποίους θα υπάρχει και η δυνατότητα μετακίνησης σε δημόσιες υπηρεσίες ή στον ευρύτερο δημόσιο τομέα, όπως σε περιφέρειες και δήμους.
Το πρόγραμμα της εθελούσιας εξόδου θα εξελίσσεται σταδιακά – ανάλογα με το πόσες μονάδες παραγωγής ρεύματος με καύσιμο τον λιγνίτη θα κλείνουν έως το 2028 – ενώ παράλληλα η μείωση του προσωπικού θα επιταχύνεται και από τις κανονικές συνταξιοδοτήσεις εργαζομένων.
Σύμφωνα άλλωστε με τον αρμόδιο υπουργό, το κόστος απόσβεσης της εθελουσίας θα είναι σε δύο με τρία χρόνια, ενώ η κατάργηση της μονιμότητας για τους νεοπροσλαμβανόμενους που θα έρχονται με μισθούς ιδιωτικού τομέα αναμένεται να φέρει εντυπωσιακά αποτελέσματα στα οικονομικά μεγέθη της εταιρείας.
Στόχος των ρυθμίσεων για την ΔΕΗ είναι η μείωση του κόστους λειτουργίας της επιχείρησης, προκειμένου να αποφεύγονται οι αυξήσεις στα τιμολόγια, αλλά και ο εκσυγχρονισμός της, ώστε να γίνει πιο φιλική προς τον καταναλωτή, σύμφωνα με τον υπουργό.
«Ας αφήσουμε την κυβέρνηση να εφαρμόσει το πρόγραμμα για το οποίο ψηφίστηκε από τον ελληνικό λαό», δήλωσε ο κ. Χατζηδάκης, απαντώντας σε ερώτηση σε σχέση με την αντίθεση που εκφράζει η ΓΕΝΟΠ για την άρση της μονιμότητας.
Ο υπουργός επανέλαβε ότι οι ρυθμίσεις δεν θίγουν τους ήδη εργαζόμενους στην ΔΕΗ.
Υπογράμμισε πως οι εργασιακές σχέσεις για τους νέους που θα επιλέξουν να εργαστούν στην ΔΕΗ θα διέπονται από την εργατική νομοθεσία της χώρας, που είναι μέλος της Ευρωπαϊκής Ένωσης.
Ο Κωστής Χαζηδάκης σημείωσε εξάλλου ότι το μοντέλο στο οποίο στηρίζονται οι ρυθμίσεις, τόσο για τους για την άρση της μονιμότητας όσο και για την εθελούσια έξοδο που θα εφαρμοστεί στη ΔΕΗ, είναι αυτό που εφαρμόστηκε στον ΟΤΕ.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
