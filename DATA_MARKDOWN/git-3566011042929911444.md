
# ریشه اصلی مشکلات اقتصادی کشور نتیجه اعتماد به آمریکا است

Published at: **2019-11-02T14:49:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544173.html/%D8%B1%DB%8C%D8%B4%D9%87-%D8%A7%D8%B5%D9%84%DB%8C-%D9%85%D8%B4%DA%A9%D9%84%D8%A7%D8%AA-%D8%A7%D9%82%D8%AA%D8%B5%D8%A7%D8%AF%DB%8C-%DA%A9%D8%B4%D9%88%D8%B1-%D9%86%D8%AA%DB%8C%D8%AC%D9%87-%D8%A7%D8%B9%D8%AA%D9%85%D8%A7%D8%AF-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D8%A7%D8%B3%D8%AA)

نویسنده کتاب های ضد استکباری و ضد صهیونیستی با اشاره به اینکه سه دسته افراد هستند که فکر می کنند مشکلات کشور با تعامل با غرب حل می شود، افراد غیر مطلع، افراد وابسته به غرب و افرادی که تسلیم روایت های نادرست از غرب شده اند، گفت: در حالی است که اتفاقا ریشه مشکلات کشور در پی همین اعتمادهاست.
به گزارش شبکه اطلاع رسانی راه دانا؛ حجت الاسلام محمدرضا حدادپور جهرمی نویسنده کتاب های ضد استکباری و ضد صهیونیستی در گفتگو با دیار آفتاب، در خصوص تجربه غیرقابل اعتماد بودن آمریکا و علت اعتماد برخی جریانات داخلی به غرب و بویژه آمریکا، گفت: متاسفانه هنوز هم برخی افراد در داخل کشور تصور می کنند که مرغ همسایه، غاز است.

        سه دسته افراد نسبت به غرب اعتماد دارند
      
وی افزود: کسانی که تصور می کنند مشکلات کشور با اعتماد و تعامل با غرب حل می شود، سه دسته اند.
این چهره فرهنگی ادامه داد: دسته اول افرادی هستند که اطلاع درستی از مشکلاتی که غرب برای جمهوری اسلامی ایران ایجاد کرده است، ندارند. این افراد از محدودیت های ایجاد شده در حوزه های غذا و دارو، صادرات نفت، محدودیت های مالی و بانکی و ... اطلاع درستی ندارد و همین عدم اطلاع باعث شده تا به عمق خباثت غربی ها پی نبرده و فکر کنند می توان با اعتماد به آن ها مشکلات کشور را برطرف کرد. این در حالی است که اتفاقا ریشه مشکلات کشور در پی همین اعتمادهاست.
جهرمی اضافه کرد: دسته دوم افرادی هستند که به غرب نوعی وابستگی دارند؛ مثلا فرزندشان در آنجا پناهنده شده، یا سرمایه ای در غرب دارند، یا یکی از بستگانشان در آنجا زندگی می کند. وابستگی این افراد به غرب باعث تعلق خاطرشان به آنجا شده و نمی شود به راحتی آن ها را نسبت به خطرات و تهدیداتی که استکبار جهانی برای دیگر کشورها (خصوصا کشورهای مستقل) دارد، آگاه کرد.

        اعتماد برخی افراد به غرب، نتیجه تنبلی نیروهای انقلابی در روایت خباثت های غرب
      
نویسنده کتاب های پر فروش «حیفا» و «کف خیابان» به بیان ویژگی های دسته سوم پرداخت و گفت: با توجه به اینکه جنگ امروز جنگ روایت هاست، کسانی هستند که تسلیم روایت های نادرست از غرب شده اند.
وی ادامه داد: در واقع تنبلی نیروهای انقلابی در روایت تجربه های تاریخی کشورها در تعامل با غرب و به ویژه آمریکا و خباثت های صورت گرفته توسط استکبار جهانی، باعث شده تا بسیاری از افراد نسبت به غیرقابل اعتماد بودن غرب بی اطلاع باشند.
این چهره فرهنگی افزود: حتی ممکن است این سه دسته افراد، به جایی برسند که مانند صادق زیباکلام حاضر نباشند از روی پرچم کشوری مانند رژیم صهیونیستی عبور کنند و این کشور را به رسمیت نیز بشناسند.
وی خاطرنشان کرد: لذا نباید از این سه گروه افراد، توقع داشت که در مراسم ۱۳ آبان و مشابه آن حضور پیدا کنند و شعار مرگ بر آمریکا سر بدهند.
 
انتهای پیام/
 
