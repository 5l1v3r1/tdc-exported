
# От Гунев до Цацаров: Демократичната история на българската прокуратура

Published at: **2019-11-07T17:21:00+00:00**

Author: ****

Original: [bTV Новините](https://btvnovinite.bg/bulgaria/koi-bjaha-predshestvenicite-na-novija-glaven-prokuror.html)

Новият главен прокурор ще бъде седмият такъв след 1989 г. Президентът Румен Радев върна днес на ВСС избора на Иван Гешев за главен прокурор. Той заяви, че е очаквал едно истинско състезание между кандидати. Mандатът на сегашния главен прокурор Сотир Цацаров изтича на 10 януари 2020 г.

        Кои бяха предшествениците на бъдещия главен прокурор?
      
Мартин Гунев е първият обвинител №1 след демократичните промени.
След него идва Иван Татарчев. Той остана в историята с една ключова фраза – че над главния прокурор "е само Господ".
Наследникът на Татарчев e Никола Филчев, чийто мандат е белязан от серия скандали –  включително убийства на прокурор и адвокатка.
През 2006 г. на поста е избран Борис Велчев. Също като Гешев е единствен кандидат. По време на мандата му започнаха серия дела за корупция, но само някои от тях стигнаха до съдебните зали.
Съвсем за кратко – само за два месеца изпълняващ функцията е Бойко Найденов.
През последните шест години начело на държавното обвинение е Сотир Цацаров. Мандатът му също беше белязан от скандали, протести и арести на знакови бизнесмени.

         
      
Кариерата на Иван Гешев
Ако все пак бъде избран, Гешев ще е първият главен прокурор, завършил школата на МВР. В началото на кариерата си той е бил оперативен работник и следовател.
След това влиза в системата на държавното обвинение.
За първи път се състезава сам със себе си през 2016 г., когато ВСС го избра с мнозинство като единствен кандидат за шеф на Специализираната прокуратура.
Като такъв той беше основно ангажиран с мегаделото за фалита на КТБ.
Според статистиката, поискана от председателя на Върховния касационен съд, в последните две години Гешев е работил само по това дело.
Иван Гешев участва и в няколко големи удара срещу имотната, телефонната, здравната и земеделската мафия у нас.
Изпълнявайки прокурорските си задължения, той посети както Съединените щати, така и Русия, веднъж. 
