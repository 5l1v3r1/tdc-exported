
# Poslanci KSČM podali novelu k majetkovým přiznáním novinářů

Published at: **2019-11-07T14:34:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/poslanci-kscm-podali-novelu-k-majetkovym-priznanim-novinaru/1818384?utm_source=rss&utm_medium=feed)

Praha - Sněmovna dostala novelu poslanců KSČM, podle níž by museli majetková přiznání pravidelně podávat i novináři České televize a Českého rozhlasu. Předkladatelé argumentují tím, že obě veřejnoprávní média mají hlavní příjmy z koncesionářských poplatků, tedy z veřejných peněz, a jejich novináři mohou zásadně ovlivňovat veřejné mínění.
Návrh zdůvodňují autoři v čele s předsedou KSČM Vojtěchem Filipem také obranou obou médií před podezřeními z neobjektivity zpravodajství a publicistiky nebo ze skryté a podprahové reklamy ve prospěch některých ekonomických, politických, kulturních či sportovních subjektů.
Předkládání majetkových přiznání by mělo podle předkladatelů přispět "k zajištění naplnění zákonné povinnosti v přístupu občanů k vyváženým a objektivním informacím". V důvodové zprávě píšou také o průhledném hospodaření obou médií.
Novináři České televize a Českého rozhlasu by v případě schválení novely měli podle dřívějšího Filipova vyjádření stejné povinnosti jako ostatní veřejní funkcionáři, na něž se zákon o střetu zájmů vztahuje. Podávali by vstupní majetkové přiznání, následně každoroční a také výstupní potom, co by práci přestali vykonávat. Internetový registr majetkových přiznání vede ministerstvo spravedlnosti.
O návrhu na zavedení majetkových přiznání novinářů Českého rozhlasu a České televize mluvil Filip už v červnu. Za nadsázku pak označil další záměr, aby byli novináři každé čtyři roky voleni. Na majetkových přiznáních ale trval. V září předseda KSČM informoval, že má předlohu připravenu a bude pro ni hledat podporu i v dalších poslaneckých klubech.
Předlohu, kterou podepsali také Stanislav Grospič, Jiří Valenta a Miloslava Vostrá, nejprve posoudí vláda. Rozhodnou o ní zákonodárci.
