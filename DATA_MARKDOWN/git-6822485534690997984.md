
# دستور فرمانده کل نیروهای مسلح عراق به بازداشت «خرابکاران»

Published at: **2019-11-07T17:05:00+00:00**

Author: ****

Original: [جامعه خبری تحلیلی الف](https://www.alef.ir/news/3980816061.html)

سخنگوی فرمانده کل نیروهای مسلح عراق اعلام کرد که بر اساس دستور فرماندهی، «خرابکاران» و کسانی که در تظاهرات، مسیرهای ارتباطی را مسدود می‌کنند، بازداشت خواهند شد.
به گزارش فارس، عبدالکریم خلف سخنگوی نظامی «عادل عبدالمهدی» نخست‌وزیر و فرمانده کل نیروهای مسلح عراق از صدور دستور برای مقابله با «خرابکاران» در اعتراضات خیابانی مردم خبر داد.
به گزارش شبکه «العراقیه»، خلف گفت، «به نیروهای امنیتی (ارتش و پلیس) دستور داده شده که فوراً قانون اجرا شود... این دستور شامل بازداشت خرابکارانی است که راه‌ها را مسدود می‌کنند. این افراد به دستگاه قضایی تحویل خواهند شد». 
اعتراضات در عراق از ابتدای ماه اکتبر آغاز شد و به دلیل ایام زیارت اربعین حسینی -علیه السلام- برای چند روز متوقف شد و از بیست و پنجم اکتبر از سر گرفته شد.
طبق گفته کمیته حقوق بشر پارلمان، تاکنون بیش از دویست و پنجاه نفر در جریان اعتراضات خیابانی که برخی از آنان به گلوله افراد مسلح ناشناس کشته شده‌اند، جان باخته‌اند. 
معترضان ابتدا شعارهایی در جهت بهبود خدمات دولتی، مقابله با فساد و مسائل اقتصادی سر می‌دادند اما اکنون یکی از شعارها، کناره‌گیری دولت از مسئولیت است. 
معترضان دهها مسیر ارتباطی در بغداد و استان‌های دیگر در میانه و جنوب عراق را بسته‌اند و تلاش می‌کنند با قطع مسیرها دولت را به استعفا وادار کنند. عبدالمهدی پیشتر اعلام کرده که آماده استفعاست مشروط به آنکه احزاب سیاسی برای فرد جایگزین، به توافق برسند.
بندر ام قصر یکی از بزرگ‌ترین بندرهای تجاری عراق و همچنین چند حوزه نفتی در استان بصره، به دلیل حضور معترضان چندین روز است که تعطیل شده و دولت گفته که کشور، شش میلیارد دلار متحمل خسارت شده است. با این حال، صبح امروز بخش بزرگی از معترضان اجازه داده‌اند که مسیر بندر و پالایشگاه باز شود اما مسئولان اعلام کرده‌اند که حرکت تجاری در آن از سر گرفته نشده است. 
