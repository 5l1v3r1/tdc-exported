
# Чернівчанка презентувала свою творчість в одній з перших галерей України

Published at: **2019-11-07T19:25:00+00:00**

Author: ****

Original: [Погляд](https://pogliad.ua/news/culture/chernivchanka-prezentuvala-svoyu-tvorchist-v-odniy-z-pershih-galerey-ukrayini-379981)

Двадцять п’ятого жовтня Культурний центр «Дзиґа» відкрив свої двері відвідувачам, аби продемонструвати проєкт «Інтервенція. Вступ» талановитої української художниці Ірини Каленик.
– Імпреза пройшла чудово, було багато відвідувачів, – розповідає «Погляду» пані Ірина. – В експозицію увійшли 16 робіт та відео – це продовження проєкту, що виставляла 2018 року в столичній «Я-Галереї». Хотілось (бо роботи потихеньку розходяться) показати цілісний проєкт у Львові. Виставка відбулася за підтримки «Я-Галереї» Гудімова. Спеціально для простору «Дзиґи» створила нові роботи. Торік у Києві не було показано відео, а це органічна частина проєкту. Тож зараз результатом задоволена, бо це інший простір і все інакше. Тим паче, що «Дзиґа» – це бренд, одна з перших галерей України на мапі сучасного мистецтва і для мене важливо, що вони погодились і запросили показати цей арт-проєкт.
Нагадаємо, проєкт Ірини Каленик «Інтервенція» (лат. interventio – втручання), розпочатий 2014 року є суб’єктивним способом читати Історію – не у термінах зміни епох, послідовності, причинно-наслідкового зв’язку, а так, ніби вона невідступно присутня поруч у вигляді пам’яті образів та смислів. Так відбувається взаємопроникнення – теперішнє живиться подіями минулого і водночас ми постійно втручаємось в його тканину, щоб зіткати власну історію про самоідентифікацію.
Ольга ШУПЕНЯ
Ірина Каленик народилася у м. Чернівці.
1983 р. – Республіканська художня середня школа імені Т. Шевченка, м. Київ.
1985 р. – Дніпропетровське художнє училище ім. Є. Вучетича.
1992 р. – Харківський художньо-промисловий інститут, факультет монументального мистецтва (майстерня Є. Бикова).
1993 р. – член Національної спілки художників України.
1997-1998 рр. – Internationale Sommerakademie Fur Bildende Kunst (проф. Н. Сперо, Л. Голуб, К. Вінтер), м. Зальцбург, Австрія.
1998 р. – Федеральна стипендія Уряду Австрії.
2004 р. – диплом журналу «Афіша» – «за кращий арт-проєкт 2004 року – Міжнародний арт-проєкт «Діти проф. Й. Бойса».
2010 р – лауреат мистецької премії ім. О. Кобилянської.
2019 р. – диплом (спеціальна відзнака) Першої Всеукраїнської Бієнале Левкасу, ЦСМ «Білий Світ», м. Київ.
