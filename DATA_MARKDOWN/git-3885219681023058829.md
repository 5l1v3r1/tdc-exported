
# חצה את הגבול לסיני - והושב לבעליו בישראל: הגלשן שחזר עם מסר של שלום

Published at: **2019-11-05T21:11:00+00:00**

Author: **יניר יגנה**

Original: [וואלה! חדשות](https://news.walla.co.il/item/3321937)

גולש ישראלי שאיבד בסוף השבוע את גלשנו בחוף באילת, קיבל אתמול (שני) שיחת טלפון מפתיעה ממצרים, כשבצד השני של הקו בעלים של מתחם חושות בסיני שמצא את לוח הגלישה, והחזיר לו אותו.
ביום חמישי שעבר נסע ניר, תושב תל אביב וגולש קייטסרפינג, גלישה באמצעות מצנח, לתרגל גלישה בחוף הסמוך למצפה הימי באילת. כמו שקורה לגולשים בפעמים הראשונות, ניר נפל מהגלשן אל תוך המים והלוח נסחף עם הגלים ונעלם. כשהוא מדוכדך ובכוונתו לקנות גלשן חדש שעולה כאלף שקלים, הגיעה הישועה ממקום לא צפוי עם מסר של שלום.
הגלשן שנסחף, הגיע לעיר נואיבה שבחצי האי סיני - כ-70 ק"מ מהחוף שבו גלש באילת. "אתמול אני מקבל טלפון ממצרים, ועל הקו נמצא בחור מנואיבה, שאומר לי שהגלשן שלי אצלו. הוא קנה אותו מדייג שמצא אותו במאה שקלים", סיפר ניר. "נכנסתי לקבוצת פייסבוק של גולשי קיט, ושאלתי מי בסיני. אז ענתה לי מישהי שגרה בתל אביב, וממש נמצאת ליד המיקום שבו נמצא עדנאן, בעלים של מתחם חושות בסיני", אמר.

        פרידה אחרונה מהנרצחת באשכול: "אדם עלוב נפש סיים את חייך ברגע" 
         החלטה נדירה: הפרקליטות פתחה מחדש תיק שנסגר נגד שוטר 
         שעת עבודה ביום - 15 אלף שקל בחודש: "משתלם להיות פורץ" תוכן מקודם
      
עדנאן, אזרח מצרים, חייג לניר מיד לאחר שראה את פרטי הטלפון הנייד שלו כתובים על גבי הגלשן. לאחר מכן שלח הודעת ווטסאפ, בה כתב כי הוא שמח לסייע והביע מסר של שלום. "כולם צריכים להתנהג ככה, אם אני ואתה נחשוב ככה, עוד שנתיים יהיו מאתיים כמוני וכמוך - אני אוהב אותך והלוואי ונהיה חברים לנצח".
כעת הגלשן נמצא בדרכו חזרה לארץ עם רננה, הצעירה שיצרה קשר עם ניר מסיני. "'מעז יצא מתוק', קלאסי וכפול. מהרגע שנכנסתי לספורט הקיטסרפינג גיליתי כמה האנשים שם מדהימים ועוזרים אחד לשני בכל צרה", סיכם ניר. "בדיוק כשהייתי צריך את הקהילה קיבלתי תמיכה מטורפת ואלטרואיסטית לחלוטין מכל עבר וככה גם מצאתי את רננה, הבחורה שיצאה מלאכית חבל על הזמן. מהצד השני של הגבול גיליתי את האנשים המקומיים והטובים של סיני כמו עדנאן ואחרים, שיעשו בשם האנושיות והעובדה הפשוטה שכולנו בני אדם את הצעד הנוסף שצריך כדי לעזור. אני מברך על הכל ומודה לכולם".
