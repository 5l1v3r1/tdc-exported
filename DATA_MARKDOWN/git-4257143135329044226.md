
# Altatót kaptak a randevún a férfiak, életveszélyes állapotba kerültek tőle

Published at: **2019-11-05T11:53:00+00:00**

Author: **Infostart**

Original: [infostart](https://infostart.hu/bunugyek/2019/11/05/altatot-kaptak-a-randevun-a-ferfiak-eletveszelyes-allapotba-kerultek-tole)

A Pest Megyei Főügyészség életveszélyt okozó testi sértés bűntette miatt emelt vádat azzal a nővel szemben, aki elbódította, majd kifosztotta a társkereső oldalakon megismert partnereit.
A bűnügy vádlottja, egy fiatal nő különböző internetes társkereső oldalakon regisztrált, egy nem őt ábrázoló fényképpel, Krisztina álnéven.
2018. szeptember elején kapcsolatba lépett egy férfival, a bűnügy egyik sértettjével. Leveleztek, telefonszámot cseréltek, majd a margitszigeti szökőkútnál találkozót beszéltek meg. A nő a találkozóra magával vitt egy műanyag flakont, amelyben altatóból és nyugatókból kevert oldat volt. Ezt átadta a férfinak és arra kérte, hogy az italt egyszerre hajtsa fel. A sértett kiitta az italt, majd rövid beszélgetés után elveszítette az eszméletét.
A nő ekkor átkutatta a férfi ruháját, és a zsebéből egy mobiltelefont, a nyakából pedig egy nyakláncot elvett, majda mintegy 150.000 forint értékű dolgokkal eltűnt.
A sértett csak másnap reggel tért magához a margitszigeti padon. Orvoshoz került.
A nő másnap egy másik, hasonló módon megismert férfi lakásába jutott be. Ott altatóból és nyugatókból kevert koktélt itatott a sértettel, aki az ital elfogyasztása után rövid időn belül elvesztette az eszméletét. A vádlotta lakásbóltöbb mint 500.000 forint értékű ékszert vitt magával.
A sértettet rosszulléte miatt kórházba kellett szállítani.
A vádlott 2018 szeptemberében egy budapesti szórakozóhelyen ismerte meg a következő sértettet. Felmentek a férfi lakására, ott a nő vele is megitatta az altatót, nyugtatót tartalmazó italát. Miután a sértett öntudatlan állapotba került, a vádlott a férfi telefonját, készpénzét és bankkártyájának adatait vitte magával. A bankkártyával 4 millió forint értékben próbálkozott internetes vásárlásokkal, ebből 100.000 forint összegű vásárlás volt sikeres.
A gyanúsított táskájában gyógyszereket és feloldott gyógyszerrel teli üveget találtak. A Pest Megyei Főügyészség életveszélyt okozó testi sértés bűntettével vádolja a nőt, aki letartóztatásban várja a tárgyalást.

        Nyitókép: Pixabay
      
