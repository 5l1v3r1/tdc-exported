
# معترضین در بغداد و جنوب عراق دست به اعتصاب عمومی زدند و خواهان «سرنگونی رژیم» شدند

Published at: **2019-11-03T15:44:50+00:00**

Author: **آزاده والا**

Original: [RFI](http://fa.rfi.fr/%D9%85%D8%B9%D8%AA%D8%B1%D8%B6%DB%8C%D9%86-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%AC%D9%86%D9%88%D8%A8-%D8%B9%D8%B1%D8%A7%D9%82-%D8%AF%D8%B3%D8%AA-%D8%A8%D9%87-%D8%A7%D8%B9%D8%AA%D8%B5%D8%A7%D8%A8-%D8%B9%D9%85%D9%88%D9%85%DB%8C-%D8%B2%D8%AF%D9%86%D8%AF-%D9%88-%D8%AE%D9%88%D8%A7%D9%87%D8%A7%D9%86-%D8%B3%D8%B1%D9%86%DA%AF%D9%88%D9%86%DB%8C-%D8%B1%DA%98%DB%8C%D9%85-%D8%B4%D8%AF%D9%86%D8%AF-20191103/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        معترضین عراقی روز یکشنبه ۳ نوامبر/ ۱۲ آبان با امتناع از حاضر شدن در مدارس، ﻣﺆسسات و ادارات دولتی متعددی در بغداد و جنوب کشور به فراخوان آغاز نافرمانی مدنی و اعتصاب عمومی پاسخ مثبت دادند. آنان خواهان "سرنگونی رژیم" هستند.
      
معلمان عراقی در پایتخت و مناطق جنوبی کشور روز یکشنبه دست به اعتصاب زده از رفتن بر سر کلاس‌ درس امتناع کرده‌اند. آنان به این طریق به فراخوان‌های متعدد برای آغاز اعتصاب عمومی و نافرمانی مدنی پاسخ مثبت دادند.معترضین خواستار سرنگونی نظام حکومتی حاکم هستند و می‌گویند که برقراری سیستم تقسیم قدرت سیاسی بر اساس دین، مذهب و قوم در عراق که به ابتکار آمریکا صورت گرفت، چیزی جز خویشاوندسالاری، پارتی‌بازی و آشفتگی ببار نیاورده است.
یک جوان ۲۵ ساله از تظاهرکنندگان در شهر کوت در جنوب بغداد به خبرنگار خبرگزاری فرانسه گفته است که آنها با بستن راه‌ها و جاده‌ها میخواهند این پیام را به گوش دولت برسانند که تا «سرنگونی رژیم» و برکناری فاسدان، رشوه‌خوران و دزدان در خیابان‌ها خواهند ماند.
تظاهرکنندگان در بغداد با بستن خیابان‌های اصلی این شهر را عملاَ به حالت تعطیل درآورده‌اند. آنان راه‌های منتهی به محله‌های شرقی پایتخت و شهرک صدر واقع در حومه آن را کاملاَ بسته‌اند.
اکثر ادارات دولتی در دیوانیه، شهری در استان قادسیه، تعطیل است و پلاکارد بزرگی که بر روی آن جمله «به فرمان ملت تعطیل شده است» دیده می‌شود، بر فراز ساختمان شورای شهر نصب گردیده است.در ناصریه نیز مدارس و بسیاری از ادارات تعطیل است و مردم دست به تظاهرات زده‌اند.اکثر کارمندان دولت در حِلّه، مرکز استان بابِل، دست به اعتصاب زده‌اند و بیشتر ادارات درهای خود را بسته نگاه داشته‌اند. در بصره نیز برای نخستین بار از آغاز اعتراضات و تظاهرات مردم مدارس دولتی تعطیل شده است.در کربلا و نجف، دو شهر مقدس شیعیان، نیز بر شمار دانشجویانی که به صفوف تظاهرکنندگان می‌پیوندند، روز به روز افزوده می‌شود.
از طرفی در تظاهرات روز شنبه ۲ نوامبر/ ۱۱ آبان ۲ تن کشته و ده‌ها تن زخمی شدند.بر اساس آخرین آمار رسمی که چهارشنبه ۳۰ اکتبر/ ۸ آبان منتشر گردید، از آغاز تظاهرات در عراق تاکنون ۲۵۸ نفر کشته شده‌اند.
