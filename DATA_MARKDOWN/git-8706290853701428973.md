
# Επικό - Η Λίβερπουλ θα παίξει δύο ματς σε 24 ώρες σε διαφορετικές ηπείρους

Published at: **2019-11-05T20:22:00+00:00**

Author: ****

Original: [enikos.gr](http://www.enikos.gr/sports/682522/epiko-i-liverpoul-tha-paixei-dyo-mats-se-24-ores-se-diaforetikes-)

Aπίστευτο και όμως βγαλμένο από την ποδοσφαιρική Αγγλία! Όπως έγινε επίσημα γνωστό δεν θα υπάρχει μετάθεση του ματς Άστον Βίλα - Λίβερπουλ, με την ομάδα του Γιούργκεν Κλοπ να αγωνίζεται κανονικά στις 17 Δεκεμβρίου σε μονό προημιτελικό του Λιγκ Καπ και την επόμενη ημέρα να παίζει στο Κατάρ στον ημιτελικό του Παγκοσμίου Κυπέλλου Συλλόγων!
Αυτό σημαίνει πως η Λίβερπουλ θα αγωνιστεί εντός 24ώρου για δύο διοργανώσεις κατεβάζοντας δύο διαφορετικές ομάδες σε διαφορετικές ηπείρους!
Όλα δείχνουν πως στον αγώνα με την Άστον Βίλα για το Λιγκ Καπ οι κόκκινοι θα παίξουν κυρίως με νεαρούς ποδοσφαιριστές από τη στιγμή που στη Ντόχα θα βρίσκεται η αποστολή της πρώτης ομάδας διεκδικώντας τον τίτλο της πρωταθλήτριας κόσμου.
Σε ανακοίνωσή της η Λίβερπουλ αναφέρει: "Το κλαμπ μπορεί να επιβεβαιώσει ότι ο προημιτελικός του Carabao Cup με την Άστον Βίλα θα διεξαχθεί την Τρίτη 17 Δεκεμβρίου 2019. Ως αποτέλεσμα, θα χρησιμοποιήσουμε δύο ομάδες ταυτόχρονα, με μία ομάδα να συμμετέχει στο Παγκόσμιο Κύπελλο Συλλόγων στο Κατάρ και άλλη μία στο Carabao.
Η ομάδα μας θα ήθελε με αυτή την ευκαιρία να υπογραμμίσει ότι ενώ αυτό δεν είναι ένα ιδανικό σενάριο, είναι ένα αποτέλεσμα το οποίο επιτεύχθηκε για το καλό της διοργάνωσης και από σεβασμό προς τους συναδέλφους μας και τους εαυτούς μας ως μοναδικό κίνητρο.
Θα θέλαμε να ευχαριστήσουμε την αγγλική ομοσπονδία για τις προσπάθειες να μας εξυπηρετήσει και μπορούμε να επιβεβαιώσουμε ότι συζητήθηκαν εναλλακτικές ημερομηνίες, αλλά τελικά καμία δεν θεωρήθηκε κατάλληλη χωρίς να διακυβεύεται ο προγραμματισμός της ίδιας της διοργάνωσης ή να επιβαρύνονται υπερβολικά οι παίκτες μας".
Πηγή: filathlos.gr
