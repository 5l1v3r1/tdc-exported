
# Пашинський отримав статус особи, якій може загрожувати небезпека

Published at: **2019-11-07T17:05:00+00:00**

Author: ****

Original: [DT.ua](https://dt.ua/POLITICS/pashinskiy-otrimav-status-osobi-yakiy-mozhe-zagrozhuvati-nebezpeka-328844_.html)

Колишній народний депутат Сергій Пашинський, який утримується під вартою з початку жовтня, має статус особи, якій може загрожувати небезпека. У зв'язку із цим його не доставили до Святошинського райсуду Києва для допиту у справі про розстріли на вулиці Інститутській в лютому 2014 року. Про це повідомила "Інтерфакс-Україна" прессекретарка Держбюро розслідувань Анжеліка Іванова.
"Печерський районний суд Києва, обираючи Пашинському запобіжний захід, задовольнив клопотання захисту про те, що Пашинський належить до категорії осіб, яким може загрожувати небезпека", - сказала Іванова. Тому ексдепутат не міг бути доставлений до суду для дачі свідчень в якості свідка у справі за обвинуваченням колишніх співробітників "Беркуту", зазначила прессекретарка.
4 жовтня ДБР повідомило Пашинському про підозру у заподіянні поранення чоловікові у Київській області. У Бюро зазначили, що 31 грудня 2016 року стався словесний конфлікт між Пашинським та громадянином, під час якого депутат вистрілив чоловікові у ліву ногу з пістолета марки Glock-19. Потерпілий отримав вогнепальний осколковий перелом стегнової кістки ноги.
Пізніше директор ДБР Роман Труба заявив про можливу перекваліфікацію "справи Пашинського".
7 жовтня Печерський суд заарештував Пашинського на 60 діб без права внесення застави.
