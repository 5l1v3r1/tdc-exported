
# سرمربی تیم بایرن مونیخ پس از شکست تحقیر آمیز مقابل فرانکفورت اخراج شد

Published at: **2019-11-03T21:56:38+00:00**

Author: **یورونیوز فارسی **

Original: [euronews](https://farsi.euronews.com/2019/11/03/bayern-munich-coach-niko-kovac-sacked)

نیکو کواچ، سرمربی آلمانی و کرواسی تبار تیم بایرن مونیخ یکروز پس از شکست غیرمنتظره و پر گل این تیم مقابل آینتراخت فرانکفورت و در پی کسب نتایج ضعیف در ماه گذشته میلادی از سمت خود کنار گذاشته شد.
باشگاه بایرن مونیخ شامگاه یکشنبه با انتشار بیانیه ای رسمی اعلام کرد که نیکو کواچ دیگر سرمربی این باشگاه نیست. در این بیانیه تصریح شده است که اخراج کواچ با تصمیم اولی هوینس، رئیس و در پی توافق با حسن سالیحمیدزیچ، مدیر ورزشی باشگاه اتخاذ شده است.
در بیانیه بایرن مونیخ به نقل از کارل هاینس رومنیگه، رئیس هیئت مدیره باشگاه تصریح شده است که هانس فلیک، مربی این باشگاه تا اطلاع ثانوی مسئولیت هدایت تیم را برعهده دارد و بازیکنان پیش از دیدار هفته آینده مقابل بوروسیا دورتموند و نیز رویارویی با المپیاکوس در لیگ قهرمانان اروپا تحت نظر وی به تمرین های خود ادامه خواهند داد.
آقای رومنیگه که از اسطوره های تیم ملی آلمان و باشگاه بایرن مونیخ محسوب می شود ضمن ابراز نارضایتی از نتایج کسب شده توسط باواریایی ها طی هفته های گذشته اتخاذ چنین تصمیمی را توجیه پذیر و لازم توصیف کرده است.
رئیس هیئت مدیره باشگاه بایرن مونیخ در عین حال با اشاره به دبل قهرمانی فصل گذشته این تیم در جام حذفی و بوندس لیگا از تصمیم اخراج کواچ ابراز تاسف و به دلیل تلاش های ارزنده وی در باشگاه از وی تقدیر کرده است.
