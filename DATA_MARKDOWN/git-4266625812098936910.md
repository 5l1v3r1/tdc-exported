
# Глави МЗС України і Швеції обговорили санкційний тиск на РФ

Published at: **2019-11-05T20:00:00+00:00**

Author: ****

Original: [ZIK.UA](https://zik.ua/news/2019/11/05/glavy_mzs_ukrainy_i_shvetsii_obgovoryly_sanktsiynyy_tysk_na_rf_1684443)


        Міністр закордонних справ України Вадим Пристайко обговорив з главою МЗС Швеції Анн Лінде санкційний тиск на Російську Федерацію.
      
Про це повідомляє пресслужба українського відомства.
Зустріч двох дипломатів відбулася у рамках робочого візиту Пристайка до Стокгольма. 
"У ході зустрічі сторони обговорили динаміку двостороннього діалогу, у т.ч. на високому рівні. Глава зовнішньополітичного відомства Швеції підтвердила незмінність підтримки шведською стороною суверенітету і територіальної цілісності України, чітку позицію щодо збереження проблематики окупованого Росією Криму на міжнародному порядку денному та продовження санкційного тиску на РФ", – зазначили в МЗС України.
Зазначимо, сьогодні міністр закордонних справ України Вадим Пристайко разом зі своїми колегами з країн-учасниць ініціативи ЄС "Східне партнерство" взяв участь у заходах, присвячених 10-й річниці Східного партнерства. Ці заходи відбуваються за ініціативи МЗС Швеції та на запрошення Міністра закордонних справ Швеції Анн Лінде.
