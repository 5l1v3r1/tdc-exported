
# Αβραμόπουλος: Η ασφάλεια βρίσκεται μεταξύ των βασικών προτεραιοτήτων για την Ε.Ε.

Published at: **2019-11-03T16:58:00+00:00**

Author: ****

Original: [enikos.gr](http://www.enikos.gr/politics/681987/avramopoulos-i-asfaleia-vrisketai-metaxy-ton-vasikon-proteraiotit)

Ο Ευρωπαίος Επίτροπος Μετανάστευσης, Εσωτερικών Υποθέσεων και Ιθαγένειας, Δημήτρης Αβραμόπουλος σε συνέντευξή του στην εφημερίδα "New Europe" τονίζει ότι «η ασφάλεια αποτέλεσε βασική προτεραιότητα της Επιτροπής σχετικά με τις βασικές ενέργειες που απαιτούνται για την αποτελεσματική αντιμετώπιση της τρομοκρατίας και των απειλών για την ασφάλεια στην Ευρώπη από την πρώτη μέρα». «Η Ευρωπαϊκή Ατζέντα για την Ασφάλεια, την οποία παρουσίασα το 2015, ήταν η κατευθυντήρια αρχή μας και τα τελευταία χρόνια εργαζόμαστε για την οικοδόμηση μιας αποτελεσματικής και γνήσιας Ένωσης Ασφαλείας», τονίζει και προσθέτει:
«Η ΕΕ έπρεπε να ανταποκριθεί σε μια κρίση ασφάλειας. Μετά τις τρομοκρατικές επιθέσεις του Παρισιού το 2015 και τις επακόλουθες τρομοκρατικές ενέργειες σε πολλά άλλα κράτη μέλη, έγινε σαφής η σημασία της διασυνοριακής συνεργασίας».
Στην συνέντευξή του αναφέρεται στις «αποφασιστικές ενέργειες» άμα τη αναλήψει των καθηκόντων του «για τον εκσυγχρονισμό του ευρωπαϊκού πλαισίου ασφαλείας», προσθέτοντας «επίσης, ενισχύσαμε την ανταλλαγή πληροφοριών για να παράσχουμε στους αστυνομικούς και τους συνοριοφύλακες, αποτελεσματική πρόσβαση σε ακριβή και πλήρη δεδομένα, σε πληροφορίες και να κλείσουμε οποιαδήποτε κενά ασφαλείας και τυφλά σημεία».
Επισημαίνει ότι η ΕΕ «έχει αντιμετωπίσει τις απειλές στον κυβερνοχώρο με τη θέσπιση μιας νέας στρατηγικής της ΕΕ για την ασφάλεια στον κυβερνοχώρο και την αντιμετώπιση της παραπληροφόρησης για την καλύτερη προστασία των εκλογών μας» ενώ «συνεχίζονται οι εργασίες για την ενίσχυση της ασφάλειας των ψηφιακών υποδομών ζωτικής σημασίας, συμπεριλαμβανομένης της ενισχυμένης συνεργασίας για την ασφάλεια των δικτύων 5G σε όλη την Ευρώπη».
Υπογραμμίζει την ουσιαστική σημασία της ενισχυμένης συνεργασίας με τα Δ. Βαλκάνια για την πορεία της Ευρώπης προς μια πλήρως ανεπτυγμένη Ένωση Ασφαλείας.
«Μπορούμε να είμαστε υπερήφανοι για πολλά και συγκεκριμένα αποτελέσματα ... αλλά η πιο σημαντική είναι η αλλαγή της νοοτροπίας μας στον τομέα της ασφάλειας» δήλωσε ο κ. Αβραμόπουλος καθώς συνόψισε την πρόοδο της ΕΕ κατά τη διάρκεια της Επιτροπής με επικεφαλής τον Ζαν Κλοντ Γιούνκερ.
Σημείωσε, ακόμα, ότι μια πραγματική Ένωση Ασφαλείας είναι δυνατή μέσω μιας "αλλαγής" νοοτροπίας, αλλά απαιτούνται περισσότερες προσπάθειες έτσι ώστε αυτή να ανταποκρίνεται στις ανάγκες συλλογικής ασφάλειας της ΕΕ.
«Ενώ η ασφάλεια ξεκινά από το εσωτερικό της Ευρώπης, θα ήταν αφελές να πιστεύουμε ότι τελειώνει εκεί -ειδικά σήμερα που ο κόσμος στον οποίο ζούμε είναι πιο συνδεδεμένος από ποτέ και οι εγκληματίες ή οι τρομοκράτες συνεργάζονται πέρα από τα εθνικά σύνορα ... Αυτός είναι ο λόγος για τον οποίο έχουμε ενισχύσει τη συνεργασία μας για την ασφάλεια με τις χώρες στη γειτονιά μας αλλά και με διεθνείς εταίρους» επσήμανε ο κ. Αβραμόπουλος.
«Κατά τη διάρκεια των τελευταίων πέντε ετών, έχουμε πετύχει πολλά. Αλλά πολλά πρέπει να γίνουν ακόμη. Ζούμε σε απρόβλεπτους καιρούς και η γειτονιά μας διαταράσσεται από διασυνοριακές συγκρούσεις. Οι πολίτες μας ριζοσπαστικοποιούνται από την τρομοκρατία και επιτίθενται σε αθώους ανθρώπους στις πόλεις μας. Εν τω μεταξύ, ο εθνικισμός και ο λαϊκισμός είναι σε άνοδο.
Η ασφάλεια εξακολουθεί να αποτελεί βασική πρόκληση για την Ευρώπη και βρίσκεται μεταξύ των βασικών προτεραιοτήτων για την ΕΕ. Θα πρέπει να συνεχίσουμε να εργαζόμαστε από κοινού για να εμβαθύνουμε την Ένωση Ασφαλείας μας και να δημιουργήσουμε επιτυχημένα πλαίσια αστυνομικής συνεργασίας τα οποία κάποια μέρα θα μπορούσαν να εξελιχθούν σε μια Ευρωπαϊκή FBI, που παραμένει μία από τις προτάσεις μου για το μέλλον» καταλήγει στη συνέντευξή του ο Δ. Αβραμόπουλος.
