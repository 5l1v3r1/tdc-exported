
# میزان درآمد نفتی ایران در سال میلادی گذشته

Published at: **2019-11-06T14:09:00+00:00**

Author: ****

Original: [جامعه خبری تحلیلی الف](https://www.alef.ir/news/3980815051.html)

سازمان کشورهای صادر کننده نفت (اوپک) میزان درآمدهای نفتی ایران در سال ۲۰۱۸ میلادی را ۶۰.۲ میلیارد دلار برآورد کرد.
به گزارش تسنیم، سازمان کشورهای صادر کننده نفت (اوپک) در جدیدترین گزارش خود از چشم انداز بازار جهانی نفت میزان درآمدهای نفتی ایران در سال 2018 میلادی را 60.2 میلیارد دلار برآورد کرده است.
بر اساس این گزارش، در سال گذشته میلادی درآمد نفتی، 14.4 درصد از تولید ناخالص داخلی ایران را تشکیل داده است. همچنین سهم نفت از کل درآمدهای صادراتی اقتصاد ایران در سال 2018 میلادی 56 درصد تخمین زده شده است.
این در حالی است که میزان صادرات نفت ایران در سال 2010 میلادی 72.2 میلیارد دلار بوده که 14.8 درصد از تولید ناخالص داخلی کشور را تشکیل می داده است. این رقم همچنین 60.8 درصد از کل صادرات ایران در سال 2010 میلادی بوده است.
بر اساس گزارش اوپک تولید ناخالص داخلی ایران در میان 14 کشور عضو اوپک طی سال 2018، پس از کشورهای اکوادور و نیجریه کمترین سهم را از درآمدهای نفتی داشته و این نشان دهنده کاهش وابستگی اقتصاد ایران به درآمدهای نفتی در طی سال های گذشته است.
میزان وابستگی تولید ناخالص داخلی کشورهایی همچون عربستان، امارات، کویت و عراق به درآمدهای نفتی به ترتیب 24.8، 18.1، 41.2 و 32.1 درصد بوده است.
مجموع درآمدهای نفتی 14 کشور عضو اوپک در سال 2018 میلادی 648.7 میلیارد دلار بوده که نسبت به 772.8 میلیارد دلار سال قبل از آن کاهشی 124 میلیارد دلاری را نشان می دهد.
