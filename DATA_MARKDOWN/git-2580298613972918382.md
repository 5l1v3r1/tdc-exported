
# Blu-ray recenze: Annabelle 3 je hororovou rutinou s nevyužitým potenciálem

Published at: **2019-11-01T12:00:00+00:00**

Author: **Jan Varga**

Original: [filmserver.cz](https://filmserver.cz/clanek/15340/blu-ray-recenze-annabelle-3/)

Annabelle 3Horror / Tajemný / ThrillerUSA, 2019 , 106 min.Režie: Gary DaubermanScénář: James Wan, Gary DaubermanKamera: Michael BurgessHudba: Joseph BisharaHerci: Vera Farmiga, Patrick Wilson, Mckenna Grace, Madison Iseman, Katie Sarife, Samara Lee, Michael Patrick McGill, Eddie J. Fernandez, Steve Coulter, Gary-7, Alison White, Lou Lou Safran, Anthony Wemyss, Natalia Safran, Ed ScheibnerČeská premiéra: 27.06.2019
Vydavatel: Magic Box
Za vznikem filmové hororové série Annabelle stojí režisér, scenárista a producent James Wan, tvůrce dvojice snímků V zajetí démonů a vůbec celého filmového universa točícího se kolem manželů Warrenových (volně inspirovaných dvojicí skutečných démonologů a paranormálních vyšetřovatelů), do něhož spadají kromě filmů Annabelle a Annabelle 2: Zrození zla i snímky Sestra a La Llorona: Prokletá žena. Annabelle 3 sice opět produkoval James Wan, leč napsal a natočil jej coby svůj režijní debut Gary Dauberman, scenárista všech předchozích dílů Annabelle i zmíněné Sestry. Děj filmu je tentokrát o tom, že manželé Warrenovi musejí kamsi na 24 hodin odjet a pozvou si k sobě domů slečnu na hlídání, středoškolačku Mary Allen, aby pohlídala jejich desetiletou dceru Judy. Za Mary Ellen se později staví i její kamarádka, která je hrozně zvědavá a přála by si mluvit se svým mrtvým otcem, a tak se v nestřežené chvíli vloupe Warrenovým do zamčené komory (kde skladují všechny možné prokleté předměty včetně panenky Annabelle) a tam v podstatě všechno osahá, aniž by tušila, s čím má co do činění.
Gary Dauberman režíruje řemeslně slušně a umí děsivou scénu správně vygradovat i napínat oddalováním lekaček, celkově se však potýká s nedostatkem prostředků (peněz, postav i lokací), jež mu neumožňují využít potenciál příběhu k vytvoření něčeho velkolepějšího než řadového komorního hororu s pár pozoruhodnými bubáky a hrůznými rekvizitami. Děj se rozjíždí povážlivě dlouho a důraz na humor dělá z filmu místy takřka středoškolskou komedii a znevažuje jeho seriózně míněnou hororovou atmosféru. Annabelle 3 tudíž představuje průměrný hororový standard, jenž bohužel nenaplňuje ani zdaleka potenciál možností, jež jeho námět skýtal.Blu-Ray:
Film Annabelle 3 je k dostání na DVD i Blu-ray. Menu s úvodní nabídkou je v angličtině, nicméně všechny přiložené bonusové materiály jsou naštěstí doprovázeny českými titulky. Pozoruhodné jsou jazykové mutace, jak z hlediska audia (film lze přehrát ve dvanácti různých verzích dabingu, včetně nepříliš obvyklé indické tamilštiny a telugštiny), tak v rámci titulků, jež se na disku nacházejí celkem ve 24 variantách.Bonusy otevírá sekce Behind The Scenes (Za kamerou), obsahující trojici videí s komentovanými záběry z příprav a z natáčení ve formě filmu o filmu. Tato videa mají dohromady přes jedenáct minut a každé se věnuje jiné strašidelné postavě (první se zabývá Démonem a Převozníkem, druhé Krvavou nevěstou a třetí Vlkodlakem). Podobně pojatý je i pětiminutový dokument The Artifact Room and The Occult (Místnost s artefakty a okultní vědy), v němž tvůrci rozebírají podrobnosti ohledně sklepa manželů Warrenových a hovoří o některých jeho prokletých exponátech, včetně panenky Annabelle.
V dokumentu The Light and The Love (Světlo a láska) se herci Vera Farmiga a Patrick Wilson alias manželé Warrenovi vyjadřují ke svým postavám, což je doprovázeno vybranými pasážemi z obou dílů V zajetí démonů. Bonusy pak uzavírá šestice vystřižených scén, doplněná o alternativní konec. Veškeré bonusové materiály jsou přitom dostatečně výstižné, zprostředkovávají uspokojivé množství informací ze zákulisí vzniku filmu a jejich témata jsou i vhodně zvolena tak, aby pokryla jeho nejvýraznější prvky a motivy.Technické specifikace (Blu-ray):Zvukové formáty: Dolby Atmos-True HD anglicky, Dolby Digital 5.1 česky, anglicky, hindsky, italsky, maďarsky, polsky, rusky, tamilsky, telužsky, thajsky, turecky, španělsky Titulky: české, anglické pro neslyšící, arabské, bulharské, čínské, dánské, finské, hebrejské, chorvatské, italské pro neslyšící, kantonské, korejské, maďarské, norské, polské, portugalské, rumunské, ruské, řecké, slovinské, španělské, švédské, thajské, turecké Obrazové formáty: 16:9 / 2.39:1 V prodeji od 16. 10. 2019 USA, 2019, 106 minut
