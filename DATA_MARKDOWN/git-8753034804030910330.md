
# Andreas Vangstad legger opp

Published at: **2019-11-04T10:02:43+00:00**

Author: **Pål Wollebæk Jørgensen**

Original: [Aftenbladet](https://www.aftenbladet.no/sport/i/dOardq/andreas-vangstad-legger-opp)


        KRISTIANSAND:
      
– Det er jo trist. Syklingen har gitt meg mange fine opplevelser, sier Andreas Vangstad til Fædrelandsvennen.
Gimlekollen-mannen fikk tidligere i høst beskjed om at han ikke fikk fornyet kontrakt med kontinentallaget Joker Fuel of Norway. Nå har han bestemt seg for å legge opp. Det meldte han selv på sosiale medier i helgen.
– Det har ikke vært noe lett valg. Nå er dette kapittelet ferdig. Etter 6 år som toppidrettsutøver i sykling er det vanskelig å si at jeg legger opp. Dette blir min største livsendring så langt i livet. Min identitet er bygd opp på sykling og idrett, hverdagen de siste 10-årene har bestått av trening og prioriteringer. Det føles veldig rart å gi slipp på noe som har betydd så utrolig mye for meg, skriver Vangstad i et avskjedsbrev.
Til Fædrelandsvennen sier han har skjønt gradvis at det nærmet seg slutten av karrieren de siste årene.
– Det er vanskelig å holde på i evigheter på det nivået jeg er nå. Jeg kunne nok funnet meg et lag og holdt det gående, men dette var tidspunktet å avslutte på. Samtidig er det selvfølgelig slik at man alltid tenker at man kunne gjort mer, sier Vangstad som har vært heltidssyklist de siste årene.
Han startet karrieren i Kristiansand Cykleklubb før han ble en del av Team Plussbankg og Team Sparebanken Sør. De siste sesongene har han syklet for Joker Fuel of Norway. Vangstad har deltatt i to VM, blant annet på hjemmebane i Bergen, der han nummer 30 på tempoen. Han har også en seier i Tour of Norway på avslutningsetappen i 2015.
– Det er to høydepunkter, sammen med U23-VM i Spania, sier Vangstad, som trolig setter seg på skolebenken for å fullføre IT-utdannelse i tiden fremover.
