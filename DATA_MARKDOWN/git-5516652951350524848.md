
# Ο μυστικός κήπος του Μάρκου ανοίγει για τους μαθητές των σχολείων της Ρόδου

Published at: **2019-11-03T10:20:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425037/o-mystikos-khpos-toy-markoy-anoigei-gia-toys-mathhtes-twn-sxoleiwn-ths-rodoy)


        Έναν σπάνιο κήπο, με μεσογειακά φυτά, που βρίσκεται στην καρδιά της Μεσαιωνικής Πόλης της Ρόδου, θα έχουν την ευκαιρία να γνωρίσουν φέτος, οι μαθητές του νησιού.
      
Η γνωριμία τους θα γίνει στο πλαίσιο του εκπαιδευτικού προγράμματος «Ο μυστικός κήπος του Μάρκου» που οργανώνεται από το ίδρυμα Marc de Montalembert.
Ο κήπος του ιδρύματος θα είναι επισκέψιμος, κατόπιν προσυνεννόησης, για μαθητικές ομάδες των σχολείων της Ρόδου.
«Καθώς θα περιηγούνται στα μονοπάτια ενός καλά κρυμμένου κήπου πλάι στα μεσαιωνικά τείχη της Ρόδου και την εκκλησία του Αγίου Μάρκου, ανάμεσα σε κυπαρίσσια, μυρτιές και λεμονιές, λεβάντες και ρόδα, με εύληπτο και βιωματικό τρόπο, τα παιδιά θα εξοικειώνονται με την τοπική χλωρίδα, τις ονομασίες μεσογειακών φυτών, τους μύθους και τις παραδόσεις που συνδέονται με αυτά και θα ευαισθητοποιούνται σε θέματα περιβαλλοντικής προστασίας», δηλώνει στο ΑΠΕ-ΜΠΕ, ο υπεύθυνος του προγράμματος γεωπόνος Παναγιώτης Σταμάτης.
Το πρόγραμμα έχει διάρκεια μία ώρα και απευθύνεται σε μαθητές Δημοτικού, Γυμνασίου και Λυκείου (μέγιστος αριθμός παιδιών ανά επίσκεψη: 25).Το ίδρυμα Marc de Montalembert, ένα ίδρυμα που προάγει τον διαπολιτισμικό διάλογο στην περιοχή της Μεσογείου, κι ένας μεσαιωνικός κήπος με δέντρα και φυτά που καλλιεργούνταν την εποχή των Ιπποτών στο νησί, είναι η «κληρονομιά» που έχει αφήσει στη Ρόδο ο νεαρός Γάλλος Marc de Montalembert.
Τo 1993, o Marc έχασε τη ζωή του, σε κατάδυση στο Αιγαίο, στην περιοχή της Τουρκίας και στη μνήμη του οι γονείς του δημιούργησαν το ίδρυμα και τον μεσαιωνικό κήπο, στην καρδιά της Μεσαιωνικής Πόλης της Ρόδου.
Ο Marc de Montalembert συνήθιζε να διαμένει στην Παλιά Πόλη της Ρόδου, που αγαπούσε ιδιαίτερα και σε γράμματα προς τους γονείς του είχε αναφερθεί στον κήπο αυτό.Στη μνήμη του, οι γονείς του, ο κόμης Marc-Ren de Montalembert και η σύζυγός του Manuela, αγόρασαν ένα ακίνητο στη Μεσαιωνική Πόλη και δημιούργησαν το ίδρυμα και έναν σπάνιο κήπο με μεσαιωνικά φυτά και δένδρα.
Το ίδρυμα «Marc de Montalembert» δίνει τη δυνατότητα σε νέους ανθρώπους από τις χώρες της Μεσογείου να ανακαλύψουν την πολυμορφία των πολιτισμών της Μεσογείου και την πολυπολιτισμικότητα της περιοχής.Έχει ως στόχο την προώθηση της πολιτισμικής κατανόησης και την ανάπτυξη του διαπολιτισμικού διαλόγου.
Κάθε χρόνο απονέμει μία υποτροφία σε νέο επιστήμονα για έρευνες που αφορούν τη Μεσόγειο ενώ παράλληλα «αθόρυβα» φιλοξενεί στις εγκαταστάσεις του συναντήσεις και σεμινάριο για πολιτιστικά θέματα καθώς επίσης και ερευνητές και καλλιτέχνες.
Ο μεσαιωνικός κήποςΟ κήπος του ιδρύματος που βρίσκεται δίπλα στα μεσαιωνικά τείχη της πόλης και ανάμεσα στις βυζαντινές εκκλησίες του Αγίου Γεωργίου και του Αγίου Μάρκου είναι ένας ξεχωριστός κήπος με 50 είδη δένδρων, λουλουδιών και φυτών, που αναφέρονται σε συγγράμματα του 1484, όταν βρίσκονταν οι Ιππότες στη Ρόδο.
Καλλιεργούνται λεμονιές, μανταρινιές, πορτοκαλιές, μουσμουλιές, μυρτιές, δάφνες, ανεμώνες, λεβάντα, μέντα, θυμάρι, άκανθος, σαντολίνα, γιασεμιά, αρτεμισίες, δίκταμο, νάρκισσοι, βιόλες, ασφόδελοι, 13 είδη τριανταφυλλιών και πολλά άλλα είδη.
Όλα αυτά φυτεύτηκαν και καλλιεργούνται, αφού διαπιστώθηκε από διάφορα συγγράμματα ότι υπάρχουν στο νησί την εποχή των Ιπποτών. Πρόκειται για μια όαση πρασίνου και αρωμάτων σε ένα ξεχωριστό σημείο της Παλιάς Πόλης της Ρόδου.
