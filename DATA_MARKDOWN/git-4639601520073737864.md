
# Τραμπ – Ερντογάν: Θα τα πουν στις ΗΠΑ στις 13 Νοεμβρίου

Published at: **2019-11-06T21:00:55+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/06/world/tramp-erntogan-tha-ta-poun-stis-ipa-stis-13-noemvriou/)

Ο πρόεδρος της Τουρκίας Ρετζέπ Ταγίπ Ερντογάν θα μεταβεί την ερχόμενη εβδομάδα στις Ηνωμένες Πολιτείες για να συναντηθεί με τον Αμερικανό ομόλογό του, τον Ντόναλντ Τραμπ, με τον οποίο συνομίλησε τηλεφωνικά σήμερα, όπως ανακοίνωσε η τουρκική προεδρία.
Εν μέσω του τεταμένου κλίματος στις σχέσεις των δύο χωρών, Τραμπ και Ερντογάν «επαναβεβαίωσαν ότι θα συναντηθούν στην Ουάσινγκτον την Τετάρτη, 13 Νοεμβρίου, κατόπιν πρόσκλησης του προέδρου Τραμπ», ανέφερε η Άγκυρα.

        Προανακριτική για Novartis : Τι ετοιμάζουν Πολάκης – Τζανακόπουλος στη συνεδρίαση
      
Σύμφωνα με το πρακτορείο Anadolu, στην τηλεφωνική επικοινωνία τους συζήτησαν επίσης «διμερή θέματα και τις περιφερειακές εξελίξεις».
Την μετάβαση του Τούρκου προέδρου στην Ουάσινγκτον επιβεβαίωσε αμέσως μετά και ο Αμερικανός πρόεδρος Τραμπ.
Ο Ντόναλντ Τραμπ έγραψε στο Twitter ότι είχε μία «πολύ καλή» τηλεφωνική συνομιλία με τον Τούρκο ομόλογό του.
Ο Ερντογάν ενημέρωσε τον πρόεδρο των ΗΠΑ για τη σύλληψη μελών του ISIS, συμπεριλαμβανομένου και της συζύγου και της αδερφής του πρώην αρχηγού του ISIS, αλ-Μπαγκντάντι.
Οι δύο ηγέτες μίλησαν επίσης για την κατάσταση στα τουρκοσυριακά σύνορα, την εξάλειψη της τρομοκρατίας και το τέλος των εχθροπραξιών της Τουρκίας με τους Κούρδους.
