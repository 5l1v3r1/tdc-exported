
# Поліція за заявою Портнова відкрила справу стосовно журналістів

Published at: **2019-11-07T22:10:01+00:00**

Author: ****

Original: [Слово і Діло](https://www.slovoidilo.ua/2019/11/07/novyna/polityka/policziya-zayavoyu-portnova-vidkryla-spravu-stosovno-zhurnalistiv)


        Національна поліція відкрила кримінальне провадження за заявою екс-глави Адміністрації президента Януковича Андрія Портнова.
      
Про це в четвер, 7 листопада, повідомляє пресслужба Міністерства внутрішніх справ.
«Слідчі почали кримінальне провадження за фактом перешкоджання законній професійній діяльності журналістів (ст. 171 КК) і порушення недоторканності приватного життя (ст. 182 КК)», - йдеться в повідомленні.
Сам Портнов на своєму Telegam-каналі уточнив, що подана ним заява стосується журналістів Радіо Свобода.
Як повідомлялося раніше, слідчі почали розслідування за фактом висловлювань Портнова на адресу журналістів Радіо Свобода щодо тієї ж статті про загрозу або насильство відносно журналіста (171 і ч. 1 ст. 345-1). На це Портнов пригрозив «симетричною відповіддю".
«Через годину я зареєструю в Національній поліції повністю симетричну заяву про своє кримінальне провадження щодо журналістів Радіо Свобода про незаконне стеження і перешкоджання професійній діяльності за ст. 182 і 171 КК України», - написав він у своєму Telegam-каналі.
Раніше Портнов оприлюднив персональні дані члена знімальної групи програми «Схеми: корупція в деталях».
Національна поліція розпочала кримінальне провадження за фактом звернень про погрози журналістам «Радіо Свобода».
Хочете обговорити цю новину? Долучайтеся до телеграм-чату CHORNA RADA
