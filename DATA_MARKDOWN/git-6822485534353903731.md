
# صالحی: فردا غنی‌سازی اورانیوم در فردو تا غنای ۵ درصد انجام می‌شود

Published at: **2019-11-05T21:19:00+00:00**

Author: ****

Original: [جامعه خبری تحلیلی الف](https://www.alef.ir/news/3980814188.html)

رئیس سازمان انرژی اتمی گفت: فردا با حضور بازرس آژانس، غنی سازی اورانیوم تا ۵ درصد و همچنین غنی سازی ایزوتوپ‌های پایدار در تاسیسات هسته‌ای شهید علی محمدی (فُردو) آغاز می‌شود.
 به گزارش مهر، علی اکبر صالحی در خصوص دستور رئیس جمهور درباره گام چهارم کاهش تعهدات برجامی، گفت: ما با هزار و ۴۴ سانتریفیوژ که در تاسیسات فُردو داریم که تحت خلاء هستند و دو آبشار سانتریفیوژها در حال چرخش است، به تشخیص سازمان انرژی اتمی دستور داده شد، تعدادی از این سانتریفیوژها که پیش از این غنی سازی اورانیوم را ۲۰ درصد و تا ۵ درصد انجام می‌دادند، فعال می‌کنیم.
وی افزود: البته تصمیم گرفته شد فعلا در فُردو غنی سازی اورانیوم انجام نشود بلکه در این تاسیسات غنی سازی ایزوتوپ‌های پایدار انجام شود.
رئیس سازمان انرژی اتمی با اشاره به توقف ذخیره سازی اورانیوم در تاسیسات فُردو بعد از برجام، گفت: ما به اندازه کافی ذخیره اورانیوم ۲۰ درصد داریم، اما چنانچه در ذخیره اورانیوم رآکتور تهران تمام شود، طبق برجام می‌توانیم ذخیره ۲۰ درصد را برای راکتور تهران تولید کنیم.
صالحی تاکید کرد: امروز  رئیس جمهور در خصوص غنی سازی اورانیوم در فُردو دستور داد و این کار از فردا در این تاسیسات آغاز خواهد شد.
رئیس سازمان انرژی اتمی تصریح کرد: امروز نامه این اقدام برای آژانس بین المللی انرژی اتمی آماده شد و فردا با حضور بازرس آژانس غنی سازی اورانیوم تا ۵ درصد و همچنین غنی سازی ایزوتوپ‌های پایدار در تاسیسات هسته‌ای شهید علی محمدی (فُردو) آغاز می‌شود.
