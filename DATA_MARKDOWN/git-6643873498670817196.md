
# Rederiet Ugland vurderer å endre ruter etter skipskapring i Benin

Published at: **2019-11-04T17:14:07+00:00**

Author: **NTB**

Original: [Bergens Tidende](https://www.bt.no/nyheter/okonomi/i/8mVxy1/rederiet-ugland-vurderer-aa-endre-ruter-etter-skipskapring-i-benin)

– Ugland har kontinuerlige vurderinger av sikkerhetssituasjonen i områder der våre fartøy opererer. I lys av den pågående hendelsen vurderer vi om skipene våre skal seile i dette området, skriver rederiet i en oppdatering mandag ettermiddag.
Det var lørdag morgen at pirater gikk om bord i det 189 meter lange lasteskipet utenfor det vestafrikanske landet Benin og bortførte ni personer, blant dem kapteinen på skipet.
Rederiet beskriver situasjonen som alvorlig, og opplyser at de jobber på spreng for å få de ni besetningsmedlemmene i sikkerhet. I en oppdatering som ble lagt ut tidligere mandag, fortalte Ugland at de jobber med samle familiene til de bortførte filippinske sjøfolkene.
– Vi jobber med situasjonen og gjør vårt ytterste for å få mannskapet i sikkerhet, heter det.
Myndighetene i Benin ble varslet om hendelsen av gjenværende mannskap kort tid etter hendelsen lørdag, og skipet fortsatte inn til havnebyen Cotonou i Benin.
– Vi har vært i og har kontinuerlig kontakt med det gjenværende mannskapet om bord. Tilstanden deres anses som god, tatt i betraktning hva de har vært igjennom. Helsehjelp og oppfølging tilbys etter behov, opplyser rederiet, som har base i Grimstad.
Hele mannskapet på lasteskipet Bonita er fra Filippinene.
Ifølge havnemyndighetene i Benin ble skipet angrepet nærmere 15 kilometer utenfor innseilingen til havneområdet. Skipet var da ankret opp i påvente av å bli tildelt havneplass for å losse inngående frakt.
Skipet er forsikret av Den Norske Krigsforsikring for Skib (DNK), som er eid av den norske rederinæringen i fellesskap.
– Jeg kan bekrefte at MV Bonita er forsikret hos oss. Vi samarbeider nå med rederiet om å finne en løsning i saken, sier administrerende direktør Svein Ringbakken i DNK til NRK.
Guineabukten, som strekker seg fra Kamerun til Liberia, har blitt et av verdens farligste havområder. Angrep på skip og bortføring av sjøfolk for å kreve løsepenger har blitt mer og mer vanlig, særlig langs kysten av Nigeria. Piratene tvinger noen ganger skip til å legge om kursen i flere dager, lenge nok til å forsyne seg av lasten og kreve løsepenger for å sette besetningen fri.
Kapringene skaper store problemer for internasjonal skipsfart i området.
Globalt har riktignok antallet pirathendelser og væpnede ran til sjøs gått ned i løpet av årets ni første måneder sammenlignet med samme periode i fjor. Men fortsatt omtales Guineabukten som farlig av International Maritime Buerau (IMB).
– Regionen står for 86 prosent av sjøfolk som blir tatt som gisler, og 82 prosent av verdens totale bortføringer, ifølge IMBs rapport for tredje kvartal.
Seniorforsker Morten Bøås ved Norsk Utenrikspolitisk Institutt (NUPI) mener kaprerne trolig har økonomiske motiver.
– Med den begrensede informasjonen jeg har, så er det mye som tyder på at dette er økonomisk motivert, skriver han i en epost til NRK.
Han beskriver følgende scenario for hva som kan ha skjedd:
– Kaprere entrer båten, finner ikke så mye verdisaker som de har tenkt og ender opp med å ta gisler for å komme i dialog om løsepenger med rederiet. Jihadister hadde neppe gått etter filippinske gisler. For dem har de liten symbolsk verdi.
Bøås, som for tiden befinner seg i Benins naboland Niger, utelukker ikke at gislene kan bli, eller allerede er, fraktet til et av Benins naboland.
– De kan hende at gislene er tatt ut av Benin og over til Nigeria. Da kan denne situasjonen bli mer langvarig, sier han til NRK.
