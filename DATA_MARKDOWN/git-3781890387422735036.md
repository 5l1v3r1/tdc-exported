
# อันตราย'ปวดประจำเดือน' พบเนื้องอกในมดลูก-รังไข่

Published at: **2019-11-04T00:05:00+00:00**

Author: ****

Original: [เดลินิวส์](https://www.dailynews.co.th/regional/739851)


        สาวโพสต์เตือนอุทาหรณ์ ระวังอันตรายใกล้ตัวปวดท้องประจำเดือน ผงะเจอก้อนเนื้องอกในมดลูก-รังไข่ สุดช็อกหมอผ่าออกมาข้างในพบ “ฟัน-ผม-เล็บ”
      
เมื่อวันที่ 3 พ.ย. สมาชิกเฟซบุ๊กชื่อว่า “Wara P. Petb” ได้โพสต์ภาพแชร์เป็นอุทาหรณ์เตือนภัยสาว ๆ เกี่ยวกับการปวดประจำเดือนอาจแฝงมากับอันตรายถึงต้องเข้ารับการผ่าตัด โดยเธอโพสต์ข้อความบอกว่า “ภาพน่ากลัวเลื่อนผ่านได้นะคะ ภัยของผู้หญิงจากการปวดท้องประจำเดือนและประจำเดือนมามากผิดปกติ ฉันผู้ที่ไม่มีมดลูก ไม่มีรังไข่ด้านขวา และไม่มีประจำเดือน”สาวรายนี้ เธอเล่าผ่านเฟซบุ๊กว่า เคยเป็นแต่เพียงผู้อ่านโพสต์มากมายเกี่ยวกับความผิดปกติของผู้หญิงช่วงมีประจำเดือน ไม่คาดคิดว่าวันหนึ่งจะเกิดขึ้นกับตัวเอง โดยเรื่องมันเริ่มจากช่วงปี 61 มีอาการปวดท้องเวลามีประจำเดือน แต่ยังอยู่ในระดับที่ทนได้ เพราะกินยาแก้ปวดมาโดยตลอด พอกินก็หายปวด ไม่คิดว่าจะมีอะไรผิดปกติ จนกระทั่งปลายปี 61 ขณะยืนคุยงานอยู่นั้นรู้สึกเหมือนฉีดน้ำใส่ลูกโป่งแล้วปล่อยจากที่สูง สัมผัสถึงดันออกมาจากทางช่องคลอด สรุปว่าเลือดทะลักออกมาไหลลงขา เลอะกางเกง เข้ารองเท้า แต่เธอก็ยังทนคิดแค่ว่าไม่เป็นอะไร
ในปี 62 อาการปวดเริ่มรุนเเรงขึ้นทุก ๆ เดือน จากประจำเดือนมา 3 วัน เป็น 5 วัน 10วัน หรือนานถึง 3เดือน ต้องเปลี่ยนผ้าอนามัยจาก 22-42 ซม. แต่ก็ยังเอาไม่อยู่ แม้จะเปลี่ยนวันละ2ห่อ ทั้งนี้ทุก ๆ แผ่นมักชุ่มไปด้วยเลือดและก้อนเลือดสด ๆ ที่ไหลปนออกมา พร้อมกับอาการปวดขั้นรุนเเรงถึงขั้นจะเป็นลมกระทั่งวันที่อดทนไม่ไหวก็มาถึง ช่วงเวลาพักทานข้าว เธอกินอะไรไม่ได้เลย ได้เเต่นั่งร้องโอดโอย จนทนไม่ไหว ต้องไปโรงพยาบาล เดินตัวงอเป็นกุ้ง วันนั้นเธอไปนอกเวลา แพทย์จึงนัดให้มาตรวจในอีกวัน ซึ่งผลตรวจที่ออกมาเหมือนฟ้าผ่า แพทย์พบก้อนเนื้องอก 2ก้อน ก้อนหนึ่งในมดลูก ขนาด 3 ซม. และอีกก้อนพบในรังไข่ ขนาด 4 ซม. โชคดีที่ไม่ใช่เนื้อร้าย แพทย์จึงฉีดยาคุม1เข็ม เพื่อให้ก้อนเนื้อยุบตัว เเละนัดมาฉีดจนครบทั้งหมด 6 เข็ม
เธอเล่าต่ออีกว่า ผ่านไปไม่ถึง 2 อาทิตย์ เลือดยังไหลตลอดนับจากวันที่ได้พบแพทย์ และเธอได้ลองไปพบแพทย์ที่คลินิกสูตินรีเวช กลับต้องตกใจอีกครั้ง ก้อนเนื้อโตขึ้นในมดลูกเป็น 4 ซม. และในรังไข่เป็น 6 ซม. ภายในระยะเวลาไม่ถึง 2 สัปดาห์ เเละเลือดก็ยังไหลออกมามากมายไม่หยุด แพทย์ส่งตัวไปตรวจเลือดหาค่ามะเร็ง ตัดเนื้อเยื่อโพรงมดลูกไปตรวจเชื้อมะเร็ง สรุปเบื้องต้นไม่พบเชื้อจึงให้ยาหยุดเลือด และบำรุงเลือดกลับบ้านอย่างไรก็ตาม แพทย์ได้นัดติดตามอาการ แต่ต้องตกตะลึงอีกครั้ง ก้อนเนื้อโตขึ้นมาจากเดิม ในมดลูกขยายเป็น 6 ซม. ในรังไข่ขยายเป็น 8 ซม. แพทย์ต้องรีบนัดเธอเพื่อผ่าตัดให้เร็วที่สุด โดยเมื่อวันที่ 30 ต.ค.ที่ผ่านมา เป็นวันที่เธอจะได้เห็นว่าอะไรอยู่ในร่างกาย ใช้เวลาผ่าตัดร่วม 4ชม. ตื่นมาพร้อมอาการเบลอจากฤทธิ์ยา ในเช้าวันรุ่งขึ้นแพทย์เข้ามาเยี่ยม และเปิดภาพให้เธอดูเนื้องอกที่อยู่ในท้อง คุณหมอแจ้งว่า ในมดลูกคือเนื้องอกไม่ใช่เนื้อร้าย ส่วนในรังไข่ คือ เนื้องอกชนิดเดอร์มอยด์ซีสต์ ที่เจริญผิดที่ แทนที่จะอยู่บนผิวหนัง แต่ไปอยู่ในนั้น ผ่าออกมามีผม ฟัน เล็บ อยู่ในนั้น นอกจากนี้เดือน ธ.ค. แพทย์ยังได้นัดเธอฟังผลชิ้นเนื้ออีกครั้ง เธอจึงออกมาเตือนใครที่มีอาการปวดท้องเวลามีประจำเดือนอย่าชะล่าใจเด็ดขาด ควรไปตรวจเพื่อให้รู้ว่าเป็นอะไร.ขอบคุณภาพ : @Wara P. Petb
