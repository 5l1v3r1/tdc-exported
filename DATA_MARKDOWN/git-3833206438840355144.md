
# Допълнителни автобуси заради Задушница

Published at: **2019-11-02T05:00:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Dopulnitelni-avtobusi-zaradi-Zadushnica-910461)

Промяната в маршрута на автобусна линия №25 за Архангелова Задушница – с отиване до Рогошките гробища, се прави по желание на граждани от "Тракия“ и "Източен“, съобщи заместник-кметът по транспорт на Община Пловдив инж. Златин Велев.
Маршрутът на №25 пресича почти цяла "Тракия“, минава по част от бул. "Цариградско шосе“ и бул. "Княгиня Мария Луиза“ на територията на "Източен“ и много от живеещите в двата района могат да се възползват от утрешната промяна, която е в сила от 07:00 до 18:00 часа, още повече че автобусите ще се движат с делнично разписание.
В посока от "Тракия“ обичайният маршрут се променя, като от бул. "Източен“ рейсовете ще правят завой надясно по бул. "Шести септември“ и през моста на Адата отново с десен завой по "Рогошко шосе“ ще продължат до траурния парк. След това ще се върнат обратно, за да продължат по утвърдената транспортна схема. В посока към район "Тракия“ вместо да завият надясно по бул. "Източен“, автобусите ще продължат направо по бул. "Шести септември“, през моста на Адата и по "Рогошко шосе“ до гробищата, а след това с обратен завой ще се върнат, за да продължат по установения маршрут.
Във връзка със Задушница на 2 ноември (събота) общината осигурява допълнителни автобуси и по други линии от обществения вътрешноградски транспорт, информираха от ОП "Организация и контрол на транспорта“. Освен №25 с делнично разписание ще работят също рейсове №7, 11, 27 (с празничен маршрут до траурен парк "Север“), 36 и 66.
