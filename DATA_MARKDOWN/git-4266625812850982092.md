
# ГПУ зупинила розслідування щодо «плівок Вовка»

Published at: **2019-11-05T13:26:00+00:00**

Author: ****

Original: [ZIK.UA](https://zik.ua/news/2019/11/05/gpu_zupynyla_rozsliduvannya_shchodo_plivok_vovka_1684037)


        Генеральна прокуратура зупинила кримінальне провадження щодо записів із кабінету голови Окружного адмінсуду Києва Павла Вовка та його колег.
      
Про це Слідству.Інфо повідомила співробітниця Генеральної прокуратури Юлія Малашич.
Вона зазначила, що наприкінці жовтня група прокурорів у справі «плівок Вовка» подала клопотання про продовження терміну досудового слідства. Однак судді не змогли вчасно його розглянути. Відтак, ГПУ призупинила розслідування.
Водночас Малашич зауважила: «Строки слідства не минули. Досудове розслідування зупинялось у зв’язку з виконанням процесуальних дій в рамках міжнародного співробітництва».
Прокурорка також додала, що дата розгляду клопотання про продовження термінів розслідування наразі невідома. «Ми маємо дізнатися дату найближчим часом», – сказала вона.
Нагадаємо, що декілька місяців тому Національне антикорупційне бюро (НАБУ) спільно з Управлінням спеціальних розслідувань Генпрокуратури 26 липня провели обшуки в приміщенні Окружного адмінсуду Києва. Правоохоронці розслідують дії ексголови адмінсуду Павла Вовка та його колег – суддів ОАСК Євгена Аблова й Ігоря Погрібніченка, а також судді Суворовського райсуду Одеси Іван Шепітко.
За даними слідства, Вовк нібито через небажання проходити оцінювання у Вищої кваліфікаційної комісії суддів (ВККС), створював перешкоди в діяльності окремих її членів. Наразі усім фігурантам за фактами втручання в діяльність ВККС й ухвалення неправосудних рішень оголосили підозри.
Пізніше НАБУ опублікувало записи розмов судді Вовка на своєму YouTube-каналі. Серед іншого із записів стало відомо, що суддя домовлявся про покупку коштовного антикваріату й старовинних монет.
Згодом Вища рада правосуддя відмовилася відсторонити Павла Вовка, Івана Погрібніченка та Івана Шепітка.
Під час пресмарафону 11 жовтня президент України Володимир Зеленський заявив, що йому потрібен час, аби «розібратися» з Окружним адмінсудом Києва (ОАСК).
