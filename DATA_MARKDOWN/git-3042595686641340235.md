
# - Det stemmer at vi har et forhold

Published at: **2019-11-06T12:17:31+00:00**

Author: **Henriette Eilertsen**

Original: [Dagbladet.no](https://www.dagbladet.no/kjendis/det-stemmer-at-vi-har-et-forhold/71787844)

For en knapp måned siden kunne den svenske toppbloggeren og gründerstjerna Isabella Löwengrip (29), også kjent som «Blondinbella», avsløre at karrieren ikke går like godt som hun har gitt uttrykk for.
Hun har ved flere anledninger åpnet seg om de økonomiske vanskene, og innrømmet at hun frykter konkurs. I tillegg har hun tatt flere avgjørende valg, som å si opp personale og lagt verdensplanene og flytteplanene til New York på is.
- Det har vært vanskelig å gå ut. Det har vært lettere å bli værende inne i mitt store hus, sier bloggeren åpenhjertig om den personlige krisen i et nytt intervju med Expressen.
Til tross for økonomiske problemer, ser det likevel ut til at Löwengrip har mye å glede seg over i hverdagen. Allerede i august kunne 29-åringen avsløre at hun hadde funnet kjærligheten på nytt, etter skilsmissen fra eksmannen Odd Spångberg i 2017. Hun har likevel ikke uttalt seg direkte om sin nye kjæreste.
Mannen Löwengrip nå bekrefter å ha et forhold til, er den 52 år gamle milliardæren og eiendomsutvikleren Erik Selin. De to har blant annet vært avbildet hånd i hånd i sommer, og «Blondinbella» har ved enkelte anledninger delt noen relativt uskyldige bilder av Selin på sin Instagram-profil.
- Det stemmer at vi har et forhold sammen. Han har valgt et liv der han ikke er like offentlig som jeg er, forteller hun til den svenske avisa ifølge Hänt.
- Men han er en stor støtte i dette og jeg er veldig takknemlig for å ha ham. Han har så mye erfaring, og han kjenner meg og vet hvor viktig det er for meg å komme ut av denne krisen på egen hånd. Han kan være en emosjonell støtte, men resten må jeg klare selv, fortsetter hun.
Löwengrip kommenterer riktignok ikke hva slags forhold de to har.
Bloggeren er kjent for å dele av seg både i sosiale medier og på bloggen, også om egne problemer. Valget om å være åpen om de økonomiske vanskelighetene kom bare kort tid etter at Expressen publiserte en lengre artikkel om 29-åringens virksomhet.
Der gikk blant annet flere samarbeidspartnere løs på Löwengrips oppdrag for deres merkevarer, og reagerte på at hun promoterer flere konkurrerende merkevarer.
Det ble også hevdet at bloggerens oppblåste tall var som følge av at hun hadde operert med antall sidevisninger, ikke unike brukere, og på den måten «villedet» annonsører til å betale for en helt annen rekkevidde enn det de i virkeligheten har fått.
Til tross for de økonomiske vanskelighetene hun har havnet i, lider 29-åringen ingen umiddelbar nød. Det legger hun heller ikke skjul på selv.
- Jeg kommer ikke til å dø av denne situasjonen. Barna og jeg kommer ikke til å havne på gata, skrev hun nylig på bloggen sin.
