
# Gwiazdom Barcelony zabrakło klasy. Niektórzy nawet nie podali ręki

Published at: **2019-11-06T18:48:00+00:00**

Author: ****

Original: [TVN24](https://eurosport.tvn24.pl/pilka-nozna,105/slavia-praga-fc-barcelona-gwiazdom-barcelony-zabraklo-klasy-ondrej-kolar-po-meczu-liga-mistrzow-2019-20,983457.html)

Ekipie z Pragi już po losowaniu fazy grupowej Ligi Mistrzów doklejono łatkę dostarczycieli punktów dla europejskich gigantów: Barcelony, Borussii Dortmund i Interu Mediolan. Choć po czterech kolejkach rozgrywek Slavia zamyka tabelę grupy F, w każdym spotkaniu walczy z faworytami jak równy z równym. W pierwszej serii prażanie wywieźli punkt z Mediolanu (1:1).
We wtorkowy wieczór powtórzyli ten wyczyn na Camp Nou, remisując 0:0.
Niezapomniane wspomnienia popsuli im jednak mistrzowie Hiszpanii. Zamiast podziękować za grę, piłkarze gospodarzy szybko udali się do szatni.
- Lionel Messi i reszta zawodników po prostu sobie poszła. Niektórzy z nich nawet nie podali nam ręki - opowiadał bohater Slavii Ondrej Kolar, cytowany przez serwis idnes.cz.
- Piłka nożna to moje życie, a możliwość występowania na takim stadionie to dla mnie wielka sprawa. Czekaliśmy na to z niecierpliwością. Każdy chłopiec marzy o tym od dziecka - dodał bramkarz.
Kolar zanotował jeden z najlepszych występów w karierze. Niewielu udaje się zatrzymać Messiego, a czeski golkiper stanowił dla lidera Barcelony zaporę nie do przejścia. I choć Argentyńczyk po meczu nie docenił jego postawy, przynajmniej jednemu zawodnikowi rywali nie zabrakło klasy po końcowym gwizdku.
- Marc-Andre ter Stegen czekał na mnie w tunelu. Zatrzymał mnie i powiedział, że od dawna nie widział tak dobrego występu - ujawnił Kolar.
I dodał: - Miałem gęsią skórkę, słuchając takich pochwał od bramkarza tej klasy. To byłoby niesamowite doświadczenie, gdyby nie zachowanie reszty graczy Barcelony.
Po czterech kolejkach Barcelona znajduje się na czele grupy F z dorobkiem ośmiu punktów. O jedno oczko mniej zgromadziła Borussia Dortmund. Trzeci w tabeli jest Inter (4 pkt.), a ostatnia Slavia (2 pkt.).
Autor: jac / Źródło: eurosport.pl, idnes.cz
