
# ЗМІ: Законопроєкт про легалізацію азартних ігор лобіюють букмекери, які працюють в ДНР і Росії

Published at: **2019-11-04T14:11:00+00:00**

Author: ****

Original: [ZIK.UA](https://zik.ua/news/2019/11/04/zmi_zakonoproiekt_pro_legalizatsiyu_azartnyh_igor_lobiyuyut_bukmekery_yaki_1683253)


        Законопроєкт про регулювання ринку азартних ігор лобіюють букмекерські компанії, які проводять свою діяльність в Росії, а також на окупованих територіях в так званих "ЛНР" і "ДНР".
      
Про це йдеться в матеріалі "Букмекерський переворот: хто лобіює законопроект про легалізацію азартних ігор", опублікованому виданням "РБК-Україна".
"Законопроєкт створює пріоритетні права місцевим та російською брендам (перш за все "Парі-Матч" і "Фаворит", а також Марафонбет, 1xbet, "Ліга Ставок") для легалізації їхньої діяльності. Хоч як би не намагалися відбілити своє реноме в Україні власники брендів "Парі Матч" і "Фаворит", спонсоруючи великі спортивні змагання та окремі клуби, за кожним з них числиться довгий список претензій з боку закону", – наголошується в статті
Зокрема, в матеріалі йдеться про власника букмекерської контори "Парі Матч" Едуарда Швіндлермана, який почав свій ігровий бізнес в Києві в середині 90-х.
"У 2015 році "Парі матч" стала фігурантом кримінальної розслідування. За даними ГПУ, група зловмисників організувала схему виведення коштів, що проходять через букмекерську контору, в Росію. Для відмивання використовувалися рахунки в "Альфа-банку". Щодобовий потік слідчі оцінювали в суму близько 20 млн гривень. За їхніми підрахунками, загальний обсяг відмитих коштів – 350 млн доларів на рік", – повідомляється в статті.
Водночас, "Парі Матч" володіє ліцензіями на букмекерську діяльність в Білорусі (ТОВ "Статус-кво") і Росії (ТОВ "Бетрінг"). В кінці 2014-го року компанія також отримала аналогічну ліцензію в Казахстані.
У матеріалі також згадується власник бренду "Фаворит" Андрій Матюха, яка оперує під російською, білоруською ліцензією, а також володіє ліцензією офшору Кюрасао на прийом ставок в режимі онлайн.
"У "Фаворита" також є своя історія відносин з законом. Зокрема, в 2016 році СБУ накрила мережу нелегального грального бізнесу, і, судячи з опублікованих фото, мова могла йти саме про компанії Матюхи, але таких підтверджень немає. Зазначалося, що організована злочинна група тривалий час діяла на території всієї України, включаючи тимчасово окуповані території. Звинувачення були висунуті серйозні: оскільки діяльність забороненого грального бізнесу забезпечувала фінансування терористичної діяльності на сході України, була застосована стаття 258-5 Кримінального кодексу України – фінансування тероризму", – йдеться в статті.
Як повідомлялося, журналіст видання "Наші гроші" Юрій Ніколов заявив, що законопроєкт Кабміну справляє враження, ніби його писали кілька бізнес-угруповань. Зокрема, в ньому дуже відчутний вплив букмекерів.
 
