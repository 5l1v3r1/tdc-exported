
# ഇനി വാതിലിൽ മുട്ടിയിട്ടു കാര്യമില്ല, അടിച്ച് തകർത്തേക്കൂ: സൂര്യകുമാറിനോടു ഹർഭജൻ

Published at: **2019-11-02T10:37:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/cricket/2019/11/02/stop-knocking-but-break-the-door-harbhajan-singh-to-suryakumar-yadav.html)

മുംബൈ∙ ‘ഇനിയും വാതിലിൽ മുട്ടിയിട്ടു കാര്യമില്ല, ആ വാതിലങ്ങ് അടിച്ചു തകർക്ക്’ – ആഭ്യന്തര ക്രിക്കറ്റിൽ തുടർച്ചയായി മികവു കാട്ടിയിട്ടും ദേശീയ ടീമിലേക്കു വിളി ലഭിക്കാത്ത മുംബൈ താരം സൂര്യകുമാർ യാദവിന് വെറ്ററൻ താരം ഹർഭജൻ സിങ്ങിന്റെ ‘ഉപദേശ’മാണിത്. ദേവ്ധർ ട്രോഫിയിൽ ഇന്ത്യ സിയുടെ താരമായ സൂര്യകുമാർ, ഇന്ത്യൻ പ്രീമിയർ ലീഗിൽ മുംബൈ ഇന്ത്യൻസിന്റെ പ്രധാന താരങ്ങളിലൊരാളാണ്. ദേവ്ധർ ട്രോഫിയിൽ കഴിഞ്ഞ ദിവസം നടന്ന ഇന്ത്യ സി – ഇന്ത്യ എ മത്സരത്തിൽ തകർത്തടിച്ച് അർധസെഞ്ചുറി നേടിയ സൂര്യകുമാറിനെ അഭിനന്ദിക്കുമ്പോഴാണ്, ‘ആ വാതിൽ അടിച്ചുതകർക്കാൻ’ ഹർഭജന്റെ ഉപദേശം.
സൂര്യകുമാർ യാദവിനെ അഭിനന്ദിച്ച് ഹർഭജൻ ട്വിറ്ററിൽ കുറിച്ച വാക്കുകൾ ഇങ്ങനെ:
വെൽ ഡൺ സൂര്യകുമാർ യാദവ്. ഇത് വളരെ സ്പെഷലായ പ്രകടനമാണ്... സമാനമായ പ്രകടനം നിങ്ങൾ ഇന്ത്യൻ ജഴ്സിയിലും ആവർത്തിക്കുന്നതു കാണാൻ കാത്തിരിക്കുന്നു. വാതിലിൽ മുട്ടിക്കൊണ്ടേയിരിക്കാനാണ് അവർ ആവശ്യപ്പെടുന്നത്. പക്ഷേ, ആ വാതിൽ അടിച്ചുതകർക്കേണ്ട സമയമായി. ഇതേപോലുള്ള പ്രകടനങ്ങൾ ഇനിയുമുണ്ടാകട്ടെ. അപ്പോൾ അവർക്കു താങ്കളെ അവഗണിക്കാനാകാതെ വരും’ – ബിസിസിഐയെയും മുംബൈ ഇന്ത്യൻസിനെയും ടാഗ് ചെയ്താണ് ഹർഭജന്റെ ട്വീറ്റ്.
