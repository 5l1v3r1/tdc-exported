
# S kolesom po Karavankah

Published at: **2019-11-02T18:42:00+00:00**

Author: **Primož Hieng**

Original: [Slovenske novice](https://www.slovenskenovice.si/novice/slovenija/clanek/s-kolesom-po-karavankah-243094)

Nova turnokolesarska pot Trans Karavanke se razteza od Jezerskega do Tromeje oziroma Korenskega sedla, označena in vozna je tudi v nasprotni smeri. Večinoma poteka po gozdnih cestah na prisojnih pobočjih Karavank, do grebena in meje z Avstrijo se povzpne le na najzahodnejši točki na Peči oziroma Tromeji.Pri ureditvi in označevanju poti na terenu so se izkazali markacisti PZS in preostali prostovoljci lokalnih planinskih društev. V Žirovnici se veselijo tudi nove adrenalinske kolesarske proge Predigra. Trojček kolesarskih pridobitev je nastal pod okriljem triletnega projekta Alpe Adria Karavanke/Karawanken, ki združuje 12 partnerjev, sedem iz Slovenije in pet iz Avstrije.
»Na 132 kilometrih, ki so razdeljeni v pet etap, turnokolesarska pot Trans Karavanke premaga 5500 višinskih metrov. Z Jezerskega nas popelje prek planin pod Košuto proti Tržiču, od tam čez Zelenico v dolino Završnice in na planine pod Stolom, nadaljujemo nad Jesenicami prek Javorniškega Rovta in Planine pod Golico proti Mojstrani, v zadnjem delu pa gremo po Zgornjesavski dolini do Rateč in se vzpnemo še na Peč,« je traso orisal turnokolesarski vodnik Andrej Remškar. Pot med drugim obišče Slovenski planinski muzej v Mojstrani ter nekaj priljubljenih planinskih koč: Dom na Kofcah, Planinski dom na Zelenici, Valvasorjev dom pod Stolom in dom Pristava v Javorniškem Rovtu.
»Ob poti srečamo številne naravne in kulturne znamenitosti: proti Tržiču se peljemo skozi Dovžanovo sotesko, nato skozi tržiško staro mestno jedro, v dolini Završnice gremo ob Završniškem jezeru, ob vzponu na Zabreško planino mimo Turške jame, blizu je arheološko nahajališče Ajdna. Nad Planino pod Golico lahko obiščemo Savske jame, v Zgornjesavski dolini pa velja omeniti vsaj še Zelence, kjer izvira Sava Dolinka. Kljub vsem znamenitostim bodo za kolesarje največja nagrada čudoviti razgledi in uživanje v neokrnjeni naravi,« dodaja Remškar.
»Pot je primerna za kondicijsko dobro pripravljene gorske kolesarje, saj so dnevne etape praviloma dolge od 25 do 35 kilometrov, največ pa v enem dnevu premagamo 1650 višinskih metrov.« Za lažjo orientacijo kolesarja na poti usmerjajo turnokolesarske ali dvonamenske markacije in usmerjevalne table z znakom Trans Karavanke, ljubitelje zbiranja žigov pa bo razveselil dnevnik te poti.Gre za dobrodošlo dopolnitev mreže turnokolesarskih poti po Sloveniji, dobršen del katere predstavlja krožna Slovenska turnokolesarska pot, ki v 41 etapah in 1850 kilometrih, ki vodijo po vseh pomembnejših gorskih skupinah, obišče 112 kontrolnih točk, med njimi več kot 50 planinskih koč, ter številne pomembne planinske in turistične znamenitosti.
»Turno kolesarstvo je netekmovalna zvrst gorskega kolesarstva, načrtovana vožnja po utrjenih poteh v naravnem okolju. Leta 2007 je bilo uvrščeno med planinske dejavnosti, delež planincev med člani planinske zveze, ki turno kolesarijo, pa že presega eno četrtino. Planinci postopoma urejamo tudi turnokolesarske poti, začeli smo s potjo OPD Koper Movraški krog, nato z Grosupeljsko planinsko potjo in leta 2016 s Slovensko turnokolesarsko potjo. Letos smo speljali Trans Karavanke,« je razvejanost turnega kolesarstva opisal predsednik PZS Jože Rovan, idejni oče tako slovenske turnokolesarske poti kot Trans Karavank. 
