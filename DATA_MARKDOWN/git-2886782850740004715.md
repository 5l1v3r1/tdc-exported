
# Megbízható orosz forrásra váltaná le Putyin a Wikipédiát

Published at: **2019-11-06T12:40:04+00:00**

Author: **Noemi Mrav**

Original: [euronews](https://hu.euronews.com/2019/11/06/megbizhato-orosz-forrasra-valtana-le-putyin-a-wikipediat)

Alig pár napra rá, hogy életbe lépett az az orosz törvény, miszerint Oroszországot bármikor le lehet kapcsolni a globális internethálózatról egyfajta külön, nemzeti orosz webet hozva létre, az orosz elnök kijelentette: a Wikipédia helyett egy "megbízható információkat" tartalmazó orosz változatot akar látni.
Putyin azt akarja elérni, hogy a közösségi alapon szerkesztett enciklopédiát egy orosz verzió váltsa fel.
"Jobb, ha a Nagy Orosz enciklopédia elektronikus formájával váltjuk fel (a Wikipédiát - a szerk.)... így minden esetben megbízható információt kapunk, modern mai formában" - idézte tegnap a RIA Novosztyi hírügynökség az elnököt.
A Kreml már szeptemberben bejelentette egy törvénytervezetben, hogy 1,7 milliárd rubelt költ a Wikipédia orosz ellenpárjának létrehozására 2020 és 2022 között, az online verziót pedig az orosz enciklopédia papírváltozatát is nyomtató kiadónak kell digitalizálnia.
A fent idézett internettörvény mellett egyébként az ország tervezi, hogy önálló orosz domainnév-rendszert is létrehoz 2021-re. Ez a gyakorlatban azt jelentené, hogy az orosz kormány kontrollálná mely weblapokat kapcsolják le.
