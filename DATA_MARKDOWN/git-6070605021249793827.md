
# Rufián evita posicionar-se sobre la investidura però avisa que amb aquest Sánchez no es pot parlar

Published at: **2019-11-05T12:24:19+00:00**

Author: ****

Original: [Ara.cat](https://www.ara.cat/politica/Rufian_0_2338566232.html)

Què farà ERC si és decisiva en una eventual nova investidura de Pedro Sánchez? Aquest dilluns s'ha convertit en la pregunta del milió en la roda de premsa que ha protagonitzat el candidat d'ERC a les eleccions generals, Gabriel Rufián, a l'agència ACN. Però no ha obtingut resposta.
El candidat republicà ha evitat posicionar-se sobre aquesta qüestió, però sí que ha mantingut la línia dura que el seu partit exhibeix contra el PSOE en la campanya. Rufián ha començat afirmant que "ara mateix, amb aquest Sánchez, amb aquest PSOE de Borrell, Lambán i Irene Lozano, no es pot parlar". Després hi ha incidit una mica més: "Amb aquest PSOE no es pot parlar, no es pot dialogar, no es pot negociar i no es pot fer política". 
De la pròxima investidura no n'ha parlat, però sí que ha fet al·lusions a l'última que es va viure al Congrés al juliol, quan Esquerra va votar no en primera volta i es va abstenir a la segona. Ha reivindicat aquella abstenció assegurant que ERC va optar per "fer política" i, davant les crítiques que li ha suposat la decisió – des de dins del mateix independentistme, sense anar més lluny–, ha proclamat que els vots d'ERC "mai són a canvi de res". "El nostre compromís per la paraula, el diàleg i la política és ferm", ha reblat. Ha recordat que l'independentisme basc, a través d'EH Bildu, va prendre la mateixa decisió i "ningú dubta" del seu compromís per aconseguir un estat independent a Euskadi. 

        JxCat reclama a ERC que es comprometi a no pactar amb el PSOE "a canvi de res"
      
De fet, Rufián ha defensat que aquell gest d'abstenir-se ha contribuït a "desemmascarar" Sánchez. Per al candidat d'ERC va quedar clar que el PSOE no volia cap mena d'acord i només tornar a unes noves eleccions, "una enorme irresponsabilitat".
Així, ERC parteix de la base que Sánchez "no té principis" i que ara mateix no s'hi pot dialogar, però assegura que, si surt "afeblit" de les eleccions perquè ERC el derrota àmpliament a Catalunya, sí que se'l podrà obligar a seure en una taula. Per fer què? Per parlar d'amnistia i d'autodeterminació. I de la investidura? No ha quedat clar malgrat les reiterades preguntes que hi ha hagut en la roda de premsa.
Rufián ha començat la intervenció recordant que en la campanya de les últimes eleccions generals va ser el president del seu partit, Oriol Junqueras, qui va poder protagonitzar la roda de premsa en el mateix escenari. Llavors, malgrat estar en presó preventiva, no estava condemnat i la Junta Electoral Central el va autoritzar a fer-ho. Aquell dia Junqueras sí que va parlar de la investidura del PSOE, assegurant que no tenia previst bloquejar-la si era per "evitar un govern d'extrema dreta". 

        Junqueras: "Ni per acció ni per omissió permetrem un govern d'extrema dreta a l'estat espanyol"
      
Sobre el debat televisiu d'ahir a la nit, Rufián ha criticat el paper del PSOE, el PP, Cs i Vox, però ha tornat a fer especial incidència en el que va dir el president del govern espanyol en funcions. Li ha retret haver fet bàsicament tres coses: "insultar" l'escola catalana; els treballadors del mitjans públics catalans i "criminalitzar" els referèndums. "És molt bèstia", ha conclòs. També ha tingut paraules de rebuig pel líder de Vox, Santiago Abascal: "Em sembla terrible veure un feixista de llibre en el prime time de la televisió pública espanyola. És pur feixisme".
També ha criticat que el Tribunal Suprem hagi reactivat les euroordres contra els exconsellers Clara Ponsatí, Toni Comín i Lluís Puig. Ha considerat "absolutament miserable que s'estigui perseguint demòcrates que l'única cosa que van fer va ser intentar canalitzar l'anhel de la població de Catalunya de votar en un referèndum". "Tot el suport, solidaritat i força" per als afectats, ha afegit.

        El Suprem reactiva les euroordres contra Comín, Puig i Ponsatí
      
