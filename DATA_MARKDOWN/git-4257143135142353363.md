
# Az idény végén távozik a Győr olimpiai bajnok kézilabdakapusa

Published at: **2019-11-06T12:04:00+00:00**

Author: **Infostart**

Original: [infostart](https://infostart.hu/sport/2019/11/06/az-ideny-vegen-tavozik-a-gyor-olimpiai-bajnok-kezilabdakapusa)

Kari Aalvik Grimsbö az idény végén távozik a Bajnokok Ligája-címvédő Győri Audi ETO KC női kézilabdacsapatától.
"Úgy döntöttem, ez az utolsó szezonom Győrben. Utána hazamegyek, és elkezdek tervezni egy másfajta életet" - idézi a tv2.no a norvég játékost, aki 2015 januárjában igazolt Győrbe.
Az egyaránt kétszeres olimpiai és világbajnok, illetve ötszörös Európa-bajnok Grimsbö azóta a Bajnokok Ligáját háromszor, a bajnokságot és a Magyar Kupát pedig négy-négy alkalommal nyerte meg az ETO színeiben.
A kapus már egy nyári nyilatkozatában utalt rá, hogy a mostani lehet pályafutása utolsó szezonja.
Tavaly lemondta a válogatottságot, és mivel idén májusban megműtötték a térdét, a jelenlegi szezonban még nem lépett pályára, de reményei szerint karácsony után visszatérhet. A november végén kezdődő, Japánban sorra kerülő világbajnokságon biztosan nem lesz ott, de továbbra sem zárta ki, hogy a jövő nyári, tokiói olimpia miatt visszatér a nemzeti csapatba.

        Nyitókép: MTI/Czagány Balázs
      
