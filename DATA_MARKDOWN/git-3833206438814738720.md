
# В Италия разкриха измама с лъскаво БМВ, има замесени българи

Published at: **2019-11-05T20:30:00+00:00**

Author: ****

Original: [Plovdiv24.bg](https://www.plovdiv24.bg/novini/mejdunarodni/V-Italiya-razkriha-izmama-s-luskavo-BMV-ima-zameseni-bulgari-911450)

Измама с луксозно БМВ x2, продадено незаконно в България, беше разкрита от италианското тв предаване "Ле Йене" ("Хиените") на канала "Италия Уно". Автомобилът, обявен за продажба срещу 50 000 евро в италиански сайт, бил отмъкнат с измама, като вместо пари продавачът получил 2 кг моцарела.
Купувачът мошеник се оказал италианец, осъждан в миналото за изнудване, и пробутал фалшив чек. Потърпевшият в случая се казва Енрико - той обявил луксозното си возило за продан. С него почти веднага се свързал кандидат купувач, представил се за Чиро Гало. Двамата се споразумели за цена от 47 500 евро. Енрико обаче не бил съвсем сигурен в надеждността на кандидат купувача, затова поискал от него да му прати снимка на банковия чек. За да го предразположи и вдъхне доверие, Чиро казал, че ще му прати моцарела, тъй като бил производител. Така Чиро се представил пред продавача си с двукилограмова моцарела и Енрико "захапал". Двамата приключили сделката в град Порденоне, пише "24 часа".
Енрико не знаел, че Чиро Гало всъщност е измислено име, зад което се криел италианец, осъждан в миналото за изнудване. Двамата проверили заедно чрез банката, че чекът е редовен. Енрико не можел да знае в този момент, че всъщност чекът бил клониран. После не получил никакви пари от него.
За късмет, потърпевшият Енрико оставил включен джипиеса в колата си и установил в един момент, че беемвето вече е в България. Тогава си дал сметка, че са го измамили. 
С приложение на телефона си Енрико и журналистът от "Хиените" видели как колата била паркирана от дни в гараж в България. Двамата отлетели за София. Проблемът обаче бил, че колата се намирала в гараж на полицията. След разговор с полицай разбрали, че тя била запорирана заради нередности и че собственикът й живеел наблизо. Енрико и журналистът се свързали с жената на българския собственик. Тя казала, че няма понятие как колата стигнала от Италия в България, а че знаела единствено, че мъжът й я купил от някой си Чиро Гало. Жената допълнила, че съпругът й платил в брой на Чиро 38 000 евро и че са купили и друга кола преди 2 г. без проблеми. "Сега не мога да го открия, в противен случай ще си искам веднага парите, тъй като заради нередности ми взеха колата", казал собственикът.
В крайна сметка Енрико получил ключовете от колата си и отишъл да си я прибере. След връщането в Италия Енрико и журналистът от "Хиените" стигнали до адреса на Чиро Гало посредством джипиеса на колата. Пред камерите той призна, че е извършил измама. "Няма да правя повече така", обеща още измамникът.
