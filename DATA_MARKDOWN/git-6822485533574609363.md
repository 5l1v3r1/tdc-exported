
# دیدار وزیر خزانه‌داری آمریکا با امیر قطر

Published at: **2019-11-03T17:49:00+00:00**

Author: ****

Original: [جامعه خبری تحلیلی الف](https://www.alef.ir/news/3980812163.html)

وزیر خزانه‌داری آمریکا که به دوحه سفر کرده است امروز با امیر قطر دیدار و درباره تحولات منطقه گفت‌وگو کرد.
به گزارش فارس، «تمیم بن حمد آل ثانی» امیر قطر امروز یکشنبه در دفتر خود میزبان «استیون منوشین» وزیر خزانه‌داری آمریکا و هیأت همراه او بود.
روزنامه قطری «الشرق» در سایت خود نوشت که در این دیدار روابط و همکاری راهبردی بین دو کشور و تلاش‌های مشترک در زمینه مبارزه با تروریسم و نیز تحولات منطقه‌ای و بین‌المللی بررسی شد.
منوشین همچنین صبح امروز با «عبدالله بن ناصر بن خلیفه آل ثانی» نخست‌وزیر و وزیر کشور قطر دیدار کرد.
در این دیدار روابط دوجانبه و مسائل منطقه‌ای و بین‌المللی مورد بررسی قرار گرفت.
منوشین و «جرد کوشنر» داماد و دستیار «دونالد ترامپ» رئیس‌جمهور آمریکا، از سوم آبان سفری منطقه‌ای را آغاز کرده و با مقامات عربستان سعودی، رژیم صهیونیستی، امارات متحده عربی، هند و قطر دیدار کرده‌اند.
روز چهارشنبه، آمریکا و ۶ کشور حوزه خلیج فارس بر اعمال تحریم‌های مشترکی علیه ۲۵ نهاد، بانک و فرد مرتبط با حمایت ایران از شبه‌نظامیانی نظیر حزب‌الله به توافق رسیدند.
