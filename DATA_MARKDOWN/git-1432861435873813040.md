
# Грозни сцени в Италия: Балотели едва не напусна терена след расизъм на Верона - Бреша

Published at: **2019-11-03T20:12:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/italy/grozni-sceni-v-italiq-baloteli-edva-ne-napusna-terena-sled-rasizym-na-verona---bresha-1391438.html)

Грозни сцени белязаха мача между Верона и Бреша от 11-ия кръг на Серия А. Главен герой в тях беше нападателят на Бреша Марио Балотели, който бе подложен на расистки обиди от феновете на домакините. Италианецът вкара гола за своя тим при загубата с 1:2.
След като чу обидите по свой адрес, Балотели взе решение да напусне терена. Само след продължително убеждаване от страна на съотборниците си, съперникови играчи и рефери, а и след като ултрасите на Верона замлъкнаха, нападателят остана на терена. За успокоението на расистите спомогна и заплахата на диктора, че мачът може да бъде прекратен, след като домакините водеха в резултата.
Вчера подобен скандал беляза друг мач от Серия А - този между Рома и Наполи (2:1). Тогава феновете на "вълците", които поддържат добри отношения с неаполитанци, внезапно започнаха да скандират обидни думи към южняците. Реферът спря мача, а Един Джеко трябваше да убеждава феновете на своя тим да започнат да подкрепят отбора, а не да обиждат съперника. Неотдавна пък фенове на Бреша нападнаха на расистка основа звезда на Ювентус. Вижте подробности в този материал. 
