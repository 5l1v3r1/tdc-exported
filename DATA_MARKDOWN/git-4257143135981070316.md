
# Kiderült, kik haltak meg az M5-ösön történt horrobalesetben

Published at: **2019-11-04T15:22:00+00:00**

Author: **Infostart**

Original: [infostart](https://infostart.hu/belfold/2019/11/04/kiderult-kik-haltak-meg-az-m5-oson-tortent-horrobalesetben)

Szabó Szilvia, a Csongrád Megyei Rendőr-főkapitányság szóvivője a Balástya közelében egy héttel ezelőtt történt szerencsétlenséggel kapcsolatban felidézte, hogy október 28-án hajnali fél három körül az autópálya 146-os kilométerénél egy kamion és két gépkocsi ütközött össze.
A Budapest felé tartó szerb teherautó - a nyomozás eddigi adatai szerint műszaki hiba miatt - a szalagkorlátot átszakítva áttért a szemközti sávokba, ahol két személygépjárművel ütközött. Az ütközés pillanatában a járművek kigyulladtak, és az autókban heten meghaltak.
A rendőrség felkérésére a Nemzeti Szakértői és Kutató Központ megállapította, hogy az egyik autóban egy négytagú román család, míg a másik járműben két koszovói és egy koszovói-belga kettős állampolgár utazott.
A Csongrád Megyei Rendőr-főkapitányság a baleset körülményeit a büntetőeljárás szabályai szerint, valamennyi részlet feltárása érdekében továbbra is vizsgálja.

        Nyitókép: Donka Ferenc/Délmagyar.hu
      
