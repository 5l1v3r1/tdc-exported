
# Tv-produsent går fra Maipo til Miso: - Etter 17 år var det spennende med forandring

Published at: **2019-11-04T20:46:14+00:00**

Author: **Knut Kristian Hauger**

Original: [Kampanje](https://kampanje.com/jobb/2019/11/tv-produsent-gar-fra-maipo-til-miso---etter-17-ar-var-det-spennende-med-forandring/)


        Miso er i premiere-form med både «Besatt» og «Skitten snø». Nå henter de inn en ny tv-produsent.
      
Miso Film Norge ekspanderer, og forsterker produsent-teamet ved å ansette Kristin Ulseth. Hun kommer fra stillingen som produsent i Maipo Film og har en svært lang karriere bak seg i både norsk og nordisk film- og tv-bransje. I løpet av karrieren har hun rukket både innom NRK Drama og Nordisk Film &TV i flere år før hun begynte å jobbe som utviklingsansvarlig, og senere som produsent i Maipo Film. Der var hun involvert i mange prosjekter som «Lykkeland», «Kunsten å tenke negativt» og «Albert Åberg».
- Jeg jobbet i Maipo Film i 17 år, fra selskapet var relativt nystartet og frem til nå, og kjente at det nå var spennende med forandring. Miso Films posisjon og kapasitet både nasjonalt og internasjonalt var ekstra motiverende og jeg gleder meg veldig til å jobbe bredt med film og TV-serier i teamet med dyktige og hyggelige produsentkolleger, sier Kristin Ulseth.
Miso Film Norge har det siste året hatt tre tv-serier og én spillefilm i produksjon. Ungdomsthrilleren «Skitten snø» og krimserien «Besatt» hadde begge premiere før helgen, på henholdsvis NRK og Viaplay, thrillerdramaet «Heksejakt» kommer tidlig på nyåret på TV 2. I tillegg har spillefilmen «Alle utlendinger har lukka gardiner» får kinopremiere i mars.
- Miso Films ekspansjon kommer på et tidspunkt hvor markedet er istor bevegelse. Vi ruster opp for å øke bredden og kvalitetssikre den kreative prosessen i prosjektene våre. Et sterkt produsent-team gir oss fleksibilitet til å imøtekomme den økte etterspørselen etter godt innhold innenfor flere sjangre og på ulike plattformer. Kristins solide erfaring og kompetanse vil være en styrke for selskapets satsninger fremover, og vi er veldig glade for å ha fått henne med på teamet, sier Are Heidenstrøm, daglig leder Miso Film Norge, i en melding.
I Norge er Miso Film mest kjent for «Varg Veum»-filmene og to sesonger av «Frikjent», men Miso Film står også bak en rekke suksessfulle serier i Norden som «Den som dræber», «1864», «Dicte» og «Kriger» samt tre sesonger av skandinavias første originale Netflix-serie «The Rain».
