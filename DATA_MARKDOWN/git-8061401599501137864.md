
# بالفيديو| «خاف من الموت وحيدا».. وداع النجوم لهيثم أحمد زكي

Published at: **2019-11-07T10:20:00+00:00**

Author: **سارة القصاص**

Original: [مصر العربية](http://www.masralarabia.com/%D9%81%D9%86-%D9%88%D8%AB%D9%82%D8%A7%D9%81%D8%A9/1522940-%D8%A8%D8%A7%D9%84%D9%81%D9%8A%D8%AF%D9%8A%D9%88)

سيطرت حالة من الحزن والصدمة على الوسط الفني بعد وفاة الفنان هيثم أحمد زكي، حيث توفى في الساعات الأولى من فجر اليوم الخميس.
 
وأكد تقرير الطب الشرعي أن الوفاة طبيعية ونتجت عن هبوط حاد في الدورة الدموية، ومن المقرر أن تقام صلاة الجنازة ظهر اليوم من مسجد مصطفى محمود.
 
كتبت إسعاد يونس عبر حسابها: "يا وجع القلب اللي حضر الحكاية من أولها خالص، من أول الحب والجواز والخلفة والانفصال، ثم الرحيل الأول ثم الثاني، ودلوقت الثالث، الحدوتة ابتدت وخلصت كلها خلصت، وكل أبطالها راحوا، عساهم يتقابلوا في جنة الرحمن، فكرة بتعزي القلب الموجوع".
 
 
وقالت هنا شيحة "لا حول ولا قوة الا بالله .. أنا لله وإنا اليه راجعون .. مش مصدقة وقلبي واجعني .. هيثم ذكي الحنين الطيب أبو ضحكه صافيه زي الأطفال .. ارتحت ورحت للي خلقك ...الجنازة ظهراً من جامع مصطفي محمود".
 
أما الفنانة بشرى كتبت "زمان كنت اسمع الكبار يقولوا فلان ده ابن موت و مكنتش بفهم معناها لحد ما كبرت و شوفت الموت بيخطف زينة الشباب الصغير من اصحابى وزمايلى وانا اظن انك يا هيثم ينطبق عليك مقولة ابن موت دى ...جيت و مشيت منها زائر خفيف زى ما تكون جيت عشان تمشى!! فقدت امك وانت صغير و بعديها ابوك و دلوقتى ربنا أراد يجمعك بيهم ...فى الجنة ان شاء الله...البقاء لله ولا اله الا الله هيثم احمد زكى...خبر مفجع لكن اللهم لا اعتراض ".
 
نجم مسرح مصر كتب "هيثم احمد زكي..عاش وحيدا ومات وحيدا..البقاء لله ولا حول ولا قوة الا بالله..هيثم معندوش ولا أب ولا ام ولا أخ يدعيله بالرحمه فياريت كلنا ندعيله بالرحمه والمغفره".
 
أما الفنانة هيدي كرم  نعته قائلة "‏ربنا يرحمك يا زميلي العزيز ... انت من أوائل الناس اللي اشتغلت معاها في فيلم البلاياتشو ... كنا انا و انت سنه أولى تمثيل و لسه بنخبط ... انا عارفه انك عشت حياه قاسيه نفسياً و عارفه كمان ان ربنا رحمك برحمته الواسعه علشان يجمعك بالناس اللي بتحبهم و اتحرمت منهم ... وداعاً هيثم احمد زكي".
 
 
وكتبت ناهد السباعي "ان لله و ان اليه راجعون مكنتش مصدقة غير لما روحت عند البيت واجع قلبي طول عمرك من و احنا صغيريين علطول بتقولي يانودي انا خايف اموت لوحدي ف البيت ومحدش يحس بينا و حاسس اني هموت صغير و انا دايما ارد اقولك انت بتقول كده عشان رخم و نكدي لو كنت صدقتك كنت فضلت علطول قاعدة معاك يا صحبي و اخويا وجاري وعشرة عمري من ساعة م اتولدنا...لو كنت اعرف ان ديه اخر مرة اكيد كانت هتفرق في الفراق".
 
 
وكتبت  الفنانة كندة  علوش "خبر مؤلم قاسي وصادم.. ( إنا لله وإنا إليه راجعون ) هيثم أحمد ذكي اللطيف الطيب الحساس في ذمة الله.. لروحه الرحمة ولأهله وأصدقاءه ومحبيه الصبر والسلوان".
 
