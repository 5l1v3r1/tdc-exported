
# جلسه نخست‌وزیر عراق با سران نظامی و امنیتی

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696495/%D8%AC%D9%84%D8%B3%D9%87-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D8%B9%D8%B1%D8%A7%D9%82-%D8%A8%D8%A7-%D8%B3%D8%B1%D8%A7%D9%86-%D9%86%D8%B8%D8%A7%D9%85%DB%8C-%D9%88-%D8%A7%D9%85%D9%86%DB%8C%D8%AA%DB%8C)

همزمان با ادامه اعتراضات در چند شهر عراق، نخست‌وزیر در جلسه‌ای با حضور وزیر کشور و سران نظامی و امنیتی عراق شرکت کرد.
به گزارش خبرگزاری فارس، «عادل عبدالمهدی» نخست‌وزیر عراق ساعاتی پیش برای بررسی وضعیت امنیتی و هماهنگی اقدامات لازم برای حفظ ثبات در این کشور، با سران نظامی و امنیتی عراق جلسه برگزار کرده است.
در بیانیه دفتر نخست‌وزیری عراق در مورد این نشست آمده است: «عادل عبدالمهدی نخست‌وزیر و فرمانده کل قوا شنبه شب در نشستی با حضور وزیر کشور با سران امنیتی گفت‌وگو کرد.»
این بیانیه می‌افزاید: «آن‌ها در این نشست آخرین تحولات را مورد بررسی قرار داده و بر لزوم اقدام نیروهای امنیتی برای حفظ امنیت و ثبات و اجرای وظایفشان در راستای دستور حفاظت از اعتراضات مسالمت‌آمیز و اموال عمومی و خصوصی و تأسیسات حساس در سرتاسر کشور، تأکید کردند.»
این دومین جلسه عبدالمهدی با سران امنیتی و نظامی عراق در یک هفته گذشته است.
عراق از یک ماه پیش صحنه اعتراضات و ناآرامی در چندین شهر بوده است. تظاهرات مردم عراق در اعتراض به فساد و مشکلات اقتصادی آغاز شده، اما در مواردی به خشونت و آسیب به اموال عمومی منجر شده است. دولت عراق تأکید کرده است که از حق مردم برای اعتراض مسالمت‌آمیز حمایت می‌کند و در تلاش است تا برای بهبود اوضاع اقتصادی، اصلاحاتی را در دستور کار قرار دهد.
