
# США ввели нові санкції проти компаній і високопоставлених осіб Венесуели

Published at: **2019-11-05T21:08:00+00:00**

Author: ****

Original: [DT.ua](https://dt.ua/WORLD/ssha-vveli-novi-sankciyi-proti-kompaniy-i-visokopostavlenih-osib-venesueli-328609_.html)

США ввели нові санкції проти компаній і високопоставлених чиновників, які наживалися на розподілі продовольства, яке надходило в країну, обкрадаючи, таким чином, населення Венесуели.
Про це повідомило міністерство фінансів США, яке додатково внесло в санкційний список 16 компаній і трьох фізичних осіб, передає НВ.
Санкції введені проти людей і компаній, пов'язаних з громадянином Колумбії Алексом Наїном Саабом Мораном та його бізнес-партнером Альваро Енріке Пулідо Варгасом. На думку Мінфіну США, ці люди допомагали уряду Мадуро наживатися на розподілі продовольства.
"Міністерство фінансів продовжить тиск на тих, хто наживається на населенні Венесуели", — заявив міністр фінансів США Стівен Мнучін.
Нагадаємо,
23 січня у Венесуелі з новою силою спалахнули масові акції протесту проти режиму Ніколаса Мадуро. За два тижні до цього пройшла інавгурація Мадуро на черговий президентський термін. На багатотисячному мітингу в Каракасі голова Національної Асамблеї Хуан Гуайдо приніс присягу тимчасового президента Венесуели.
США першими визнали його легітимним главою держави. Майже 50 країн підтримали рішення Сполучених Штатів. Детальніше про ситуацію в країні читайте в матеріалі Віктора Каспрука "Сітка" Мадуро" і "Голодні ігри Венесуели" в тижневику "Дзеркало тижня. Україна".
