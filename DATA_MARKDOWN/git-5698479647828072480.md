
# تیم‌های ملی فوتبال ایران و عراق در اردن به مصاف هم می‌روند

Published at: **2019-11-06T20:55:13+00:00**

Author: **یورونیوز فارسی **

Original: [euronews](https://farsi.euronews.com/2019/11/06/pressed-by-fifa-iraq-proposes-to-play-his-next-football-matches-in-jordan)

عراق یک روز پیش از اتمام مهلت فیفا برای تعیین میزبانی دیدار تیم ملی این کشور مقابل ایران و بحرین اعلام کرد که اردن را برای میزبانی این مسابقات برگزیده است.
فدراسیون جهانی فوتبال، فیفا سه شنبه شب با انتشار بیانیه ای تاکید کرده بود که با توجه به ناآرامی های جاری در کشور عراق و بنا به ملاحظات امنیتی، دو دیدار آتی تیم ملی این کشور مقابل ایران و بحرین در چارچوب رقابت های انتخابی جام جهانی و جام ملت های آسیا باید در کشوری ثالث برگزار شود.
تیم ملی عراق قرار بود روز چهاردهم نوامبر در بصره، شهر نفت خیز جنوب این کشور در چارچوب رقابت های انتخابی جام جهانی ۲۰۲۲ قطر به مصاف ایران برود که بنا به اعلام فدراسیون فوتبال عراق این دیدار در تاریخ یاد شده در کشور اردن برگزار خواهد شد.
عراق همچنین قرار بود در چارچوب همین رقابت ها روز نوزدهم نوامبر در خانه با تیم ملی بحرین مسابقه بدهد.
عبدالخالق مسعود، رئیس فدراسیون فوتبال عراق روز چهارشنبه تصریح کرد که بنا به درخواست فیفا و کنفدراسیون فوتبال آسیا تصمیم گرفته شد که دو مسابقه پیش رو مقابل ایران و بحرین در امان، پایتخت اردن برگزار شود.
رئیس فدراسیون فوتبال عراق با ابراز امیدواری از اینکه تیم ملی کشورش در اردن با استفبال خوب تماشاگران همراه شود، تصریح کرده است که این انتخاب با توجه به نزدیکی دو کشور و عدم نیاز به ویزا برای تردد تماشاگران صورت گرفته است.
عراق از ابتدای ماه گذشته میلادی دستخوش ناآرامی ها و تظاهرات معترضان به سیاست های اقتصادی و دخالت های بیگانه در امور داخلی این کشور است. جنبش اعتراضی عراق که با پیوستن قشرهای مختلف از جمله دانش آموزان، دانشجویان، اتحادیه های صنفی و نهاد های جامعه مدنی تقویت شده از ابتدای اکتبر تا کنون دست کم ۲۷۰ کشته برجای گذاشته است.
بر اساس آخرین گزارش ها بصره، محل پیشین دیدار دو تیم که مقامات فدراسیون فوتبال ایران مخالفتی با برگزاری مسابقه در آن نداشتند روز سه شنبه نیز صحنه درگیری تظاهرکنندگان با نیروهای امنیتی بود و در این میان تعدادی از معترضان به ضرب گلوله و یا شلیک نامتعارف گاز اشک آور کشته شدند.
عراق که پس از تحریم های چندین ساله بین المللی و نیز مناقشات داخلی از جمله نبرد و درگیری با گروه های افراطی از میزبانی مسابقات بین المللی منع شده بود و به تازگی اجازه برپایی مسابقات در خاک خود را دریافت کرد بود بواسطه این ناآرامی ها دوباره و تا اطلاع ثانوی از میزبانی مسابقات بین المللی فوتبال منع شده است.
محرومیت وضع شده از سوی فیفا بیشتر به سه استادیوم بزرگ این کشورمحدود می شود که در شهرهای بصره، کربلا و اربیل واقع در اقلیم کردستان عراق واقع شده اند.
تیم ملی عراق در حال حاضر با ۷ امیتاز از سه مسابقه بالاتر از بحرین و ایران در صدر جدول رده بندی گروه C رقابت های مقدماتی مرحله انتخابی جام جهانی و جام ملت های آسیا قرار دارد.
تیم ملی فوتبال ایران در آخرین مسابقه خود در چارچوب همین رقابت ها با شکست غیرمنتظره مقابل بحرین متوقف شده بود.
بیشتر بخوانید:
