
# Nieuwe naam op most wanted-lijst: wie is Kevin De Cooman?

Published at: **2019-11-07T09:35:00+00:00**

Author: ****

Original: [De Standaard](https://www.standaard.be/cnt/dmf20191107_04705140)


        De Federale Politie heeft een nieuwe naam op de most wanted-lijst geplaatst: Kevin De Cooman. De 37-jarige man uit Merchtem werd veroordeeld voor de moord op Frederik Heyvaert. Na een nachtje stappen bleef het slachtoffer bij hem logeren. In zijn woning schoot hij het slachtoffer in het hoofd, daarna verstopte De Cooman het lichaam in zijn bestelwagen. Hij werd veroordeeld tot 15 jaar cel, is spoorloos en behoort nu tot de meest gezochte criminelen van ons land.
      
Nadat een gemeenschappelijke vriend van dader en slachtoffer op 25 maart 2015 een afspraak afzegde voor een fuif in Gent, vroeg De Cooman aan Frederik Heyvaert of hij mee op stap wou. Na de fuif kwam Heyvaert logeren bij De Cooman. Er gingen veel alcohol en wellicht nog andere roesmiddelen aan vooraf. Op een bepaald ogenblik nam Kevin De Cooman een pistool vast. Hij richtte het wapen op het hoofd van zijn vriend en schoot. Het is nog steeds niet duidelijk waarom De Cooman dat deed. ‘Het is een flauwe grap die fataal is afgelopen’, verklaarde advocaat Sven Mary tijdens het proces in beroep. ‘Mijn cliënt krijgt het niet gezegd dat hij de trekker heeft overgehaald, maar hij heeft het wel degelijk gedaan. Vraag is of hij wist dat er een kogel in de kamer zat. Het antwoord op deze vraag is: neen.’ Feit is wel dat hij een maand met het lichaam van zijn vriend in zijn bestelwagen heeft rondgereden, op zoek naar een plaats om het lichaam achter te laten.
Aanvankelijk werd De Cooman schuldig bevonden aan doodslag. Hij kreeg tien jaar cel opgelegd, maar tekende daar beroep tegen aan. Eigenaardig genoeg deed ook het openbaar ministerie dat, terwijl het toch de straf kreeg die het gevraagd had. In hoger beroep kreeg hij een strengere straf: 15 jaar. Zijn advocaat tekende nog cassatie aan, maar nadat dat verworpen werd, was het over en uit voor De Cooman.
Spoorloos
Na zijn arrestatie zat De Cooman in voorarrest, maar tijdens het proces zat hij niet vast. Omdat hij elke dag in de rechtbank verscheen, vond de rechtbank na zijn veroordeling een onmiddellijk aanhoudingsbevel niet nodig. Hij mocht thuis wachten tot hij opgeroepen zou worden om naar de gevangenis te gaan, maar sinds het cassatieberoep verworpen werd, is hij spoorloos. Hij kwam niet opdagen bij de gevangenis en heeft ook geen vast adres. Om die reden heeft het FAST-team hem nu toegevoegd aan de Belgium’s Most Wanted-lijst.

        Indien u weet waar Kevin De Cooman verblijft, kan u de politie via het gratis nummer 0800 30 300 of via e-mail djo.perm@police.belgium.eu contacteren. Discretie wordt gegarandeerd.
      

        Indien u vanuit het buitenland belt, gebruikt u best het nummer 0032 2 554 44 88.
      
