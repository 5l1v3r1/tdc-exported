
# Мениджърите от Висшата лига на среща с шефа на съдиите заради ВАР

Published at: **2019-11-05T10:00:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/england/menidzhyrite-ot-visshata-liga-na-sreshta-s-shefa-na-sydiite-zaradi-var-1402781.html)

Мениджърите на клубовете от Висшата лига ще се срещнат с шефа на съдиите в Англия Майк Райли, за да обсъдят употребата на системата за Видео асистент рефер, която бе въведена в първенството от началото на този сезон.
Миналата седмица Райли се е срещнал с мениджърите на клубовете от южната част на страната, а през тази предстои да се види и с тези от севера, като се очаква да бъде обсъдено дали съдиите от Висшата лига да започнат да се консултират с монитор до терена, за да взимат своите решения.
Този метод се прилага във всички страни, в които е въведен ВАР, освен в Англия, където екип от съдии в Стокли Парк в Западен Лондон преглежда повторенията и взима крайното решение. Проблемно до момента е и правилото, че ВАР може да променя само решения на главния съдия, които се определят като "явна и очевидна грешка", което поражда субективизъм.
В последния кръг на Висшата лига ВАР отново създаде доста спорове, като гол на Роберто Фирмино за Ливърпул срещу Астън Вила бе отменен за засада, която дори след повторенията и начертаната от ВАР графика изглеждаше спорна, основателни претенции за дузпа на Манчестър Юнайтед срещу Борнемут бяха подминати, тъй като ситуацията не бе "явна и очевидна грешка", а в мача между Евертън и Тотнъм игра с ръка на Деле Али в наказателното поле на "шпорите" не бе преценена като дузпа, като решението на ВАР отне повече от три минути.
