
# 
        ثبت جهانی سنندج به عنوان شهر خلاق موسیقی
      

Published at: **2019-11-01T11:11:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637317/%D8%AB%D8%A8%D8%AA-%D8%AC%D9%87%D8%A7%D9%86%DB%8C-%D8%B3%D9%86%D9%86%D8%AF%D8%AC-%D8%A8%D9%87-%D8%B9%D9%86%D9%88%D8%A7%D9%86-%D8%B4%D9%87%D8%B1-%D8%AE%D9%84%D8%A7%D9%82-%D9%85%D9%88%D8%B3%DB%8C%D9%82%DB%8C)

گروه فرهنگی: شهردار سنندج روز پنجشنبه در جمع خبرنگاران اظهار داشت: یکی از برنامه‌های شهرداری و شورای شهر در این دوره پیگیری جهت ثبت جهانی سنندج بعنوان شهر خلاق موسیقی بود که با تشکیل کارگروه‌های تخصصی و استفاده از پتانسیل و نظر هنرمندان و صنعتگران پروپوزال این طرح آماده و به دفتر یونسکو در فرانسه ارسال شد.
به گزارش بولتن نیوز به نقل از ایرنا، حشمت اله صیدی با بیان اینکه در راستای رصد برنامه‌های فرهنگی سایتی به ۲ زبان فارسی و انگلیسی طراحی شد و تمام فعالیت‌های فرهنگی و هنری در آن بارگذاری شد، اضافه کرد: مقرر شد در ماه نوامبر، یونسکو شهر‌هایی که پتانسیل لازم جهت ملحق شدن به شبکه شهر‌های خلاق جهانی دارند را اعلام کند.
وی یادآور شد: امروز یونسکو اسامی شهر‌هایی که به شبکه خلاق ملحق شدند را اعلام کرد که سنندج نیز به عنوان شهر خلاق موسیقی ثبت جهانی شده است.
صیدی افزود: انتخاب سنندج به عنوان شهر خلاق موسیقی یکی از مهمترین رویدا‌های مهم فرهنگی است که در توسعه زیرساخت‌های فرهنگی و جذب گردشگر در آینده تاثیر بسزایی خواهد داشت.
وی با تقدیر از زحمات استاندار و سایر مسئولان استانی ابراز امیدواری کرد، با تلاش همه جانبه بتوانیم درآینده در جهت رشد و شکوفایی فعالیت‌های فرهنگی وهنری بویژه در عرصه موسیقی گام‌های اساسی برداریم.
تاکنون در ایران شهر‌های اصفهان بعنوان شهر خلاق صنایع دستی و رشت به عنوان شهرخلاق غذا ثبت جهانی شده است.
