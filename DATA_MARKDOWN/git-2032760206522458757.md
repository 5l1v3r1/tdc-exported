
# Cehlárik sa v prvom tíme Bruins dlho neohral, z NHL putoval späť na farmu

Published at: **2019-11-04T19:35:02+00:00**

Author: **Webnoviny**

Original: [Denník politika](http://dennikpolitika.sk/archiv/88676)

4.11.2019 (Webnoviny.sk) – Slovenský hokejový útočník Peter Cehlárik sa opäť sťahuje zo zámorskej NHL do rezervného tímu Bostonu Bruins v AHL. Vedenie „medveďov“ poslalo žilinského rodáka do Providence, kde odohral v aktuálnej sezóne väčšinu zápasov.
Namiesto 24-ročného krídelníka povolal generálny manažér klubu Don Sweeney do prvého mužstva kanadského útočníka Camerona Hughesa. Informáciu priniesol oficiálny tímový web.
Cehlárik dostal šancu v zostave Bostonu v sobotňajšom zápase proti Ottawe Senators, v ktorom v rámci 17 striedaní odohral necelých desať minút bez bodového zisku.
V aktuálnej sezóne NHL si pripísal ešte jeden štart, keď 27. októbra nastúpil proti New Yorku Rangers a počas dvanástich minút na ľadovej ploche zaknihoval dva mínusové body. V doterajšej kariére v profilige absolvoval 39 stretnutí s bilanciou 5+5.
Navzdory minimálnemu priestoru v prvom tíme Bostonu sa Cehlárikovi darí v úvode ročníka. Za Providence Bruins odohral v AHL sedem zápasov, v ktorých šesťkrát skóroval a pripísal si štyri asistencie.
Viac k témam: AHL, NHLZdroj: Webnoviny.sk – Cehlárik sa v prvom tíme Bruins dlho neohral, z NHL putoval späť na farmu © SITA Všetky práva vyhradené.
