
# Україна готова до припинення транзиту газу з РФ — Оржель

Published at: **2019-11-04T23:27:00+00:00**

Author: ****

Original: [НВ](https://nv.ua/ukr/biz/economics/tranzit-gazu-z-rf-ukrajina-gotova-novini-ukrajini-50051603.html)

Про це заявив міністр енергетики та захисту довкілля України Олексій Оржель в ефірі Свободи слова на ICTV.
За його словами, Україна готова до зупинки транзиту газу українською територією.
«Чому готові? Тому що в підземних українських газосховищах — рекордна кількість газу, яка закачана для того, щоб проходити опалювальний сезон. Насправді, з тією величиною газу ми можемо пройти опалювальний сезон взагалі без отримання транспортування чи постачання газу. На сьогодні це більше ніж 21,7 млрд кубів газу в українських газосховищах», — сказав Оржель.
Водночас, він заявив, що в уряді в жодному разі не виключають пріорітетність договору про транспортування газу.
«Тому що для України є пріорітет отримання і заробіток грошей на транспортування газу. Ми працюємо дуже активно з нашими європейськими партнерами, щоб підписати за новими європейськими правилами договір з Газпромом», — зазначив міністр.
Оржель підкреслив, що підписання договору за європейськими правилами «унеможливить зловживання чи включення якихось політичних моментів».
«Ми насправді стаємо умовно єдиною нормативною базою з нашими європейськими сусідами, а це означає, що фактично ми використовуємо ті правила, які працюють у Європі і нас не можна шатажувати. Якщо ми забезпечуємо транзит газу в Європу, якщо ми забезпечуємо чіткі визначені обсяги, якщо ми забезпечуємо довгостроковість цього договору, це означає постійне постачання газу на ринки Європи… Це означає, що є конкуренція та зменшення ціни для європейських споживачів», — пояснив міністр енергетики та захисту довкілля.
