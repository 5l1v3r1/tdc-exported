
# На Тернопільщині водія автокрана оштрафували на 170 тисяч гривень

Published at: **2019-11-01T21:56:00+00:00**

Author: ****

Original: [ZIK.UA](https://zik.ua/news/2019/11/01/na_ternopilshchyni_vodiya_avtokrana_oshtrafuvaly_na_170_tysyach_gryven_1681977)


        На Тернопільщині патрульні поліцейські оштрафували водія більш ніж на 170 тисяч гривень (близько 6 тисяч євро) за проїзд габаритним будівельним краном Liebherr LTM вагою понад 72 тонни.
      
Про це повідомляє пресслужба патрульної поліції Тернопільської області у Facebook.
Зазначається, що сьогодні вночі, патрулюючи автодорогу М-12 (Стрий-Знам'янка), інспектори побачили важковаговий транспортний засіб, який рухався з порушенням Правил дорожнього руху, і відразу ж зупинили його.
"Спілкуючись з 29-річним водієм Liebherr LTM, громадянином України, з'ясувалося, що чоловік прямує з Польщі в Одесу, але ніяких відповідних дозвільних документів на перевезення великогабаритного вантажу, які визначені ПДР і законами України, у нього не було. Крім того, виявилося, що вага автомобіля становила більше 72 тонн", – сказано в повідомленні.
За вчинене правопорушення патрульні винесли щодо водія постанову за статтею про порушення правил перевезення небезпечних вантажів і правил проїзду великогабаритних і великовагових транспортних засобів автомобільними дорогами, вулицями і залізничними переїздами (ст. 132-1 КУпАП).
Патрульні заборонили подальший рух автомобіля.
Нагадаємо, 25 вересня 2019 року в Україні набув чинності законопроєкт, який передбачає збільшення штрафів за порушення вимог габаритно-вагового контролю. 
