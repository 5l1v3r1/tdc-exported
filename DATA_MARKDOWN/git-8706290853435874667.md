
# Καράογλου για μπάρμπεκιου: Δημοκρατία έχουμε - Ο καθένας μπορεί να τρώει ό,τι θέλει, όπου θέλει

Published at: **2019-11-07T12:39:00+00:00**

Author: ****

Original: [enikos.gr](http://www.enikos.gr/politics/682844/karaoglou-gia-barmpekiou-dimokratia-echoume-o-kathenas-borei-na-t)

«Θεωρώ ότι ελευθερία και δημοκρατία έχουμε, ο καθένας μπορεί να τρώει ό,τι θέλει, όπου θέλει, δεν υπάρχει κάποιο πρόβλημα» δήλωσε ο υφυπουργός Εσωτερικών, Μακεδονίας - Θράκης, Θεόδωρος Καράογλου, στο περιθώριο της συνάντησης που είχε με τον δήμαρχο Θεσσαλονίκης, Κωνσταντίνο Ζέρβα με αφορμή την διοργάνωση μπάρμπεκιου έξω από κέντρο φιλοξενίας μεταναστών.
«Από εκεί και πέρα καλό θα είναι να αποφεύγονται οι εντάσεις γιατί και οι άνθρωποι, οι οποίοι έχουν έρθει είναι δυστυχισμένοι άνθρωποι οι οποίοι ψάχνουν για ένα καλύτερο μέλλον χωρίς αυτό να σημαίνει ότι αυτοί θα μας επιβάλουν τον τρόπο ζωής τους, τον πολιτισμό, την παράδοσή τους η οτιδήποτε άλλο», πρόσθεσε ο υφυπουργός.
Ερωτηθείς για την αντιμετώπιση του προσφυγικού ζητήματος ο κ. Καράογλου επισήμανε την ανάγκη για ισότιμη κατανομή των προσφύγων σε όλη την χώρα, προκειμένου να αποσυμφορηθεί η Κεντρική Μακεδονία, η οποία δέχεται τους περισσότερους πρόσφυγες.
«Η κυβέρνηση έχει πάρει μια πολιτική απόφαση, η οποία λέει ότι οι μετανάστες θα στεγαστούν σε όλη την χώρα πλην των νησιών του ανατολικού Αιγαίου, τα οποία δέχονται το πρώτο κύμα ροής, σε ποσοστό το οποίο δεν θα ξεπερνάει το 1 % του ενεργού πληθυσμού. Θεωρώ ότι με την υλοποίηση αυτής της πολιτικής δέσμευσης θα υπάρχει μια πολύ μεγάλη ανάσα και σε αυτή την φάση η κεντρική Μακεδονία είναι αυτή που δέχεται την μεγαλύτερη πίεση και αν υλοποιηθεί και περιμένουμε να γίνει πολύ σύντομα πράξη η κατανομή 1% σε όλη την χώρα θα υπάρχει μια πολύ μεγάλη βελτίωση του προβλήματος», σημείωσε ο υφυπουργός Εσωτερικών Μακεδονίας - Θράκης.
Δείτε το βίντεο:
