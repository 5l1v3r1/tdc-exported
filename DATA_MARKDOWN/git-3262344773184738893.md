
# Una vulnerabilità di Asus WRT aveva esposto i dispositivi connessi al router

Published at: **2019-11-07T10:00:00+00:00**

Author: **Alessandro Cucca**

Original: [DDay.it](https://www.dday.it/redazione/32974/vulnerabilita-wi-fi-asus-wrt-dispositivi-connessi)

I ricercatori del sito VPNmentor hanno evidenziato una pericolosa falla di sicurezza all'interno dell'applicazione web di ASUS per la gestione del Wi-Fi, utilizzata con i loro router, AsusWRT.
AsusWRT è un'interfaccia accessibile via Web da qualsiasi dispositivo, che i clienti Asus possono utilizzare per gestire la propria rete Wi-Fi, monitorando i dispositivi connessi, impostando la banda in maniera personalizzata e controllare così in maniera molto approfondita l'utilizzo della propria rete.
Purtroppo, a causa di una falla sul sistema di autenticazione, tutti questi dati sono accessibili anche ai malintenzionati che, come hanno dimostrato i ricercatori di VPNmentor, sono in grado di identificare l'indirizzo IP e il nome dei dispositivi connessi, le coordinate GPS così come la città e lo stato di provenienza, alcuni comandi IFTT e addirittura i LOG di utilizzo di Alexa.
Anche se nessun dato personale è trafugato, è facile capire come già con queste informazioni è possibile tracciare gli utenti di una particolare rete casalinga e sapere in tempo reale dove si trovano. Immaginiamo se queste informazioni venissero passate a dei "topi di appartamento", essi avrebbero libero accesso alle abitazioni per svaligiarle di ogni bene, certi e tranquilli di non venir disturbati, sapendo esattamente dove si trova il padrone di casa e gli altri membri della famiglia che magari sono partiti per un lungo viaggio e si trovano a molti km di distanza.
A questo rischio si aggiungono tutti quelli legati a ogni dispositivo connesso alla rete, come assistenti vocali, dispositivi di domotica ecc, che potrebbero essere violati dagli hacker con conseguenze molto gravi per gli utenti.
Questa falla pare sia stata già evidenziata in passato ma non si sa quando ne sia stata informata Asus e se effettivamente qualche hacker ne ha approfittato.
A oggi il problema sembra risolto e la vulnerabilità eliminata, tuttavia i ricercatori di VPNmentor consigliando agli utenti di disinstallare AsusWRT e di contattare direttamente Asus per scoprire quali misure possono adottare per proteggersi.
