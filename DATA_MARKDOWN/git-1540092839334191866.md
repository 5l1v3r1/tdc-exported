
# ΕΦΚΑ: Οδηγίες για τη χορήγηση σύνταξης λόγω θανάτου από φυσικές καταστροφές

Published at: ****

Author: ****

Original: [CNN.gr](https://www.cnn.gr/oikonomia/story/195908/efka-odigies-gia-ti-xorigisi-syntaxis-logo-thanatoy-apo-fysikes-katastrofes)

Newsroom, CNN Greece 01:00 , 02 November 2019
Σύμφωνα με την εγκύκλιο, οι διατάξεις που θεσπίστηκαν για τη συνταξιοδοτική προστασία των προσώπων τα οποία έλκουν συνταξιοδοτικό δικαίωμα από ασφαλισμένο ή συνταξιούχο του ΕΦΚΑ που απεβίωσε, λόγω φυσικής καταστροφής, ισχύουν για θανάτους που επέρχονται μετά την έναρξη ισχύος του Ν. 4387/2016, δηλαδή από τις 13 Μαΐου 2016 και μετά.
Η εν λόγω συνταξιοδοτική παροχή χορηγείται, αντί της σύνταξης των διατάξεων του άρθρου 12 του Ν. 4387/2016 και ισούται με ποσό ίσο προς τη σύνταξη που θα δικαιούτο ασφαλισμένος ή που χορηγείτο σε συνταξιούχο, κατά παρέκκλιση των εν λόγω διατάξεων. Εξακολουθούν, όμως, να ισχύουν τα οριζόμενα στο άρθρο αυτό περί κατώτατου ποσού σύνταξης. Επίσης, όταν στη σύνταξη συμμετέχουν περισσότερα του ενός πρόσωπα, το ποσό που δικαιούνται επιμερίζεται κατά ποσοστό 50% για τον εν ζωή σύζυγο και κατά ποσοστό 50% στα τέκνα κατ' ισομοιρία.
Εν τω μεταξύ, προκειμένου να χορηγηθούν αμέσως στους δικαιούχους οι συντάξεις αυτές -τόσο στην περίπτωση που έχει εκδοθεί απόφαση χορήγησης σύνταξης, λόγω θανάτου, με τις διατάξεις του άρθρου 12 του Ν. 4387/2016, όπως ισχύουν, όσο και στην περίπτωση που δεν έχει εκδοθεί- οι υπηρεσίες απονομής συντάξεων θα πρέπει να ακολουθήσουν αντιστοίχως ειδική διαδικασία, για την οποία θα λάβουν τεχνικές οδηγίες από την ομάδα έργου συντάξεων του ΕΦΚΑ, κατόπιν τηλεφωνικής επικοινωνίας (help desk).
Σε κάθε περίπτωση, οι υπηρεσίες συντάξεων θα πρέπει να παραλαμβάνουν τις σχετικές αιτήσεις για την απονομή σύνταξης, λόγω θανάτου από φυσική καταστροφή και, εάν είναι εφικτό, να επιληφθούν οίκοθεν αυτών των υποθέσεων, προκειμένου να τροποποιηθεί η απόφαση συνταξιοδότησης που έχει εκδοθεί με τις διατάξεις του άρθρου 12 του Ν. 4387/2016.

        Διαβάστε επίσης
      
