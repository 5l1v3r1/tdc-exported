
# Πότε ξεκινούν οι αιτήσεις για το Κοινωνικό μέρισμα – Κριτήρια & Δικαιούχοι

Published at: **2019-11-07T13:21:55+00:00**

Author: **neolaia.gr Team**

Original: [neolaia.gr](https://neolaia.gr/2019/11/07/koinoniko-merisma-aitiseis-kritiria-dikeouhoi/)

Έχει ξεκινήσει πλέον η αντίστροφη μέτρηση για το κοινωνικό μέρισμα 2019 και τη διανομή του και επικρατεί μεγάλη αγωνία γύρω από το ύψος, τους δικαιούχους, αλλά και το εύρος του.
Προς τα μέσα Νοεμβρίου ή αρχές Δεκεμβρίου, λοιπόν, όπου θα είναι διαθέσιμα περισσότερα στοιχεία για την εκτέλεση του κρατικού προϋπολογισμού, αναμένεται να «κλειδώσει» το ύψος, το εύρος, αλλά και οι δικαιούχοι για το κοινωνικό μέρισμα 2019.
Με βάση τα όσα έχουν γίνει γνωστά μέχρι σήμερα, μέχρι τις 20 Νοεμβρίου 2019, που η κυβέρνηση θα έχει καταθέσει τον προϋπολογισμό στη Βουλή, θα δημοσιοποιηθούν και οι προθέσεις της σχετικά με το κοινωνικό μέρισμα 2019 και τη διανομή του προβλεπόμενου υπερπλεονάσματος.
Η νεότερη εκτίμηση κάνει λόγο για ένα υπερπλεόνασμα πάνω από 1 δισ. ευρώ, που αφήνει περιθώρια για πλήθος ευεργετικών παρεμβάσεων λίγο πριν τα Χριστούγεννα.

        Το Οικονομικό Επιτελείο εξετάζει τις εξής επιλογές για τη διανομή του κοινωνικού μερίσματος 2019:
      
— την οικονομική στήριξη των χαμηλόμισθων και χαμηλοσυνταξιούχων στο τέλος του χρόνου, μέσω ενός εφάπαξ ποσού (όπως παραδοσιακά συνέβαινε τα προηγούμενα χρόνια),
— την χρησιμοποίηση του υπερπλεονάσματος ως «μαξιλάρι» για την κάλυψη έκτακτων δημοσιονομικών αναγκών, όπως για παράδειγμα τα αναδρομικά των συνταξιούχων που εκκρεμούν από τις αποφάσεις του Συμβουλίου της Επικρατείας,
— την αξιοποίηση του ποσού για παρεμβάσεις ελάφρυνσης και εισοδηματικής ενίσχυσης νοικοκυριών ευάλωτων κοινωνικών ομάδων όπως άνεργοι, περιστασιακά απασχολούμενοι και γενικά νοικοκυριά που διαβιούν με εισόδημα κάτω από το όριο της φτώχειας. Το σενάριο αυτό «φωτογραφίζει» ως δικαιούχους του μερίσματος όσους εισπράττουν το Κοινωνικό Εισόδημα Αλληλεγγύης,
— την χρήση μέρους του υπερπλεονάσματος ως επιστροφή στις επιχειρήσεις του 5% της προκαταβολής φόρου που έχει βεβαιωθεί με τις φετινές δηλώσεις φόρου εισοδήματος (εφάπαξ έκπτωση από το 100% στο 95%).
Ειδικά, σε ό,τι αφορά τους δικαιούχους του ΚΕΑ, από την 1η Νοεμβρίου του 2018 ισχύει ένας νέος κανονισμός, φέρνοντας πιο στοχευμένα κριτήρια για τους δικαιούχους.

        Τα κριτήρια είναι εισοδηματικά και καθορίζονται από την κινητή και ακίνητη περιουσία κάθε νοικοκυριού.
      

        Οι προϋποθέσεις βάσει της Κ.Υ.Α. Δ13/οικ./33475/1935/2018
      
-Ακίνητη περιουσία: Η συνολική αξία της ακίνητης περιουσίας του νοικοκυριού δεν μπορεί να υπερβαίνει το ποσό των 90.000 ευρώ για το μονοπρόσωπο νοικοκυριό, προσαυξανόμενη κατά 15.000 ευρώ για κάθε πρόσθετο μέλος και έως 150.000 ευρώ.

        -Κινητή περιουσία:
      
α) Η αντικειμενική δαπάνη της κινητής περιουσίας του νοικοκυριού (επιβατικά ΙΧ αυτοκίνητα ή και δίκυκλα) δεν μπορεί να υπερβαίνει στο σύνολό της το ποσό των 6.000 ευρώ.
β) Το συνολικό ύψος εισοδήματος ή καταθέσεων του νοικοκυριού ή/και η τρέχουσα αξία μετοχών, ομολόγων κ.λπ. δεν μπορεί να υπερβαίνουν το εξής ποσό, έως έξι μήνες πριν από την υποβολή της αίτησης:
-Μονοπρόσωπο νοικοκυριό, 1.200 ευρώ.
-Νοικοκυριό αποτελούμενο από δύο ενήλικα μέλη ή μονογονεϊκή οικογένεια με ένα ανήλικο μέλος, 1.800 ευρώ.
-Νοικοκυριό αποτελούμενο από δύο ενήλικα και ένα ανήλικο μέλος ή μονογονεϊκή οικογένεια με δύο ανήλικα μέλη, 2.100 ευρώ
-Για νοικοκυριό αποτελούμενο από τρία ενήλικα μέλη ή δύο ενήλικα και δύο ανήλικα μέλη ή μονογονεϊκή οικογένεια με τρία ανήλικα μέλη, το όριο που τίθεται είναι τα 2.400 ευρώ.
-Για νοικοκυριό αποτελούμενο από τρία ενήλικα και ένα ανήλικο μέλος ή δύο ενήλικα και τρία ανήλικα μέλη ή μονογονεϊκή οικογένεια με τέσσερα ανήλικα μέλη, το όριο αυξάνεται στα 2.700 ευρώ.
-Για νοικοκυριό αποτελούμενο από τέσσερα ενήλικα μέλη ή δύο ενήλικα και τέσσερα ανήλικα μέλη ή μονογονεϊκή οικογένεια με πέντε ανήλικα μέλη, το όριο φτάνει στα 3.000 ευρώ.
Όλα δείχνουν ότι οι αιτήσεις θα αρχίσουν να υποβάλλονται στις αρχές Δεκεμβρίου. Το πότε θα ανοίξει η πλατφόρμα και το ύψος των βοηθημάτων αποτελούν συνάρτηση της πορείας των δημόσιων εσόδων. Επιδίωξη, ωστόσο, του οικονομικού επιτελείου της κυβέρνησης είναι το Κοινωνικό Μέρισμα 2019 να έχει καταλήξει στους τραπεζικούς λογαριασμούς των δικαιούχων εντός Δεκεμβρίου.
Για το κοινωνικό μέρισμα 2019 που θα δοθεί τον Δεκέμβριο, οι αξιωματούχοι της κυβέρνησης θα έρθουν σε επαφή με εκπροσώπους των θεσμών.
Το ποσό θα προκύψει από την υπέρβαση που προβλέπεται από τον στόχο για πρωτογενές πλεόνασµα 3,5% του ΑΕΠ. Όπως και να έχει, η τελική απόφαση θα ληφθεί κατόπιν των διαβουλεύσεων με τους θεσμούς, αλλά ήδη γίνονται εισηγήσεις για τη χορήγησή του σε:

        -χαμηλοσυνταξιούχους
      

        -κοινωνικά και οικονομικά ασθενέστερους, χαμηλόμισθους, δικαιούχους του κοινωνικού επιδόματος αλληλεγγύης. 
      
Οι οριστικές αποφάσεις ως προς το πού θα κατανεμηθεί, δεν έχουν ακόμη ληφθεί και ο πρωθυπουργός θα έχει τον τελικό λόγο.
Oι θεσμοί έχουν διαμηνύσει ότι την απόφαση θα την πάρει η κυβέρνηση, αλλά εκδηλώνουν την προτίμησή τους στη δεύτερη κατηγορία, δηλαδή αυτή των κοινωνικά ασθενέστερων, καθώς ότι οι συνταξιούχοι δεν είναι υποχρεωτικά οι πλέον ασθενείς οικονομικά και έχουν ήδη εξασφαλίσει το επίδομα της 13ης σύνταξης.
Να υπενθυμίσουμε ότι το 2018, 1,4 εκατομμύριο νοικοκυριά μοιράστηκαν περίπου 800 εκατομμύρια ευρώ, ενώ τα ποσά ξεκινούσαν από τα 200 ευρώ και έφταναν τα 1.200 ευρώ.
Σε κάθε περίπτωση, το ύψος του κοινωνικού μερίσματος θα εξαρτάται άμεσα από το υπερπλεόνασμα που προκύπτει.
ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --> https://vb.me/fac486
