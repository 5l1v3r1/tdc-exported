
# 
        هفتمین نمایشگاه و جشنواره نوآوری و فناوری ربع رشیدی (رینوتکس 2019 ) آغاز به کار کرد
      

Published at: **2019-11-05T10:19:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638259/%D9%87%D9%81%D8%AA%D9%85%DB%8C%D9%86-%D9%86%D9%85%D8%A7%DB%8C%D8%B4%DA%AF%D8%A7%D9%87-%D9%88-%D8%AC%D8%B4%D9%86%D9%88%D8%A7%D8%B1%D9%87-%D9%86%D9%88%D8%A2%D9%88%D8%B1%DB%8C-%D9%88-%D9%81%D9%86%D8%A7%D9%88%D8%B1%DB%8C-%D8%B1%D8%A8%D8%B9-%D8%B1%D8%B4%DB%8C%D8%AF%DB%8C-%D8%B1%DB%8C%D9%86%D9%88%D8%AA%DA%A9%D8%B3-2019-%D8%A2%D8%BA%D8%A7%D8%B2-%D8%A8%D9%87-%DA%A9%D8%A7%D8%B1-%DA%A9%D8%B1%D8%AF)

گروه اقتصادی: معاون وزیر صمت و رئیس هیئت عامل ایدرو در مراسم افتتاحیه هفتمین نمایشگاه رینوتکس 2019 که نماینده ولی فقیه ، استاندار و سایر مقامات استان آذربایجان شرقی حضور داشتند، در ابتدا پیام وزیر صنعت، معدن و تجارت را قرائت کرد.
به گزارش بولتن نیوز، در بخشی از پیام رضا رحمانی با اشاره به برنامه های این وزارتخانه در سال رونق تولید تاکید شده است وزارت صمت به دنبال تحقق اقتصاد مقاومتی در بخش های مختلف صنعت کشور است و خدا را شاکریم که اقدامات وزارت صمت موجبات خرسندی رهبر انقلاب را به دنبال داشته است، البته این موضوع وظیفه ما را در ارکان صنعت ،معدن و تجارت کشور خطیرتر می سازد.
رئیس هیات عامل ایدرو در ادامه با اشاره به اینکه نهضت ساخت داخل ، برنامه محوری وزارت صمت در سال رونق تولید است تصریح کرد : هدف برنامه نهضت ساخت داخل ، داخلی‌سازی 10 میلیارد دلار کالا و تجهیزات وارداتی تا سال 1400 است.
محمدد باقر عالی با اشاره به برگزاری نخستین نمایشگاه ساخت داخل و رونق تولید و مقیاس استانی آن در تبریز گفت : در آن نمایشگاه ۶۴ قرارداد به امضاء رسید که تاکنون ۷ قرارداد آن عملیاتی شده است.
وی با اشاره به اینکه تاکنون دو رویداد داخلی سازی برای صنعت خودرو برگزار شده ، گفت : رویداد سوم این حوزه در در تبریز خواهد بود و در سال جاری در مجموع 120 میلیون یورو داخلی سازی آن شروع شده است.
رئیس هیات عامل سازمان گسترش و نوسازی صنایع ایران با اشاره به اینکه ایدرو در هفتمین نمایشگاه ربع رشیدی بخشی از فعالیت های خود را به کمک به تجاری سازی ایده ها اختصاص داده است، گفت :در اقتصاد دانش بنیان برای تبدیل ایده به محصول حلقه مفقوده ای وجود دارد که این حلقه همان تجاری سازی دستاوردهای پژوهشی و دانش بنیان بوده است.
معاون وزیر صمت تصریح کرد : برای گذر از این مرحله با توجه به تعدد و تراکم موسسات و صندوقهایی که در حلقه های اولیه زنجیره تبدیل ایده به محصول دانش بنیان با سطح فناوری پایین فعال هستند، ایدرو تلاش کرده فعالیت خود را بر طرح هایی با فناوری های بالا متمرکز نموده و در فرایند تجاری سازی آنها همکاری ، تسهیل گری و بعضا مشارکت داشته است.
عالی در پایان سخنان خود ، برگزاری این نمایشگاه را کاری زیربنایی در راستای اقتصاد مقاومتی برشمرد و تصریح کرد : استفاده از توانمندی های داخلی یکی از اصلی‌ترین موضوعاتی است که در بحث اقتصاد مقاومتی دنبال می‌شود و این نمایشگاه می توانند ما را در رسیدن به این هدف کمک کند.
هفتمین نمایشگاه و جشنواره نوآوری و فناوری ربع رشیدی تا 17 آبان جاری در محل نمایشگاه بین‌المللی تبریز دایر است .
