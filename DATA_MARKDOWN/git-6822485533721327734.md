
# کارخانه نوآوری آزادی افتتاح شد

Published at: **2019-11-05T08:59:00+00:00**

Author: ****

Original: [جامعه خبری تحلیلی الف](https://www.alef.ir/news/3980814037.html)

کارخانه نوآوری آزادی به عنوان محلی برای تجمع شرکت‌های نوپا (استارتاپ‌ها) با حضور رئیس جمهور به طور رسمی به بهره‌برداری رسید.
به گزارش مهر، حجت الاسلام حسن روحانی صبح سه‌شنبه با حضور در کارخانه نوآوری آزادی، از یادمان افتتاح و بهره‌برداری رسمی این مجموعه علمی و فناوری پرده برداری کرد.
رئیس جمهور هنگام افتتاح رسمی کارخانه نوآوری آزادی گفت: در ماه بسیار مبارک ربیع المولود کارخانه نوآوری آزادی را با توسل به روح عظیم الشان پیامبر اسلام(ص) و با نام خداوند بزرگ افتتاح می کنیم.
کارخانه های نوآوری بازیگران جدید اکوسیستم نوآوری و کارآفرینی هستند که مفهوم نوینی را از هم‌افزآیی برای فعالان زیست بوم نوآوری با خود همراه می آورند.
کارخانه‌های نوآوری محل تجمع شرکت‌های نوپا یا همان استارتاپ ها هستند و خدمات مورد نیاز و مرتبط با آنها نیز بصورت متمرکز در کنار آنها فراهم می‌شود و قرار است در محیط این کارخانه‌ها نوآوری بجوشد و راهکارهای جدید برای حل مسائل موجود ارائه شود.
کارخانه نوآوری آزادی به عنوان اولین شعبه پارک فناوری پردیس در مساحت ۱۸هزار و ۵۰۰ متر مربع در غرب تهران ایجاد شده و برای حدود ۳ هزار و ۵۰۰ نفر از جوانان تحصیلکرده و دانشگاهی کشور در این مجموعه ایجاد اشتغال شده است.
کارخانه نوآوری آزادی از ۱۰ سوله و یک بخش مرکزی تحت عنوان ساختمان U تشکیل شده است؛ سوله‌های ۱۰گانه این کارخانه نوآوری که در زمینه‌های گوناگون از جمله گردشگری و توریسم، معماری و زندگی شهری، نانو داروها، هوش مصنوعی(اینترنت اشیا)، بیوتیک، نوآوری بیمه‌ای و مالی، تولید محتوا و سلامت الکترونیک در آنها فعالیت می‌شود، توسط شرکت‌های بخش خصوصی تبدیل به یک شتابدهنده یا مرکز نوآوری شده که این امر فرصت مناسبی برای تیم‌های استارت‌آپی است تا بتوانند از امکانات این شتاب دهنده‌ها و مراکز نوآوری استفاده کنند.
