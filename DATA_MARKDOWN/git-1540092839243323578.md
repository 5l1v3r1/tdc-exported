
# Κουσίλα Στάιν: Η τουρίστρια που ναυάγησε στο Αιγαίο και επέζησε τρώγοντας καραμέλες

Published at: ****

Author: ****

Original: [CNN.gr](https://www.cnn.gr/news/kosmos/story/196290/koysila-stain-h-toyristria-poy-nayagise-sto-aigaio-kai-epezise-trogontas-karameles)

Newsroom, CNN Greece 11:08 , 05 November 2019 - 12:13
Η ίδια κατόρθωσε να επιζήσει, τρώγοντας βρασμένες καραμέλες και γλειφιτζούρια και τυλίγοντας τον εαυτό της με πλαστικές σακούλες, για να προστατευθεί από το κρύο.
Η 45χρονη Στάιν, σύμφωνα με το BBC, είναι έμπειρη εκπαιδεύτρια και διδάσκει ναυτικούς πώς να επιβιώσουν στη θάλασσα εφόσον ναυαγήσουν.
Για να μπορέσουν να την εντοπίσουν τα σκάφη του Λιμενικού, έδεσε μια κόκκινη τσάντα στο κεφάλι της και χρησιμοποίησε έναν καθρέφτη, για να τραβήξει την προσοχή. Έπειτα από ενδελεχείς έρευνες, το Λιμενικό την εντόπισε να πλέει με τη λέμβο της περίπου 55 ναυτικά μίλια βόρεια της Κρήτης και νότια της Φολεγάνδρου.
Σε δηλώσεις σε νεοζηλανδική ιστοσελίδα, η μητέρα της, Γουέντι Στάιν, ανέφερε πως η εκπαίδευση της κόρης ήταν πιθανό εκείνο που της έσωσε τη ζωή.
Η περιπέτεια της 45χρονης τουρίστριας ξεκίνησε την περασμένη εβδομάδα, όταν η ίδια αποφάσισε να βοηθήσει ένα Βρετανό υπήκοο, με τ’ όνομα Μάικ, να πλεύσει με ένα γιοτ από τη νότια Τουρκία με προορισμό την Αθήνα.
Κατά τη διάρκεια του ταξιδιού, η Στάιν αποφάσισε να «ξεμουδιάσει», βγαίνοντας στα ανοικτά της Φολεγάνδρου την Παρασκευή, με μια φουσκωτή λέμβο.
Ωστόσο, κατά την επιστροφή της στο γιοτ, ένα από τα κουπιά της έπεσε στη θάλασσα και οι δυνατοί άνεμοι που έπνεαν στην περιοχή, παρέσυραν τη λέμβο στην ανοιχτή θάλασσα.Καθώς οι ώρες περνούσαν και η 45χρονη δεν εμφανιζόταν στο γιοτ, ο ιδιοκτήτης του ανέφερε την εξαφάνισή της στις ελληνικές Αρχές το πρωί του Σαββάτου.
Αμέσως ξεκίνησαν έρευνες από θαλάσσης με έξι σκάφη του Λιμενικού Σώματος κι ένα μη επανδρωμένο υποβρύχιο σκάφος, ενώ από αέρος επιχείρησε ένα ελικόπτερο.
Τη στιγμή που η τουρίστρια βρισκόταν στη θάλασσα, έγραψε πάνω σε μια από τις πλευρές της λέμβου το όνομα της μητέρας της και τα στοιχεία επικοινωνίας της, φοβούμενη που δεν θα κατόρθωνε να επιζήσει.
Ωστόσο, η Στάιν ήταν τυχερή: Το Λιμενικό την εντόπισε το πρωί της Κυριακής «στο θαλάσσιο χώρο ανάμεσα στη Φολέγανδρο και την Κρήτη», όπως είπε η μητέρα της.Η 45χρονη οδηγήθηκε στο νοσοκομείο, με συμπτώματα αφυδάτωσης και υπερβολικής έκθεσης στον ήλιο.
Σύμφωνα με την εφημερίδα «The New Zealand Herald», η ίδια, αμέσως μετά τη διάσωσή της, τηλεφώνησε στη μητέρα της και της είπε: «Μαμά, μου έχει απομείνει μόνο ένα γλειφιτζούρι».

        Διαβάστε επίσης
      
