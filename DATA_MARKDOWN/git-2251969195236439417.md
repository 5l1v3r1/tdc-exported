
# I sapori dell’autunno a Pollenza, è l’ora di “Cantine e castagnata”

Published at: **2019-11-07T11:58:35+00:00**

Author: **Giacomo Gardini**

Original: [Cronache Maceratesi](https://www.cronachemaceratesi.it/2019/11/07/i-sapori-dellautunno-a-pollenza-e-lora-di-cantine-e-castagnata/1322129/)

Condividi176TweetEmail176 Condivisioni
 
 

        Tutto pronto per l’11esima edizione di “Cantine e castagnata” a Pollenza, una delle manifestazioni più attese a celebrare i sapori dell’autunno. Il festival, curato dalla Pro loco di Pollenza col sostegno del Comune e di varie associazioni, animerà le vie del paese nei giorni da domani fino a domenica.
      
Tanti sono gli eventi  previsti nei tre giorni di festa, sia negli spazi pubblici che all’interno delle cantine. Tra i più attesi c’è il concerto dei Mortimer Mc Grave, previsto per domani alle 22. Sabato invece il palco di Piazza Libertà sarà occupato dalla band Il diavolo e l’acqua santa, mentre si alterneranno spettacoli e animazioni per le vie del paese. Domenica i più piccoli potranno divertirsi con i giullari musici e tanto altro ancora dalle 15. Ben 13 saranno le cantine aperte per l’occasione in cui si potranno degustare i piatti tipici della stagione, venerdì e sabato dalle 19,30, mentre domenica dalle 16. Zuppe, legumi, polente, carni alla brace e buon vino accompagneranno i tre giorni di festa e musica, ma è previsto anche un momento di educazione alimentare con il convegno “Il benessere a tavola”, curato da Unicam, che si terrà sabato alle 18  al teatro “Giuseppe Verdi”. Gli esperti affronteranno vari temi, tra cui le proprietà nutritive della mela rosa dei Sibillini, nonché l’importanza dell’impiego del latte di asina in cosmesi e un importante focus su come leggere correttamente le etichette degli alimenti. Domenica invece, alle 17,30, sarà possibile effettuare una visita guidata gratuita a teatro, alla scoperta delle sue bellezze artistiche e delle vicende che lo hanno consegnato ai pollentini.
 
