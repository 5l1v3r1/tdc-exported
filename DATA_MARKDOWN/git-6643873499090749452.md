
# Treneren om rykteflommen rundt Haaland: – Han blir her

Published at: **2019-11-01T09:30:28+00:00**

Author: **NTB**

Original: [Bergens Tidende](https://www.bt.no/sport/i/3Je5GP/treneren-om-rykteflommen-rundt-haaland-han-blir-her)

Haaland har scoret på bestilling for Salzburg denne sesongen og har på rekordtid skaffet seg et brennhett navn i Fotball-Europa. Seks mål i mesterligaen, hvilket gjør ham til toppscorer i turneringen så langt, har bidratt sterkt til det.
Nå kobles 19-åringen til en rekke storklubber. Tidligere denne uken hevdet den italienske storavisen Corriere della Sera å kjenne til at nordmannen allerede har signert en avtale som gjør ham til Manchester United-spiller i januarvinduet.
Fredag følger britiske The Guardian opp med en artikkel der det fremgår at 20 klubber skal ha Haaland høyt på sin ønskeliste. Juventus skal være blant dem.

        Les ogsåKlepp-spiller (18) kåret til ett av Norges største fotballtalenter: – Fotball har alltid vært førsteprioritet
        Les ogsåHaaland avsluttet Salzburgs målkalas
        Les ogsåStor kåring: Her er de ti største fotballtalentene i Norge
      
Salzburg-trener Jesse Marsch har naturlig nok ikke kunnet unngå å få med seg oppmerksomheten som vies lagets store stjerne.
– Det er helt normalt at det oppstår rykter rundt en slik spiller, sier han til det østerrikske nyhetsbyrået APA. Intervjuet er gjengitt av nettstedet weltfussball.at.
Konfrontert med ryktene om at en vinterovergang for 19-åringen er nært forestående, svarer Salzburg-treneren så:
– Vår plan er at han blir hos oss. Vi lager oss ikke så mye stress rundt akkurat det temaet.
Marsch henviser til den planen klubbens sportsdirektør Christoph Freund har lagt med Erling Braut Haalands far, Alf Inge.
– Christoph Freund har et fantastisk forhold til Erlings far, de snakker sammen mye og ofte, sier Marsch.
Onsdag sto Erling Braut Haaland bak den siste scoringen da Salzburg slo Ebreischdorf 5–0 i den østerrikske fotballcupen. 19-åringen startet kampen på benken, men kom inn etter pause.

        Les ogsåErling Braut Haaland snakker ut: – Du ser at eg kose meg her, men kjæme dæ en storklubb frå Spania og banke på dørå, så ...
      
Han fornektet seg altså ikke og scoret igjen.
I alt har Haaland 22 mål på 15 kamper for Salzburg denne sesongen. Den norske 19-åringen er også toppscorer i den østerrikske ligaen.
Lørdag er det ny ligakamp mot Mattersburg på bortebane.
