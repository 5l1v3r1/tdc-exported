
# Vis a vis je európskym Orange Is the New Black. Ďalší španielsky seriál, ktorý nebudeš chcieť prestať pozerať (Tip na seriál)

Published at: **2019-11-07T11:52:00+00:00**

Author: **Timea Krauszová**

Original: [REFRESHER](https://refresher.sk/76325-Vis-a-vis-je-europskym-Orange-Is-the-New-Black-Dalsi-spanielsky-serial-ktory-nebudes-chciet-prestat-pozerat-Tip-na-serial)


        Napínavý seriál zhltneš raz-dva.
      
Španielsky seriál Vis a vis (v angličtine Locked Up) je, odvážim sa tvrdiť, nový Orange Is the New Black. Médiá spočiatku tvorcov obviňovali z krádeže originálneho nápadu na americký trhák. Európsky skvost sa však líši najmä v tóne, ktorý je vážnejší a chladnejší ako jeho americký starší brat. Pripodobnila by som ho skôr k thrilleru než ku dráme s prvkami komédie. Podľa tohto porovnania ti je asi jasné, že seriál sa odohráva v ženskej väznici. Čo si o ňom myslím?
Rýchlo sa namotáš. Počas momentálne štyroch sérií môžeš sledovať pomerne klasický príbeh Španielky Macareny (Maggie Civantos), ktorú neprávom odsúdia za finančné podvody. Až vo väzení sa však začne meniť jej doteraz nevinná a bojazlivá povaha a postupne sa stane podobnou tým, s ktorými celé dni žije: stane sa kriminálničkou, aby v base prežila. Táto premena je rýchla, ale určite nie jednoduchá a do dokonalosti ju doženie až v tretej sérii. Ako to už pri seriáloch býva, postupne sleduješ aj príbehy ďalších postáv, do centra diania sa neskôr dostanú iné ženské postavy.
Celkovo sú herecké výkony vyrovnané a kvalitné, tvorcovia vybrali skvelú hudbu a na svete je ďalší pútavý príbeh zo Španielska. Jedna zápletka strieda druhú a priebežná premena v podaní Civantos je prerušovaná vedľajšími líniami, ktoré sú však rovnako zaujímavé.
Kľúčovou je v tejto zápletke práve Civantos. Španielska herečka doteraz hrala v ľahších žánroch, naposledy v Las chicas del cable, a rola Macareny podľa mňa jej až tak spočiatku nesadla. Prechod z naivnej krásnej slečny na postrach v base bol síce postupný, ale nie dosť na to, aby si človek, ktorý ju z televízie už pozná, na nový spôsob vystupovania zvykol.
V mnohých scénach pripadala strnulá alebo až príliš hysterická a pôsobila neprirodzene. Uznávam, že za to môže moja predchádzajúca skúsenosť s touto herečkou. Úloha sladkej Barbie sa jej podľa mňa jednoducho hodí viac. Nie je to však natoľko zlé, aby som mala chuť to pri prvej sérii vypnúť. Za to však môžem viac než Civantos vďačiť scenáristom. Ak Civantos ešte nepoznáš, takýto problém nebudeš musieť riešiť.

        Maggie Civantos v úlohe Macareny Ferreiro
      
Tvorcovia našli skvelý čas a priestor, preto sa seriálu aj darí. Okrem sexu a drog ponúka množstvo príležitostí na prejav silných žien, neočakávané bitky a tiež boj o to, kto to tam vlastne má pod kontrolou. Vtipných momentov je tu pomenej, hoci postavy vedia byť značne ironické.
Nechýbajú ani šteklivé scény. Počas prvej série veľmi rýchlo pochopíš power play a dynamiku väznice, v ktorej sa pašujú drogy, predávajú slabšie väzenkyne ako sexuálne otrokyne, flirtuje sa s bacharmi a mlátia sa tie, ktoré sa tomuto spôsobu fungovania nechcú podradiť.
