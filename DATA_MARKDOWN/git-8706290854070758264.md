
# Στο λιμάνι του Τάραντα αποβιβάστηκαν οι 88 μετανάστες του πλοίου Alan Kurdi

Published at: **2019-11-04T02:33:00+00:00**

Author: ****

Original: [enikos.gr](http://www.enikos.gr/international/682120/sto-limani-tou-taranta-apovivastikan-88-metanastes-tou-ploiou-ala)

Το πλοίο Alan Kurdi της γερμανικής ΜΚΟ Sea-Eye ελλιμενίστηκε χθες Κυριακή στο λιμάνι του Τάραντα και 88 μετανάστες που είχε διασώσει πριν από μία εβδομάδα και πλέον μπόρεσαν να αποβιβαστούν.
Το σκάφος μπήκε στο λιμάνι λίγο πριν από τις 09:00 [10:00 ώρα Ελλάδας].
Η Sea-Eye εξέφρασε μέσω Twitter την «αγαλλίαση» της διότι το πλήρωμα και οι διασωθέντες «είναι επιτέλους ασφαλείς». Πριν από την αποβίβαση των διασωθέντων, εξετάστηκαν πάνω στο πλοίο από γιατρούς που επιβεβαίωσαν ότι κανένας από αυτούς δεν χρειαζόταν επείγουσα ιατρική βοήθεια, είπε εκπρόσωπος της ΜΚΟ στο Γερμανικό Πρακτορείο.
Ένας από τους μετανάστες γονάτισε και φίλησε τη γη αφού κατέβηκε από το πλοίο, μετέδωσε το ιταλικό πρακτορείο ειδήσεων ANSA.
«Οι μετανάστες ευτυχώς είναι όλοι καλά. Ανάμεσά τους είναι πέντε ασυνόδευτοι ανήλικοι και μία γυναίκα», δήλωσε η Γκαμπριέλα Φικοτσέλι, μέλος του δημοτικού συμβουλίου του Τάραντα, αρμόδιο για την κοινωνική υπηρεσία, σύμφωνα με το ANSA.
Σύμφωνα με την ίδια, οι 88 διασωθέντες μεταφέρθηκαν σε κέντρο υποδοχής και θα μετεγκατασταθούν μέσα σε 36 ώρες. «Τους είδαμε να χαμογελούν πλατιά, δεν μπορούσαν περιμένουν να κατέβουν», πρόσθεσε.
Η Sea-Eye ανέφερε ότι το Άλαν Κούρντι θα παραμείνει στον Τάραντα για λίγες ημέρες για τεχνικό έλεγχο, ανεφοδιασμό και αλλαγή πληρώματος και θα είναι πίσω στη θάλασσα σε περίπου μία εβδομάδα.
Το γερμανικό πλοίο διέσωσε τους μετανάστες την 26η Οκτωβρίου στα ανοικτά των ακτών της Λιβύης. Η ΜΚΟ κατηγόρησε μέλη της λιβυκής ακτοφυλακής ότι παρεμπόδισαν την επιχείρηση πυροβολώντας στον αέρα και στο νερό.
Η Sea-Eye χρειάστηκε να περιμένει ως αργά το βράδυ την άδεια του ιταλικού υπουργείου Εσωτερικών προκειμένου το Άλαν Κούρντι να μπει σε κάποιο ιταλικό λιμάνι. Δόθηκε μόνο αφού άλλες χώρες-μέλη της Ευρωπαϊκής Ένωσης συμφώνησαν να παραλάβουν κάποιους από τους διασωθέντες.
Σύμφωνα με το ιταλικό υπουργείο Εσωτερικών, πάνω από τα δύο τρίτα θα μεταφερθούν σε άλλες χώρες. Η Γαλλία και η Γερμανία θα μοιραστούν 60, η Πορτογαλία θα υποδεχθεί 5, η Ιρλανδία 2.
Την Παρασκευή, το Άλαν Κούρντι εισήλθε στα ιταλικά χωρικά ύδατα χωρίς έγκριση, καθώς το πλήρωμά του ανέφερε πως χρειαζόταν να πλησιάσει πιο κοντά στο έδαφος για να προφυλαχτεί από την κακοκαιρία.
Παράλληλα, 151 μετανάστες αποβιβάστηκαν από το Asso Trenta, ιταλικό φορτηγό, το οποίο έδεσε στο λιμάνι του Ποτσάλο, στη Σικελία, μετέδωσε το ANSA.
Οι άνθρωποι αυτοί, που επίσης έφυγαν από τη Λιβύη, διασώθηκαν αργά το βράδυ της Παρασκευής και νωρίς το πρωί του Σαββάτου, σύμφωνα με τη ΜΚΟ Alarm Phone, που αρχικά είχε κάνει λόγο για περίπου 200 διασωθέντες.
Η Ρώμη και η Βαλέτα πλέον αρνούνται στις περισσότερες περιπτώσεις στα πλοία των ΜΚΟ τον ελλιμενισμό πριν άλλες χώρες μέλη της ΕΕ να συμφωνήσουν να υποδεχθούν στο έδαφός τους κάποιους από τους διασωθέντες στη θάλασσα.
Η διαπραγμάτευση για την κατανομή του βάρους είναι χρονοβόρα και συνεπάγεται ότι οι αιτούντες άσυλο και οι μετανάστες παραμένουν στη θάλασσα μέχρι να εξευρεθεί συμφωνία. Τη διαδικασία συντονίζει συνήθως η Ευρωπαϊκή Επιτροπή.
Τον Σεπτέμβριο η Μάλτα, η Ιταλία, η Γαλλία και η Γερμανία πρότειναν σαφείς κανόνες, έναν μηχανισμό αυτόματης ανακατανομής μεταναστών και προσφύγων, ώστε να επιταχυνθούν οι διαδικασίες, όμως η πρότασή τους δεν υιοθετήθηκε από τα άλλα κράτη-μέλη της ΕΕ.
Πηγή: ΑΜΠΕ
