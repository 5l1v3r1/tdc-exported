
# אכזרי - הפועל פת איבדה ניצחון בסכנין בדקה ה-98

Published at: **2019-11-04T22:34:00+00:00**

Author: **אורי קידר**

Original: [חדשות פתח תקוה](http://mynetpetahtikva.co.il/%d7%a1%d7%a4%d7%95%d7%a8%d7%98/%d7%90%d7%9b%d7%96%d7%a8%d7%99-%d7%94%d7%a4%d7%95%d7%a2%d7%9c-%d7%a4-%d7%aa-%d7%90%d7%99%d7%91%d7%93%d7%94-%d7%a0%d7%99%d7%a6%d7%97%d7%95%d7%9f-%d7%91%d7%a1%d7%9b%d7%a0%d7%99%d7%9f-%d7%91%d7%93%d7%a7%d7%94-%d7%94-98-415938/2)

הפועל פתח-תקוה הייתה קרובה הערב (שני) דקה אחת מניצחון חוץ חשוב בסכנין. הקבוצה הוליכה 0:1 כשחלפו שמונה מתוך תשע (!) הדקות שהוסיף השופט אביעד שילוח בשל בזבוזי הזמן הרבים של שחקני הקבוצות האורחת, אולם אלי אלבז המקומי היה שם רגע לפני הסיום בכדי להשוות ל-1:1 ולמנוע מהפועל ניצחון ראשון ב"דוחא" מאז 2008.
הפועל חסרה הערב את הקשר נפתלי בלאי המוצהב, אבל קיבלה בחזרה את הבלם יעקב אבבה. הפתיחה הייתה מצוינת, כשבר ירוחם כבש את הראשון שלו בהפועל בנגיחה אחרי בישול של בר איבגי כבר בדקה ה-13.
בהמשך סכנין השתלטה על המשחק ומשימת השמירה על היתרון הפכה קשה עוד יותר עם הרחקתו של המגן יוסף עוודי בכרטיס צהוב שני בדקה ה-42.
לאורך כל המחצית השנייה הפועל התגוננה וניסתה לשמור על השער. בזבוזי הזמן של שחקניה היו מופרזים לדעת השופט שילוח והוא סימן תשע דקות.
בפעם הקודמת שתוספת כזאת נפסקה במשחק של הפועל, היה זה בעונה שעברה כשאירחה את בני לוד ופיגרה 2:1 בדקה ה-90. אז ניצלה הפועל את התוספת כדי להשוות בדקה ה-93 מרגליו של רוי מליקה, אולם הערב טעמה הפועל את טעמה המר של התוספת כשאיבדה את היתרון בדקה ה-98.
בעקבות התוצאה איבדה הפועל הזדמנות לחלוף על פני יריבתה והיא מדורגת במקום העשירי עם 13 נק' אחרי 11 מחזורים. ביום שישי (15:00) תארח הפועל את הפועל ר"ג, שמדורגת מקום אחת מתחתיה עם אותו מספר נקודות, למשחק שהמפסידה בו עלולה למצוא עצמה מסתבכת בקרבות תחתית.
