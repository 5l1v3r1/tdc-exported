
# Čo už vieme o novom albume Kontrafaktu? O niekoľko dní to celé vypukne

Published at: **2019-11-05T10:47:00+00:00**

Author: **Viktor Kniš**

Original: [REFRESHER](https://refresher.sk/76230-Co-uz-vieme-o-novom-albume-Kontrafaktu-O-niekolko-dni-to-cele-vypukne)


        Zhrnuli sme všetky dostupné informácie o najočakávanejšom slovenskom rapovom počine posledných rokov.
      
Rytmus, Ego a Anys sa aktuálne naplno venujú prípravám ďalšieho spoločného projektu Kontrafaktu, ktorý má dátum vydania naplánovaný na 1. decembra 2019. Tento dátum by mal byť označením pre moment, keď budú chalani odosielať všetky predobjednávky. Je skoro isté, že tí, ktorí si album zadovážia skôr, budú mať výhodu exkluzivity a na Spotify či Apple Music sa skladby objavia neskôr.
V posledných dňoch sme veľmi pozorne sledovali sociálne siete členov Kontrafaktu, aby sme teraz mohli priniesť zhrnutie a aktuálnu situáciu niekoľko týždňov pred oficiálnym releasom suverénne najočakávanejšieho nosiča posledných rokov s názvom Real Newz. 
Album Navždy z roku 2013 aj všetky predchádzajúce spoločné projekty sa vyznačovali tým, že dokázali veľmi trefne zmapovať dobu, v ktorej vyšli a zároveň vytýčili smer pre všetkých ostatných na nasledujúce roky. Niečo podobné síce očakávame aj teraz, s veľmi veľkou pravdepodobnosťou sa dočkáme podstatne viac odkazov a referencií na minulosť.
Aj keď pôvodne začalo nahrávanie u Romana Zámožného, aktuálne sa trojica presunula k Egovi domov. Rytmus pred niekoľkými dňami zverejnil na instagramových príbehoch, ako trávia čas práve tam. Poukazoval na to, že môžu album tvoriť v pohodlí a papučiach, a tak je jasné, že v tomto prípade uprednostnili komfort.
Ešte zaujímavejší je fakt, že sme na videu videli za mikrofónom so slúchadlami na ušiach stáť aj Anysa, ktorý je známy ako DJ a producent. V rámci tvorby albumov Kontrafaktu mal vždy exekutívnu funkciu, tentokrát môžeme očakávať aj slohu alebo minimálne adliby. Viac informácií mimochodom nájdeš aj na instagramovom profile @kontrafakt_realnewz, ktorý chalani spravujú a promujú na ňom album. 
Dôkaz, že sa Ego, Rytmus a Anys venujú výhradne prípravám okolo albumu, je tiež skutočnosť, že vidíme reálne kontúry sprievodných záležitostí. Na sociálnych sieťach sa už objavilo viacero fotografií nového merchu, ktorý bude dostupný v bielej aj červenej verzii – ide o farby, ktoré by mali sprevádzať samotný cover, resp. grafickú identitu. 
Pracuje sa aj na príprave dvoch obrovských krstov. 26. decembra nás čaká bratislavský v Inchebe a dva dni na to 28. decembra aj v pražskom Fóre Karlín. Vstupenky sú stále dostupné v predpredaji, očakávame však, že sa do začiatku show vypredajú, a tak odporúčame poponáhľať sa s kúpou. 
Ak si pozorne čítal našu nedávnu reportáž z Rytmusovho vystúpenia so symfonickým ochrestrom, tak už pravdepodobne vieš, že Patrik spoločne s režisérom Rolandom Wranikom chystajú ešte niečo väčšie. A my sa domnievame, že obaja majú na mysli avizované krsty albumu Real Newz. Nedávno sa aj stretli, čo nás v názore len utvrdzuje. 
Pár dní. Presne takto špecifikovali chalani dobu, koľko budeme čakať na spustenie predpredaja. Zároveň by mal svetlo sveta uzrieť aj videoklip. Včera Ego s Rytmusom absolvovali aj profesionálne fotenie,  a tak sa môžeme domnievať, že to bolo práve v súvislosti s bookletom k nosiču.
