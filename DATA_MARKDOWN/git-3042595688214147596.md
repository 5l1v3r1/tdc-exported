
# Mener han er dømt til døden på grunn av legningen

Published at: **2019-11-03T02:56:39+00:00**

Author: **Marthe Ihle**

Original: [Dagbladet.no](https://www.dagbladet.no/nyheter/mener-han-er-domt-til-doden-pa-grunn-av-legningen/71777177)

I 1993 ble han funnet skyldig i å ha drept 22 år gamle Donnivan Schaeffer idet han skulle rane sjappa Dig 'Em Donuts i byen Rapid.

        Rhines' forsvarere har imidlertid gjentatte ganger anket dødsdommen, da de mener den kommer fordi juryen var fordomsfulle mot Rhines' seksuelle legning. Han er nemlig homofil.
      
Rettsvesenet har imidlertid hele veien stått på sitt, om at dødsdommen er gitt fordi drapet anses som spesielt brutalt.
Det skriver blant andre USA Today.
Dommen har altså gjennom årene blitt anket en rekke ganger, og saken har vært oppe i amerikansk høyesterett. Sist bare for noen dager siden. Også da påpekte Rhines at han mener juryen var fordomsfulle mot ham.
Forsvarerne mener nemlig at juryen under rådslagningen skal ha sendt et notat til dommeren i saken, med et spørsmål om livstid i fengsel. Et av spørsmålene skal ifølge forsvarerne ha vært om fengselet ville la ham «blandes med de øvrige innsatte».

        Flere av medlemmene i juryen har ifølge USA Today innrømmet at Rhines' seksuelle legning var et tema i rådslagningen.
      
- Fordommer mot homofile skal ikke spille noen som helst rolle når man dømmer noen til døden. Det er sjokkerende at ingen rettsinstans noen gang har sett gjennom bevisene og noen av de anti-homofile utsagnene fra jurymedlemmene, sier forsvarer Shawn Nolan til avisa.
Rhines skal også ha bedt om å slippe å få det «vanlige» middelet brukt i den mye omtalte dødssprøyta, som sies å gi en smertefull død. Rhines har bedt om å bli henrettet med et middel som virker raskere, noe som også var vanlig i delstaten da han fikk dommen i 1993.

        Slik Dagbladet omtalte i fjor, har flere dødsdømte USA bedt om en annen henrettelsesmåte. For da Billy Ray Irick, dømt til døden i Tennessee etter å ha voldtatt og drept sju år gamle Paula Dyer, ble henrettet i august i fjor, var det ved hjelp av tre injeksjoner:
      
Først sovemidlet Midazolam, deretter det lammende middelet vekuroniumbromid og til slutt kaliumklorid (potassiumklorid) som får hjertet til å stoppe.
Problemet er at henrettelsesmetoden, som er «standard» i Tennessee, ikke alltid ser ut til å virke etter oppskriften. Ifølge Washington Post har vitnebeskrivelser av flere henrettelser de siste åra reist tvil om hvorvidt Midazolam har gitt tilstrekkelig bedøvelse.
De som venter på å få sin dødsdom utført, er livredde for at de skal få en smertefull død. Eksperter mener nemlig at medikamentene kan føre til smerte som likner drukning og det å bli brent levende.
