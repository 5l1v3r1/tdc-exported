
# زمان مناسبی برای خرید خانه در تهران است؟

Published at: **2019-11-04T11:03:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619811/%D8%B2%D9%85%D8%A7%D9%86-%D9%85%D9%86%D8%A7%D8%B3%D8%A8%DB%8C-%D8%A8%D8%B1%D8%A7%DB%8C-%D8%AE%D8%B1%DB%8C%D8%AF-%D8%AE%D8%A7%D9%86%D9%87-%D8%AF%D8%B1-%D8%AA%D9%87%D8%B1%D8%A7%D9%86-%D8%A7%D8%B3%D8%AA)


        تهران از مستاجران قدیمی خالی شده است و کاهش قیمت خانه در اغلب مناطق شهری پایتخت به صورت لاک‌پشتی ادامه دارد و آنطور که گزارش‌های وزارت راه و شهرسازی از قیمت خانه در پایتخت خبر می‌دهد بازار مسکن در مسیر ثبات قیمتی قرار گرفته است و اکنون موقعیت مناسبی برای خرید خانه در تهران آغاز شده است.
      

        آفتاب‌‌نیوز :
      
دبیر کانون سراسری انبوه سازان گفت: حاشیه‌نشینی حوزه شهری را تهدید می‌کند و اکنون اتفاق وارونه‌ای درحال شکل‌گیری است و آن اینکه مستاجران تهرانی در حال خروج و کوچ از شهر هستند.
کاهش قیمت خانه در اغلب مناطق شهری پایتخت به صورت لاک‌پشتی ادامه دارد و آنطور که گزارش‌های وزارت راه و شهرسازی از قیمت خانه در پایتخت خبر می‌دهد بازار مسکن در مسیر ثبات قیمتی قرار گرفته است و اکنون موقعیت مناسبی برای خرید خانه در تهران آغاز شده است.
با این حال اگر قیمت‌های فعلی خانه در تهران با میانگین قیمتی ۱۲ میلیون ۸۴۸ هزار تومان در هر متر مربع را ملاک قرار دهیم و به کاهش بیش از این فکر نکنیم، برای مستاجران تهرانی نیمه نخست سال آینده نیز چالش پیدا کردن خانه‌ای با اجاره متناسب با حقوق‌ و درآمد آنها وجود خواهد داشت.
ماه گذشته رئیس مرکز مطالعات و برنامه‌ریزی شهر تهران خبر داد که با افزایش تورم و قیمت رهن و اجاره مسکن، مستاجران تهرانی در معرض حذف از شهر هستند و مشخص نیست که جامعه ۴۲ درصدی مستاجران تهرانی بتوانند شانس دوباره سکونت در این شهر را داشته باشند یا خیر.

        تهران از مستاجران قدیمی خالی شده است
      
در همین راستا «حسن محتشم» عضو هیأت مدیره انجمن صنفی انبوه سازان مسکن و ساختمان استان تهران روز دوشنبه گفت: عدم توانائی در پرداخت اجاره‌بها و شرایط کلی اقتصاد کشور باعث شده است که تهران از مستاجران قدیمی خالی شود.
وی افزایش قیمت اجاره‌بها بدون افزایش توانایی مالی خانواده‌های ایرانی را یکی از دلایل اصلی این پدیده دانست و گفت: شرایط اقتصاد کلان کشور باعث شده است که در ۲ سال اخیر با کاهش ارزش پولی ملی مواجه شویم؛ در حالی که درآمد مردم افزایش نیافته و هزینه‌ها چند برابر شده است.
محتشم گفت: بخشی از این هزینه مربوط به هزینه‌های مسکن است و از آنجا که نرخ اجاره تابعی از قیمت مسکن است مستاجران در مقابل ارقام پیشنهادی مالکان امکان انتخاب ندارند.
وی گفت: از سال ۹۷ تاکنون خانه بیش از ۲۰۰ درصد گران شده است و در چند ماه اخیر با قرار گرفتن در مسیر ثبات ۲۰ درصد کاهش داشته اما هم چنان در مقابل درآمد خانوار ایرانی رقمی بسیار سنگین است که باعث جلوگیری از خانه‌دار شدن مصرف کننده واقعی می‌شود.
محتشم اضافه‌کرد: شرایط اقتصادی فعلی گویای آن است که مستاجران تهرانی نمی‌توانند همزمان با سکونت در این شهر از پس هزینه‌های اجاره مسکن هم بر آیند و بنابراین سکونت در اطراف تهران را به عنوان راه‌حلی انتخاب کردند.

        حاشیه نشینی حوزه شهری را تهدید می‌کند
      
«فرشید پورحاجت» دبیر کانون سراسری انبوه سازان نیز در همین زمینه گفت: حاشیه‌نشینی حوزه شهری را تهدید می‌کند و اکنون اتفاق وارونه‌ای درحال شکل گیری است و آن اینکه مستاجران تهرانی در حال خروج وکوچ از شهر هستند.
وی این موضوع را تهدیدی جدی برای حوزه اجتماعی دانست و گفت: متناسب با افزایش تعداد مستاجران و با توجه به کوچ قابل ملاحظه مستاجران از پایتخت نیازمند سیاست ورزی جدید در حوزه تولید مسکن استیجاری هستیم.
وی با بیان اینکه افزایش بیش از حد قیمت مسکن در کلان شهرها شرایط زندگی برای مستاجران را سخت کرده است گفت: کاهش قدرت نقدینگی مردم که امکان خانه‌دار شدن را از آنها گرفته و بر جمعیت مستاجر افزوده است میتواند تبعات اجتماعی بدی را برای جامعه داشته باشد.
به گفته پورحاجت به برنامه‌ریزی منسجمی برای تولید مسکن استیجاری و خانه‌های با متراژ کوچک نیازمندیم تا بتوانیم از یک بحران اجتماعی که نتیجه کوچ اجباری مستاجران از کلان شهرها است بکاهیم.
پورحاجت ساخت خانه‌های ۳۰ تا ۶۰ متری را که اکنون در شهرداری تهران درحال بررسی است گزینه مناسبی برای توقف روند کوچ مستاجران خواند و گفت: برای تقویت نهاد خانواده با ساخت مسکن در متراژهای کوچک می‌توانیم از ریسک مهاجرت بکاهیم. ضمن اینکه در حوزه بازار مسکن نیازمند آن هستیم که دست از خود تحریمی برداریم و بانک‌ها و وزارت راه و شهرسازی در کنار هم برنامه هماهنگی برای خانه‌دار کردن جاماندگان از مسکن داشته باشند.
وی توصیه‌کرد تا خانه‌دار کردن تمام دهک‌های جامعه در طرح اقدام ملی مسکن مورد توجه قرار گیرند و گفت: بخش اساسی شهر تهران مستاجران آن هستند که باید مورد توجه جدی قرار گیرند و با کاهش قدرت نقدینگی نه تنها امکان تهیه خانه را ندارند بلکه مشخص نیست که بتوانند قرارداد خود را برای سکونت یک سال دیگر در شهر تهران تمدید کنند.
