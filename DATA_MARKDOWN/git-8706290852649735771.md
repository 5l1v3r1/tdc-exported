
# Reuters: Ο Ερντογάν μπορεί να ακυρώσει το ταξίδι του στις ΗΠΑ μετά τα ψηφίσματα του Κογκρέσου

Published at: **2019-11-04T19:54:00+00:00**

Author: ****

Original: [enikos.gr](http://www.enikos.gr/international/682280/reuters-o-erntogan-borei-na-akyrosei-to-taxidi-tou-stis-ipa-meta-)

Ο Τούρκος πρόεδρος, Ρετζέπ Ταγίπ Ερντογάν, είναι πιθανόν να ακυρώσει το προγραμματισμένο για την επόμενη εβδομάδα ταξίδι του στην Ουάσιγκτον, σε ένδειξη διαμαρτυρίας μετά τα ψηφίσματα της Βουλής των Αντιπροσώπων για την αναγνώριση της γενοκτονίας των Αρμενίων και την επιδίωξη επιβολής κυρώσεων στην Τουρκία, σύμφωνα με δημοσίευμα του Reuters που επικαλείται τρεις Τούρκους αξιωματούχους.
Ο Ερντογάν αναμένεται στις 13 Νοεμβρίου στην Ουάσιγκτον, μετά από πρόσκληση του προέδρου Ντόναλντ Τραμπ, αλλά την περασμένη εβδομάδα δήλωσε ότι τα ψηφίσματα θέτουν «ερωτηματικό» στα σχέδια αυτά. «Τα βήματα αυτά επισκιάζουν σοβαρά τις σχέσεις μεταξύ των δύο χωρών. Λόγω των αποφάσεων αυτών, η επίσκεψη του Ερντογάν έχει ‘παγώσει’», δήλωσε υψηλόβαθμος Τούρκος αξιωματούχος, προσθέτοντας ότι δεν έχει ληφθεί ακόμη οριστική απόφαση.
Τουρκικές πηγές αναφέρουν ότι ο Τραμπ και ο Ερντογάν έχουν ισχυρή σχέση, παρά την οργή στο Κογκρέσο για την εισβολή της Τουρκίας στη Συρία και την αγορά από αυτή των ρωσικών πυραύλων S-400.
Πηγή πληροφοριών: Reuters
