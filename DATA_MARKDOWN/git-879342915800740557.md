
# Суд залишив заарештованим вилучене НАБУ в Держгеокадастрі майно

Published at: **2019-11-06T11:40:02+00:00**

Author: ****

Original: [Слово і Діло](https://www.slovoidilo.ua/2019/11/06/novyna/polityka/sud-zalyshyv-zaareshtovanym-vyluchene-nabu-derzhheokadastri-majno)


        Суд залишив заарештованим майно, яке вилучили детективи Національного антикорупційного бюро під час обшуку у приміщенні Головного управління Держгеокадастру в Одеській області у справі відчуження землі.
      
Таке рішення 29 жовтня ухвалила колегія суддів апеляційної палати Вищого антикорупційного суду, повідомляє «Слово і Діло».
11 липня НАБУ провело обшук у приміщенні Главку Держгеокадастру в Одеській області. Під час слідчих дій детективи вилучили конверт білого кольору, 6000 грн і жорсткий диск. Вказане майно визнали речових доказом і на нього наклали арешт. Проте Держгеокадастр не погодився з таким рішенням і подав апеляцію, в якій просив скасувати арешт майна.
Вивчивши скаргу, судді залишили її без задоволення. Вони вказали, що на вказаному жорсткому диску дійсно є інформація, необхідна слідству, а тому його обґрунтовано визнали речовим доказом.
Нагадаємо, НАБУ розслідує виділення в оренду землі в Одеській області. Також детективи провели мінімум два обшуки в справі. Нещодавно суд залишив заарештованими вилучені у адвоката документи.
Хочете обговорити цю новину? Долучайтеся до телеграм-чату CHORNA RADA
