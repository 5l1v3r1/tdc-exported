
# ۵ شکارچی متخلف در ارومیه دستگیر شدند

Published at: **2019-11-01T11:34:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619191/%DB%B5-%D8%B4%DA%A9%D8%A7%D8%B1%DA%86%DB%8C-%D9%85%D8%AA%D8%AE%D9%84%D9%81-%D8%AF%D8%B1-%D8%A7%D8%B1%D9%88%D9%85%DB%8C%D9%87-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF)


        رییس اداره حفاظت محیط زیست ارومیه گفت: پنج شکارچی متخلف در ارتفاعات منطقه سیلوانا و زیوه که اقدام به شکار کرده بودند، دستگیر شدند.
      

        آفتاب‌‌نیوز :
      
مختار خانی افزود: ماموران یگان حفاظت محیط زیست آذربایجان‌غربی حین گشت‌زنی در زیستگاه‌های کوهستانی منطقه زیوه و سیلوانا با این افراد مواجه شدند و از متخلفان پنج قبضه اسلحه شکاری به همراه لاشه چهار قطعه کبک و دو رشته تور کشف شد؛ شکارچیان متخلف نیز با تشکیل پرونده به مراجع قضایی معرفی شدند.
خانی گفت: امسال هیچ مجوزی برای شکار صادر نشده و هرگونه شکار در زیستگاه‌های حیات وحش ممنوع می‌باشد و در صورت مشاهده با متخلفان برخورد جدی می‌شود.
آذربایجان‌غربی به دلیل ظرفیت ویژه جغرافیایی و کوهستانی دارای گونه‌های مختلف پرندگان ماهیان و پستانداران است و شهرستان ارومیه به خاطر دارا بودن مناطق بکر کوهستانی از جمله منطقه مارمیشو، سیلوانا، دره شهدا و تالاب‌های متعدد از جمله دریاچه ارومیه و حیات وحش منحصر به فرد همواره مورد طمع شکارچیان و دشمنان طبیعت بوده است.
سالانه صدها متخلف شکار در آذربایجان‌غربی دستگیر می‌شود.
