
# Aλιέας χτύπησε άνδρα του Λιμενικού για να αποφύγει τον έλεγχο

Published at: **2019-11-03T10:14:09+00:00**

Author: ****

Original: [News.gr](https://www.news.gr/ellada/article/2017337/alieas-chtipise-andra-tou-limenikou-gia-na-apofigi-ton-elegcho.html)

Επαγγελματίας αλιέας που αλίευε παράνομα γαρίδα με τρατάκι, για να αποφύγει τον έλεγχο ανδρών του Λιμενικού Σώματος που το παρακολουθούσαν και περίμεναν να βγει στη στεριά, μπήκε στο αυτοκίνητο του και στην προσπάθεια του να διαφύγει, χτύπησε άνδρα του Λιμεναρχείου Πρέβεζας.
Όπως μεταδίδει η ιστοσελίδα e-maistros.gr, το περιστατικό σημειώθηκε στην περιοχή του Αγίου Θωμά στην Πρέβεζα και ο Λιμενικός οδηγήθηκε για νοσηλεία στο Γενικό Νοσοκομείο Πρεβέζης, ενώ ο 47χρονος δράστης συνελήφθη λίγο αργότερα. Οι Αλιευτικοί Σύλλογοι Δήμου Αρταίων, Αμφιλοχίας, Βόνιτσας και Νικολάου Σκουφά καταδικάζουν το γεγονός, με ανακοίνωση την οποία κοινοποιούν στα υπουργεία Ναυτιλίας, Περιβάλλοντος και Αγροτικής Ανάπτυξης & Τροφίμων.
Ειδικότερα, όπως αναφέρουν στην ανακοίνωσή τους:
Μετά από ενημέρωση σχετικά με περιστατικό που έλαβε χώρα πρωινές ώρες της 30-10-2019, όπου παράνομος αλιέας ο οποίος αλίευε με απαγορευμένο εργαλείο (τρατάκι) και ο οποίος για να αποφύγει τον έλεγχο παρέσυρε τον βαθμοφόρο του Λιμεναρχείου τραυματίζοντας τον, ανακοινώνουμε ότι εμείς ως Αλιευτικοί Σύλλογοι καταδικάζουμε την συγκεκριμένη πράξη και δηλώνουμε την στήριξή και τη συμπαράστασή μας στον τραυματία Λιμενικό και στο Λιμεναρχείο για τις προσπάθειες που κάνει για την πάταξη της παράνομης αλιείας στον Αμβρακικό.
Από την πρώτη στιγμή και σε όλους του τόνους, οι Σύλλογοι μας έχουν πρωτοστατήσει για την αντιμετώπιση καταστροφών που γίνονται από «επιτήδειους», οι οποίοι με τη χρήση παράνομων εργαλείων και ιδίως του απαγορευμένου συρόμενου εργαλείου «τρατάκι», κατά στρέφουν τον αλιευτικό πλούτο του Αμβρακικού Κόλπου, όπου εργαζόμαστε νόμιμα όλοι εμείς οι επαγγελματίες αλιείς και ζούμε τις οικογένειές μας.
Απαιτούμε αυστηροποίηση των ποινών που αφορούν την αλιεία και ιδίως η χρήση του παράνομου συρόμενου εργαλείου (τρατάκι) να γίνει πλέον ποινικό αδίκημα, γιατί η καταστροφή που προξενεί η χρήση του είναι τεραστία και κρούουμε τον κώδωνα του κινδύνου ότι πολύ σύντομα ο Αμβρακικός θα γίνει Νεκρά Θάλασσα.
