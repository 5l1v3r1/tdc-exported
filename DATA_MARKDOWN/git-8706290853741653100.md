
# Στις 18 Δεκεμβρίου θα συνεχιστεί η δίκη της Χρυσής Αυγής - Αναμένεται η πρόταση της εισαγγελέως της έδρας

Published at: **2019-11-07T14:09:00+00:00**

Author: ****

Original: [enikos.gr](http://www.enikos.gr/society/682862/stis-18-dekemvriou-tha-synechistei-i-diki-tis-chrysis-avgis-aname)

Στις 18 Δεκεμβρίου με την πρόταση της εισαγγελέως της έδρας επί της ενοχής των κατηγορουμένων θα συνεχιστεί η δίκη της Χρυσής Αυγής. Με την προϋπόθεση, ωστόσο, όπως διευκρινίστηκε από την έδρα, να είναι έτοιμη η εισαγγελέας μέχρι τότε καθώς σε διαφορετική περίπτωση μπορεί να της δοθεί κι άλλος χρόνος. 

        Ένσταση ακυρότητας
      
Κατά τη σημερινή συνεδρίαση υποβλήθηκε από τους συνηγόρους της υπεράσπισης ένσταση ακυρότητας του κατηγορητηρίου για το αδίκημα της εγκληματικής οργάνωσης. Αναφερόμενοι στη Σύμβαση του Παλέρμο, η οποία έχει κυρωθεί και από την Ελλάδα, υποστήριξαν ότι το αδίκημα δεν υφίσταται επειδή σε αυτή προβλέπεται ως απαραίτητη προϋπόθεση η επιδίωξη οικονομικού οφέλους. Μάλιστα, επικαλέστηκαν και την άποψη του Εφέτη Ν. Σαλάτα (μειοψηφία), όπως αποτυπώθηκε στο παραπεμπτικό βούλευμα, σύμφωνα με την οποία δεν στοιχειοθετείται το αδίκημα της εγκληματικής οργάνωσης, επειδή δεν αποδείχθηκε ότι οι κατηγορούμενοι έδρασαν με στόχο να προσπορίσουν οικονομικό όφελος.
Οι συνήγοροι πολιτικής αγωγής, ωστόσο, υποστήριξαν ότι ρητά η σύμβαση του Παλέρμο προβλέπει πως κάθε έννομη τάξη είναι ελεύθερη να επιλέξει ποια χαρακτηριστικά θα προσδώσει στο αδίκημα της εγκληματικής οργάνωσης. Όπως υποστήριξαν η επιδίωξη οικονομικού οφέλους αποτελεί επιβαρυντική περίσταση.
