
# Tajemný Lister SUV-E bude prvním svého druhu. Rozdá si to hlavně s Porsche

Published at: **2019-11-06T07:00:00+00:00**

Author: **Vladimír Kadera**

Original: [AutoRevue.cz](https://www.autorevue.cz/tajemny-lister-suv-e-bude-prvnim-sveho-druhu-rozda-si-to-hlavne-s-porsche)

Je to tak. Značka Lister se se svou bohatou historií pouští do světa elektromobilů. Na začátek ale upozorňuje, že v jejích žilách stále koluje spíše benzin. Trend elektromobilů ale ignorovat nemůže, a proto představuje Lister SUV-E, elektrickou interpretaci od tvůrců legendárního supersportu Storm.
Jak asi víte, značka Lister se v poslední době zabývá hlavně přestavbou vozů Jaguar, respektive Lister je pro Jaguar totéž, co třeba Alpina pro BMW. Své na první pohled jasně rozeznatelné kořeny má tedy v Jaguaru I-Pace, prvnímu kočičímu elektromobilu na světě. Zatím na světě pouze koncept, ale produkční kusy už v podstatě stojí ve dveřích.
Výsledný vůz si bude moci zákazník naspecifikovat přesně podle svých přání. I kdyby chtěl milovník berušek auto zbarvené podle svého oblíbeného hmyzu, v Listeru mu jej tak udělají. A samozřejmě udělají nejen to. Třeba kožené čalounění interiéru si můžete dopřát v šedesáti různých barvách. Barev prošívání je 200. K dispozici ještě nejsou kompletní technická data, ale vzhledem k dostupným informacím lze říct, že auto bude pěkně rychlé nejen v přímce.
Přední nárazník se splitterem, kapota, zadní nárazník se splitterem a zadní křídlo jsou nyní z karbonu. Blatníky jsou rozšířené, aby se pod ně nacpala kola ve speciálním Lister designu, pod nimiž se schovávají karbon-keramické brzdy. Podvozek je snížený a vůz vyluzuje agresivní zvuk, podobný tomu od výfuků.
Vzhledem k úpravě softwaru a úspoře 100 kilogramů hmotnosti se očekává, že stovku zvládne auto za zhruba čtyři sekundy. Jaguar I-Pace, z nějž Lister SUV-E vychází, má stovku za 4,8 sekundy. Lister si za vůz chce říct o v přepočtu 3,7 milionu korun.
Od představení nového Porsche Taycan už víme, že ani ve Stuttgartu se elektromobilů nebojí, a navíc je umí udělat opravdu pořádně. Pokud Porsche dodrží slovo a představí v příštím roce sériovou verzi zvýšeného Taycanu s názvem Cross Tursimo, bude tu mít již zavedeného, i když malosériového, konkurenta.

        Galerie doplněna o Porsche Cross Turismo.
      
