
# Καιρός : Ισχυρές βροχές, καταιγίδες και χαλάζι την Πέμπτη

Published at: **2019-11-06T22:20:45+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/07/society/kairos-isxyres-vroxes-kataigides-kai-xalazi-tin-pempti/)

Αλλάζει ξανά το σκηνικό του καιρού από την Παρασκευή. Νέο κύμα κακοκαιρίας αναμένεται να χτυπήσει τη χώρα, θέτοντας σε εφαρμογή τον κρατικό μηχανισμό.
Μέσα στις επόμενες ώρες αναμένονται ισχυρές βροχές και καταιγίδες, χαλαζοπτώσεις, καθώς και δυνατοί νοτιάδες, με την Πυροσβεστική και τη Γενική Γραμματεία Πολιτικής Προστασίας να βρίσκονται σε κατάσταση συναγερμού.

        Προανακριτική για Novartis : Τι ετοιμάζουν Πολάκης – Τζανακόπουλος στη συνεδρίαση
      
Ειδικότερα, το Πυροσβεστικό Σώμα έθεσε σε εφαρμογή το επιχειρησιακό σχέδιο για την αντιμετώπιση κινδύνων από πλημμύρες και παρόμοια φαινόμενα, μετά τις προβλέψεις της ΕΜΥ, σύμφωνα με τις οποίες ο καιρός θα δείξει τα «δόντια» του.
Τα έντονα καιρικά φαινόμενα θα πλήξουν από τα μεσάνυχτα της Τετάρτης τα βορειότερα νησιά του Ιονίου, κυρίως την Κέρκυρα, ενώ από τις πρωινές ώρες της Πέμπτης την Ήπειρο – κυρίως στα δυτικά τμήματα – και από το μεσημέρι τα υπόλοιπα νησιά του Ιονίου και πιθανώς στη Δυτική Στερεά.
Τα ισχυρά φαινόμενα αναμένονται μέχρι τις βραδινές ώρες της Πέμπτης.
Αναλυτικότερα, επιδείνωση θα παρουσιάσει την Πέμπτη ο καιρός. Βροχές και τοπικές καταιγίδες στο Βόρειο Ιόνιο και σε περιοχές της Ηπείρου, καθώς επίσης λίγες βροχές τοπικού χαρακτήρα στη Μακεδονία και στη Θράκη, αναμένονται μέχρι το μεσημέρι της Πέμπτης.
Στη συνέχεια, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών, τα φαινόμενα βαθμιαία θα επεκταθούν στο σύνολο της Δυτικής Ελλάδας, αποκτώντας σταδιακά έντονο χαρακτήρα.
Κατά τόπους θα εκδηλωθούν και χαλαζοπτώσεις, ενώ οι ατμοσφαιρικές συνθήκες ευνοούν τη μεταφορά σκόνης από την Αφρική.
Από το βράδυ της Πέμπτης το μέτωπο των καταιγίδων αναμένεται να κινηθεί ανατολικότερα, με παράλληλη βελτίωση του καιρού στα δυτικά.
Η θερμοκρασία θα κυμανθεί στη Δυτική Μακεδονία από 5 έως 21 βαθμούς, στη Βόρεια Ελλάδα από 7 έως 24 βαθμούς, στην Ήπειρο από 9 έως 24 βαθμούς, στην Κεντρική Ελλάδα από 6 έως 25, στη Δυτική και Νότια Ελλάδα από 15 έως 23 βαθμούς, στα υπόλοιπα ηπειρωτικά από 8 έως 25, στα νησιά του Ιονίου από 16 έως 23 βαθμούς και στα νησιά του Αιγαίου από 15 έως 25, αλλά στην Κρήτη οι μέγιστες θα φτάσουν τοπικά στους 27 με 29 βαθμούς Κελσίου.
Οι άνεμοι, τόσο Αιγαίο όσο και στο Ιόνιο, θα πνέουν από νοτιοανατολικές διευθύνσεις με εντάσεις έως 6 μποφόρ και τοπικά στο Ιόνιο 7 μποφόρ. Τις απογευματινές ώρες οι άνεμοι στο Ιόνιο θα στραφούν σε βορειοδυτικούς με ίδιες εντάσεις, ενώ το βράδυ θα εξασθενήσουν.
Στην Αττική αναμένονται αυξημένες συγκεντρώσεις σκόνης και λίγες νεφώσεις, οι οποίες από το απόγευμα σταδιακά θα αυξηθούν και αργά το βράδυ θα βρέξει τοπικά.
Τη νύχτα της Πέμπτης προς την Παρασκευή ο καιρός θα παρουσιάσει επιδείνωση, με βροχές και καταιγίδες, φαινόμενα που ενδέχεται να είναι κατά περιόδους έντονα και να συνοδευτούν τοπικά από χαλαζόπτωση.
Οι άνεμοι θα πνέουν από νοτιοανατολικές διευθύνσεις σχεδόν μέτριοι έως μέτριοι, 4 με 5 μποφόρ. Η θερμοκρασία θα κυμανθεί στην πόλη της Αθήνας από 17 έως 25 βαθμούς.
Στη Θεσσαλονίκη αναμένονται λίγες νεφώσεις, οι οποίες σταδιακά θα αυξηθούν, δίνοντας αργά το βράδυ βροχές και τη νύχτα προς την Παρασκευή σποραδικές καταιγίδες, φαινόμενα που τοπικά θα είναι έντονα. Αυξημένες θα είναι από το απόγευμα οι συγκεντρώσεις σκόνης.
Οι άνεμοι θα πνέουν νοτιοανατολικοί με 4 έως 4 μποφόρ. Η θερμοκρασία στο κέντρο της πόλης θα κυμανθεί από 12 έως 23 βαθμούς.

        Μάθιου Πάλμερ : «Ζημιογόνος και προκλητική» η επέκταση τουρκικών γεωτρήσεων σε ελληνική υφαλοκρηπίδα και ΑΟΖ
      
