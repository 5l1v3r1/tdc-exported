
# Beogradski vodovod: Stabilizovano vodosnabdevanje Urgentnog centra

Published at: **2019-11-03T09:10:04+00:00**

Author: ****

Original: [Novinska agencija Beta](https://beta.rs/vesti/politika-vesti-srbija/118813-urgentni-centar-ne-prima-pacijente-pukla-cev-u-pasterovoj?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Stabilno vodosnabdevanje Urgentnog centra ponovo je uspostavljeno danas oko 12.30, pošto je prethodno došlo do prekida izazvanog kvarom na vodovodnoj cevi u Pasterovoj ulici, saopštilo je Javno komunalno preduzeće Beogradski vodovod i kanalizacija. Navodi se da je za ostale potrošače koji su zbog kvara ostali bez vode, normalizacija vodosnabdevanja predvidjena do 22 časa. "Na predmetnom delu vodovodne mreže, koja je stara 50 godina, nije bilo većih defekata tokom prethodnih godina", stoji u saopštenju. Urgentni centar je jutros ostao bez vode zbog pucanja vodovodne cevi u Pasterovoj ulici u centru Beograda pa je ta zdravstvena ustanova primala samo pacijente sa hitnim stanjima. Pacijenti su tokom problema sa vodosnabdevanjem, upućivani u KBC "Zemun" i "Dr Dragiša Mišović".
