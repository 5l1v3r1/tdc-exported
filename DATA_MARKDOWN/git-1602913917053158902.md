
# Guvernul PNL ar putea adopta, miercuri, ordonanţa de urgenţă ce prevede reducerea numărului de ministere

Published at: **2019-11-05T14:17:00+00:00**

Author: ****

Original: [Ziarul Financiar](https://www.zf.ro/eveniment/guvernul-pnl-ar-putea-adopta-miercuri-ordonanta-de-urgenta-ce-prevede-reducerea-numarului-de-ministere-18543852)

Guvernul Orban se întruneşte, miercuri, în prima şedinţă oficială, potrivit unui anunţ al PNL. Executivul ar putea adopta OUG pentru reducerea numărului de ministere de la 26 la 16 şi o ordonanţă de urgenţă pentru asigurarea veniturilor pentru mineri, după închiderea minelor.
Şedinţa Executivului va începe la ora 12:00, potrivit anunţului făcut de PNL.
Premierul Ludovic Orban anunţase, marţi, că ordonanţa pentru reducerea numărului de ministere este „în lucru”.
Cât despre ordonanţa de urgenţă privind veniturile minerilor, ar putea fi adoptată în contextul în care peste 70 de mineri ai Salinei Ocna Dej sunt blocaţi în subteran. Preşedintele Consiliului de Administraţie a Salrom aşteaptă intervenţia noului ministru al Economiei pentru rezolvarea voucherelor de vacanţă.
Angajaţii Salinei Ocna Dej din schimbul trei, care au intrat la lucru luni seară, s-au alăturat protestului colegilor lor început luni dimineaţa şi s-au blocat în subteran, astfel că marţi numărul protestatarilor depăşeşte 70.
Protestul angajaţilor de la Salina Ocna Dej, judeţul Cluj, a început în urmă cu opt zile. Oamenii sunt supăraţi că nu primesc voucherele de vacanţă, în valoare de 1.450 lei sau 2.080 lei, aşteptate din august.
Salina Ocna Dej este o veche unitate minieră din Ocna Dejului, judeţul Cluj, specializată pe extracţia sării geme în stare solidă.
Minerii de la Paroşeni şi Uricani au fost vizitaţi, sâmbătă, de familii şi prieteni, după şase zile în care au fost blocaţi în subteran. Aceştia şi-au anunţat rudele că vor intra în greva foamei, dacă nu vor primi venituri în completare după închiderea minelor.
Liberalii ar fi vrut ca prima şedinţă de Guvern să aibă loc, marţi, însă miniştri au trebuit să îşi preia portofoliile pe parcursul acestei zile.
Luni seara, după depunerea jurământului la Cotroceni a membrilor Executivului, a avut loc o şedinţă informală a Guvernului, la care a participat pentru scurt timp şi preşedintele Klaus Iohannis.
Premierul Ludovic Orban a anunţat că şeful statului este invitat şi la prima reuniune oficială a Cabinetului său.
