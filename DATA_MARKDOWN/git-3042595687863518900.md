
# 14 kamper uten seier: - Fryktelig

Published at: **2019-11-07T19:44:24+00:00**

Author: **Øyvind Godø**

Original: [Dagbladet.no](https://www.dagbladet.no/sport/14-kamper-uten-seier---fryktelig/71795630)

Europa League-gruppespillet for Rosenborg framstår mer og mer som en fiasko. Kveldens 0-2-tap mot Sporting på Lisboa betyr at trønderne står uten ett eneste poeng i årets gruppespill.

        Fasiten etter fire kamper? 0-0-4 og 1-8 i målforskjell.
      
De øvrige lagene som står med 0 poeng i sine respektive Europa League-grupper er Astana, CSKA Moskva og Besiktas. De to sistnevnte spiller for øvrig senere i kveld.

        Rosenborg har nå ikke vunnet noen av sine siste 14 kamper i Europa League-gruppespillet. Forrige trønderske seier i gruppespillet var mot Vardar i september 2017, da Rosenborg vant 3-1 etter scoringer av Nicklas Bendtner, Anders Konradsen og Vegar Eggen Hedenstad.
      
Kveldens tap betyr at RBK nærmer seg faretruende den negative rekorden til Apollon Limassol på antall kamper på rad uten seier, altså 15.

        Det betyr at trønderne må vinne hjemme mot LASK, som banket PSV overraskende nok hele 4-1 i kveld, 28. november for å ikke tangere den pinlige rekorden. Deretter venter PSV borte for trønderne 12. desember.
      
Sporting, som innehar 4.-plassen i den portugisiske toppdivisjonen bak Benfica, Porto og Famalicão, fikk tidlig kontrollen i kulden på Lerkendal i kveld.
Eirik Horneland lot Gjermund Åsen få sjansen på den ene kanten, mens David Akintola, Bjørn Maars Johnsen og Pål André Helland alle startet på benken.
Hornelands overraskende grep ga imidlertid ikke resultater.

        Det portugisiske storlaget tok ledelsen ved tidligere Liverpool-stopper Sebastián Coates, som stanget inn 0-1 etter 16 minutter.
      
Like før pause doblet glohete Bruno Fernandes, som angivelig jaktes av Real Madrid og Manchester United, Sportings ledelse på Lerkendal.
Marius Lundemo leverte en stygg feilpasning som ble snappet opp av tidligere Crystal Palace- og Everton-spiller Yannick Bolasie.

        Hurtigtoget spilte så fri Bruno Fernandes, som viste hvorfor han er ønsket av Ole Gunnar Solskjær da han vendte opp Even Hovland med en skuddfinte og banket inn portugisernes andre mål.
      
- En fryktelig feil av Lundemo. Det er ti fryktelige sekunder for Lundemo og Rosenborg, utbrøt TV 2s ekspertkommentator Jesper Mathisen.
Sportings tomålsledelse til pause ble aldri truet etter hvilen.
Cristiano Ronaldos gamleklubb vant 2-0 over Rosenborg på Lerkendal og topper nå gruppe D, etter at PSV gikk på et svært overraskende 1-4-tap borte mot LASK i kveld.
