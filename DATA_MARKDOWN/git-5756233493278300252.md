
# دیدار مجدد حریری و جبران باسیل

Published at: **2019-11-07T05:11:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620296/%D8%AF%DB%8C%D8%AF%D8%A7%D8%B1-%D9%85%D8%AC%D8%AF%D8%AF-%D8%AD%D8%B1%DB%8C%D8%B1%DB%8C-%D9%88-%D8%AC%D8%A8%D8%B1%D8%A7%D9%86-%D8%A8%D8%A7%D8%B3%DB%8C%D9%84)


        "سعد حریری" نخست وزیر دولت پیشبرد امور در لبنان چهارشنبه شب بار دیگر با جبران باسیل وزیر خارجه این کشور دیدار کرد.
      

        آفتاب‌‌نیوز :
      
حریری و باسیل روز دوشنبه نیز با یکدیگر دیدار کردند و گرچه منابع خبری نتایج دیدار این دو را مثبت ارزیابی نکردند، اما در شرایط کنونی صرف دیدار و گفت وگوی آنان اقدامی مثبت به شمار می آید.
روز گذشته برخی منابع لبنانی از دیدار مجدد حریری و جبران باسیل رهبر جریان "آزاد ملی" در سه شنبه شب خبر دادند که در صورت صحت این اخبار، ملاقات امشب این دو، سومین دیدار بین آنان از روز دوشنبه تاکنون به شمار می آید.
در همین ارتباط خبرگزاری رویترز نیز به نقل از یکی منبع نزدیک به حریری اعلام کرد، دیدار او با باسیل مثبت بوده و دیدگاه های مربوط به برون رفت از بحران اقتصادی کشور و پاسخگویی به مطالبات مردم مورد بحث و بررسی قرار گرفت.
رویترز دیدار امشب باسیل و حریری را دومین دیدار بین این دو در دو روز اخیر دانست و به نقل از منبع مزبور اعلام کرد: تماس بین نخست وزیر و وزیر خارجه دولت پیشبرد امور در روزهای آینده نیز ادامه خواهد یافت و هدف از آن رایزنی در مورد بهترین راه ممکن برای مقابله با مشکلات اقتصادی و مالی کشور است.
روزنامه الجمهوریه نیز در ارزیابی دیدار امشب بین حریری و باسیل نوشت: چه بسا این دیدارها که مرحله مقدماتی روند بررسی تشکیل کابینه است، زمینه را برای دیدارهای مستقیم بین گروههای مختلف که تماس بین آنان از زمان استعفای حریری قطع شده است، فراهم کند.
به نظر می رسد بین حریری و باسیل در خصوص اینکه شخصی به جز حریری ریاست دولت آینده را بر عهده داشته باشد، تقریبا توافق حاصل شده است، به این شرط که حریری این فرد را انتخاب کند و دولت جدید نیز از تمام وزیران که موجب نارضایتی شده اند، خالی باشد.
تظاهرات لبنانی ها در اعتراض به مشکلات معیشتی و اقتصادی و نیز اعمال مالیات بر واتساپ 25 مهر ماه (17 اکتبر) آغاز شد و به سرعت از بیروت به سایر شهرها از جمله طرابلس در شمال و صور، صیدا ونبطیه در جنوب امتداد یافت؛ این تظاهرات در اواسط هفته دوم فروکش کرد اما در هجدهمین روز بار دیگر از سر گرفته شد و با مسدود کردن مجدد راههای ارتباطی همراه بود.
حریری در هفته دوم تظاهرات مردمی استعفای خود را تقدیم رئیس جمهور کرد و یک روز پس از آن ضمن اعلام آمادگی برای نخست وزیری مجدد، آن را به تشکیل دولت تکنوکرات مشروط کرد.
