
# Milieuclubs verliezen wederom zaak tegen Formule 1 op circuit Zandvoort

Published at: **2019-11-01T15:40:00+00:00**

Author: **Redactie**

Original: [ThePostOnline](https://tpo.nl/2019/11/01/milieuclubs-verliezen-wederom-zaak-tegen-formule-1-op-circuit-zandvoort/)

Natuurorganisaties hebben opnieuw een kort geding verloren over de Formule 1 op het circuit van Zandvoort. De voorzieningenrechter in Haarlem wees hun verzoek af om een schorsing van het besluit voor de afgegeven natuurvergunning.
Milieuorganisatie MOB en Stichting Duinbehoud vrezen voor de gevolgen van de stikstofuitstoot die het evenement met zich meebrengt in het naastgelegen beschermde natuurgebied. Het besluit van de provincie Noord-Holland om een natuurvergunning af te geven voor de Formule 1 op het circuit van Zandvoort rammelt volgens hen aan alle kanten.
De natuurorganisaties vinden dat de vergunning veel te snel is verleend en zetten grote vraagtekens bij de berekeningen over de stikstofuitstoot waar het besluit op is gebaseerd. Volgens de advocaat van de provincie heeft dit onderzoek juist aangetoond dat sprake is van een reductie van gevolgen van stikstofuitstoot en is de vergunning juist “winst voor de natuur”. De rechter zei geen reden te hebben om te twijfelen aan de conclusies in dit onderzoek.
In het vonnis staat verder dat het circuit al beschikte over een toereikende vergunning voor de Formule 1. De eisers noemden de voorwaarden daarin te ruim. Volgens een woordvoerder van Stichting Duinbehoud mocht er 365 dagen per jaar worden geracet, maar werd dit maar 280 dagen gedaan. “Ze zeggen nu dat ze naar 335 dagen gaan, dus dat is wel degelijk een toename.”
Het evenement, dat in mei volgend jaar moet plaatsvinden, heeft volgens de rechter geen negatief effect op het naastgelegen natuurgebied. De werkzaamheden voor aanpassingen aan het circuit voor het race-evenement staan gepland voor maandag.
Circuitdirecteur Robert van Overdijk wil “de meest duurzame Grand Prix” zijn, verklaarde hij tijdens de zitting. “Voor het eerst in decennia is het gelukt een evenement van wereldformaat naar Nederland te halen”, zei hij. “Mensen kunnen hun grote sportheld Max Verstappen in eigen land aan het werk zien.”
Eerder deze week verloren natuurorganisaties een rechtszaak, waarin ze de werkzaamheden rond het circuit wilden stoppen omdat die het leefgebied aantasten van beschermde rugstreeppadden en zandhagedissen.

        ANP
      
Het is echt waar: alleen met jouw hulp kan TPO.nl de komende jaren blijven bestaan. Neem daarom nu een abonnement op TPO+ al vanaf 4 euro per maand. Daarmee zorg je ervoor dat TPO.nl voor altijd online blijft.
En je krijgt er heel wat voor terug: exclusieve artikelen van bekende auteurs, een site die helemaal vrij is van reclamebanners, de mogelijkheid tot reageren en toegang tot het volledige TPO+-archief.
Dankzij jouw abonnement worden er steeds meer uitstekende artikelen van uitstekende auteurs gepubliceerd en kan de TPO-redactie blijven werken aan een uniek journalistiek geluid online.
Neem nu direct een jaarabonnement op TPO+ en treed ook toe tot de TPO-elite.

        TPO.nl, where the elite meet to read.
      

        Steun TPO
      
 
