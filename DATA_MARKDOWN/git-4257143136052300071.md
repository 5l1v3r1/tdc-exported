
# November 7-i ünnepség az Üllői úton: jön az FTC-CSZKA

Published at: **2019-11-07T14:07:32+00:00**

Author: **Infostart / Dénes Tamás**

Original: [infostart](https://infostart.hu/sport/2019/11/07/november-7-i-unnepseg-az-ulloi-uton-jon-az-ftc-cszka)

Két hete Szerhij Rebrov csapata Varga Rolandnak az utolsó percekben elért góljával, 1-0-ra nyert az orosz fővárosban. Ezzel továbbra is veretlen maradt a 2019-es idegenbeli nemzetközi kupamérkőzésein, s négyre növelte a pontjai számát. Ezzel harmadik a csoportban, az Espanyolnak hét, a Ludogorecnak hat pontja van.
Ha a katalánok nyernek ma a razgradi gárda ellen, a Fradi megelőzheti a Ludogorecet. Ehhez azonban az kell, hogy a magyar bajnok javítson Üllői úti mérlegén. Az igazán fontos hazai meccsein nem tudott nyerni eddig a nemzetközi porondon, sima vereséget szenvedett a zábrábi Dinamótól és a csoportkörben a Ludogorectől is.
Rebrov nagyon helyesen figyelmeztetett arra, hogy a CSZKA Moszkva egyáltalán nem olyan gyenge csapat, mint azt az eredménysora (három mérkőzés, három vereség, 1-8-as gólkülönbség) sejteti. Az oroszok Razgradban is vezetést szereztek, de a második félidőben összeomlottak.
Abban aligha lehet hiba, hogy a Ferencváros jól feltérképzte-e az ellenfelet, Rebrov már az első mérkőzésre is kitűnő taktikát dolgozott ki, s azóta is még kétszer megnézte az egykori katonacsapatot. Az október 24-i, kinti találkozó óta a CSZKA 1-0-ra kikapott a Dinamo Moszkvától a bajnokságban, legyőzte az ugyancsak első osztályú Ufát az Orosz Kupáért játszott mérkőzésen, végül 1-1-re végzett Szentpéterváron a Zenittel.
Nem igazán fényes eredménysor, de a Zenit elleni döntetlen akár bravúrosnak is mondható, tekintve, hogy Nikola Vlašić révén megszerezte a vezetést a BL-szereplő bajnok ellen. Ám a szlovén Jaka Bijol az 54. percben piros lapot kapott, attól kezdve a CSZKA pedig emberhátrányban védekezni kényszerült, a Zenit pedig kiegyenlített.
A Ferencvárosban szűkül a keret, Rebrov azt mondta, mindössze tizenhat játékos közül válogathat. Az edző nem nevezte meg a sérülteket, érdekes lesz, Sigér Dávid vajon játszik-e, hiszen a válogatott keretből izomproblémái miatt maradt ki. A középpályás már a Mezőkövesd elleni bajnokit is kihagyta. A várható kezdő csapat: Dibusz - Lovrencsics, Botka, Blažič, Ćivić - Haratin, Ihnatenko - Zubkov, Isael, Tokmac – Varga.
A mérkőzés 21 órakor kezdődik a Groupama Arénában, a Sport1 közvetíti.

        Nyitókép: MTI/Illyés Tibor
      
