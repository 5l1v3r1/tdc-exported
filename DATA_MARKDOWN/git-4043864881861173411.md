
# Маскнакидки і слід дикого звіра: як в’єтнамці через український кордон проривалися

Published at: **2019-11-04T09:41:20+00:00**

Author: ****

Original: [Українська правда](https://www.pravda.com.ua/news/2019/11/4/7230908/)

На Закарпатті військовослужбовці Мукачівського прикордонного загону завадили групі з 12 мігрантів потрапити в Угорщину.
Джерело: Державна прикордонна служба
Дослівно: "Отримавши інформацію про рух на околиці населеного пункту Горонглаб невідомих осіб на місце відразу виїхала група реагування. Порушники пробиралися до кордону та були затримані за 300 метрів від нього".
Деталі: За даними правоохоронців, група нелегалів складалася з 12 осіб, серед яких 7 чоловіків та 5 жінок. Документів із собою вони не мали, однак назвалися громадянами В’єтнаму. За підозрою у сприянні незаконному перетину через кордон, затримали також 26-річного українця, який намагався чинити фізичний опір.
Зазначається, що організатори добре готували нелегалів для подорожі. В’єтнамці із собою мали маскувальні накидки, які б дозволяли їм залишатися непоміченими від тепловізорів, спальний мішок, а також у одного з затриманих прикордонники виявили імітатор сліду дикої тварини.
На незаконних мігрантів склали адмінпротоколи за ч.2 ст.204-1 КУпАП за спробу порушення кордону. Будуть проведені фільтраційно-перевірочні заходи для встановлення всіх обставин їх мандрівки.
На українця складено протокол за ст.185-10 КУпАП, до Нацполіції направлено повідомлення про ознаки кримінального правопорушення за ст. 345 ККУ "Погроза або насильство щодо працівника правоохоронного органу".
