
# - Verdt én milliard

Published at: **2019-11-05T12:05:09+00:00**

Author: **Magnus Gamlem**

Original: [Dagbladet.no](https://www.dagbladet.no/sport/verdt-n-milliard/71784979)

Erling Braut Haaland er toppscorer i Champions League, og i kveld har nordmannen muligheten til å notere seg for nye nettkjenninger.
Red Bull Salzburg møter Napoli - et lag 19-åringen scoret to mål mot i forrige gruppespillskamp. Totalt har Haaland seks mål på tre kamper i den gjeve turneringen, men klubben ligger likevel på tredjeplass i gruppa - bak storfavorittene Napoli og Liverpool.
I kveld har den østerrikske mesteren tatt turen til Italia, og italienske medier nevner nok en gang supertalentet i ryktespaltene.
Ifølge Tuttosport skal Salzburg være klar til å vurdere bud som kommer inn på nordmannen. Avisa spår en heftig priskrig mellom storklubbene, og nevner Real Madrid, Juventus og Manchester United.

        Tuttosport mener at Haaland er den mest ettertraktede mannen på overgangsmarkedet, og hevder at klubbene må ut med om lag én milliard kroner om de skal få Salzburg til å selge. Ifølge The Guardian håper klubben at spissens verdi skal være i overkant av 600 millioner ved sesongslutt.
      
Haaland har ikke bare imponert i Champions League, men har også 12 mål i den østerrikske ligaen. Det gjør at han topper lista sammen med lagkamerat Patson Daka.
Også kveldens motstander, Napoli, har blitt nevnt som en mulig destinasjon for Haaland. The Guardian har tidligere meldt at hele 20 klubber skal ha tenåringen på ønskelista.
Salzburg-direktør Cristoph Freud begynner å bli lei ryktene.
- Det har blitt skrevet så vanvittig mye tull de siste ukene. Det jeg har lest har fått meg til å le, sa han forrige uke.
Red Bull Salzburg har vært suveren i Østerrike de siste åra, og topper ligaen i skrivende stund også. I dag fikk de mer gledelige nyheter.
Klubben er klar for kvartfinalen i den østerrikske cupen, og tirsdag ble det klart at Amstetten står på motsatt banehalvdel. De hører til på nivå to i Østerrike, og skal i utgangspunktet være lett match for Haaland og co.
Slik spilles kvartfinalene:
