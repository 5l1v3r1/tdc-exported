
# Продуктовий ринок в Києві планують забудувати 30-поверховим багатофункціональним комплексом

Published at: **2019-11-01T10:57:00+00:00**

Author: ****

Original: [DT.ua](https://dt.ua/ECONOMICS/produktoviy-rinok-v-kiyevi-planuyut-zabuduvati-30-poverhovim-bagatofunkcionalnim-kompleksom-328100_.html)

Департамент містобудування та архітектури КМДА видав ТОВ "Манхеттен Інвест" містобудівні умови та обмеження на реконструкцію нежитлових будівель продовольчого ринку "Деміївський" по вул. Ізюмська, 1 під багатофункціональний комплекс. Відповідний наказ 26 вересня підписав в.о. обов'язків директора Департаменту Олександр Яструбенко. Згідно з ним висота будівель після реконструкції становитиме щонайменше 85,6 м, або орієнтовно 30 поверхів.
Як зазначають "Наші гроші", відповідно до Генплану ділянка є територією громадських будівель та споруд, де житлова забудова заборонена. Втім, попри це у МУО зазначено дані, як при проектуванні забудови вираховувати щільність населення в межах житлової забудови. При цьому в Києві неодноразово зустрічалися випадки, коли під виглядом "багатофункціональних комплексів" насправді будували житлові комплекси із магазинами, офісами та кафе на перших поверхах.
"Реконструкція" ринку "Деміївський" запланована на трьох комунальних ділянках загальною площею 1,17 га, які ТОВ "Манхеттен Інвест" отримало в оренду 1 березня 2018 року на підставі рішення Київради.
Київрада передала ділянки фірмі в оренду на 25 років для експлуатації та обслуговування нежитлових будівель і споруд на вул. Ізюмській, 1 у зв'язку з набуттям фірмою права власності на ці приміщення загальною площею 4613 кв м у 2017 році. Цільове призначення вказаних ділянок є "для будівництва та обслуговування будівель торгівлі". Відповідно до МУО, забудовник це цільове призначення ділянки має змінити, привівши його у відповідність до намірів забудови.
Також у МУО вказується, що ділянки по вул. Ізюмській, 1 потрапляють в межі Історичного центру міста Києва, історичного ареалу, центральної планувальної зони, тому при розробці проекту фірма зобов'язана отримати висновок від уповноважених органів охорони культурної спадщини.
Окрім цього ділянки потрапляють в санітарно-захисну зону від промислових об'єктів та в зону забруднення ґрунтів Цезієм-137, в зону підтоплень природного та техногенного характеру, в зону звукового тиску до 75 дБ та в зону особливого контролю (смуги повітряних підходів). Також частина ділянки потрапляє в охоронну зону повітряних ліній електропередач.
Зазначимо, що у 2004-2010 роках ТОВ "Манхеттен" отримало 1,17 га по вул. Ізюмській, 1 в оренду для будівництва ринку "Деміївський", але згодом відмовилося від права користування ділянкою на користь ТОВ "Манхеттен Інвест" внаслідок передачі майна.
Засновником і директором ТОВ "Манхеттен Інвест" є Олександра Гнітецька. ТОВ "Манхеттен Інвест" входить до складу засновників ТОВ "Манхеттен" разом з Олегом Брігінцем та Юрієм Карабанем. Керівником ТОВ "Манхеттен" є Сергій Рашко.
У 2016 та у березні 2019 рр на Деміївському ринку у Києві сталися великі пожежі.
