
# Συναγερμός στο Σίδνεϊ - Οι πυρκαγιές προκαλούν νέφος καπνού που καλύπτει την πόλη

Published at: **2019-11-01T04:41:00+00:00**

Author: ****

Original: [enikos.gr](http://www.enikos.gr/international/681444/synagermos-sto-sidnei-oi-pyrkagies-prokaloun-nefos-kapnou-pou-kal)

Αντιμέτωποι μ' ένα σύννεφο καπνού που προκαλεί βήχα και έχει με τη σειρά του προκληθεί από τις πυρκαγιές που μαίνονται εκτός ελέγχου στην ύπαιθρο βόρεια της μεγαλύτερης μητρόπολης της Αυστραλίας, βρίσκονται οι κάτοικοι του Σίδνεϊ.
Οι υγειονομικές Αρχές της πόλης συμβούλευσαν τους κατοίκους που πάσχουν από αναπνευστικά προβλήματα να αποφύγουν κάθε υπαίθρια σωματική δραστηριότητα.
«Αν θέλετε αληθινά να αποφύγετε τον καπνό, το καλύτερο πράγμα που μπορείτε να κάνετε είναι να μείνετε στο σπίτι σας και να κλείσετε τις πόρτες και τα παράθυρά σας», εξήγησε ο υπουργός Υγείας της Νέας Νότιας Ουαλίας Ρίτσαρντ Μπρουμ.
Οι πυροσβέστες βρίσκονται σε κατάσταση συναγερμού για να ελέγξουν τις δεκάδες πυρκαγιές οι οποίες έχουν ήδη κάψει περισσότερα από 20.000 στρέμματα. Ο άνεμος έσπρωξε προς το Σίδνεϊ τον καπνό, ο οποίος «θα επιμείνει για ημέρες και δεν θα διαλυθεί στη διάρκεια του σαββατοκύριακου», σύμφωνα με τους πυροσβέστες.
Σύμφωνα με τις τοπικές Αρχές, η ποιότητα του αέρα είναι «κακή» και η συγκέντρωση μικροσωματιδίων είναι μεγαλύτερη από αυτή που παρατηρείται σε πόλεις όπως η Μπανγκόκ, η Τζακάρτα ή το Χονγκ Κονγκ.
Πηγή: ΑΠΕ-ΜΠΕ, Guardian
