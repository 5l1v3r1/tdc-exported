
# В`їхав у відбійник: на Рівненщині п`яний водій скоїв ДТП (ФОТО)

Published at: **2019-11-05T19:52:00+00:00**

Author: ****

Original: [PRESS-ЦЕНТР](http://press-centr.com/ua/news/42658_Vkhav-u-vidbiynik-na-Rivnenshchini-pyaniy-vodiy-skov-DTP-FOTO)


        Вчора, 4 листопада, майже одночасно до Рівненського районного відділення поліції надійшло два аналогічних повідомлення, що на дачному масиві села Нова Українка водій автомобіля "Volkswagen Passat B6" ймовірно перебуває у стані сп’яніння.
      
На пошук транспортного засобу був орієнтований особовий склад групи реагування патрульної поліції районного відділення. Близько 19:50 на вулиці Центральна дачного масиву зазначений автомобіль поблизу зупинки громадського транспорту протаранив відбійник.
За зовнішніми ознаками 36-річний кермувальник "Volkswagen Passat" перебував у стані алкогольного сп’яніння, однак від проходження огляду на місці за допомогою газоаналізатора алкотестера "Драгер" та у медичному закладі чоловік відмовився. Відтак у присутності двох свідків поліцейські оформили два адміністративних протоколи: за статтями 130 та 124 КУпАП.
Посвідчення водія правоохоронці не вилучили, оскільки у листопаді минулого року чоловіка вже суд позбавив права керувати транспортними засобами строком на 1 рік за таке ж правопорушення. Тому за керування транспортним засобом без відповідних документів поліцейські склали адмінпротокол.
Загалом за 10 місяців цього року за керування у стані сп’яніння поліцейські груп реагування патрульної поліції Головного управління Національної поліції в Рівненській області склали 1911 адміністративних протоколів за статтею 130 Кодексу України про адміністративні правопорушення. Усі матеріали скеровані на розгляд суду.
Про це повідомляє відділ комунікації поліції Рівненської області
 
