
# Çocuk isteyene kadar ilacı kullanmak iyi olur

Published at: **2019-11-04T05:00:28+00:00**

Author: **Opr. Dr. Hande Akbaş**

Original: [Posta](https://www.posta.com.tr/yazarlar/opr-dr-hande-akbas/cocuk-isteyene-kadar-ilaci-kullanmak-iyi-olur-2216685)

Polikistik over sendromunda en etkili tedavi doğum kontrol ilacıyla yapılıyor. Kadının kilo verip spor yapması şart. Bu ilaçları çocuk isteyene kadar için. Çünkü adetler düzene giriyor, yumurtlama düzgün oluyor.

        Kurtulmak mümkün mü?
      

        23 yaşındayım, polikistik over teşhisi konuldu. Doğum kontrol hapı kullanmaya başladım. Bebek isteyince başka bir tedavi verecekmiş. Bundan kurtulmanın yolu yok mu?
      

        CEVAP
      
Sevgili okuyucum, polikistik over sendromu genetik ve çevresel faktörlerin birlikte etki etmesi sonucu ortaya çıkan bir hastalık. Şu anki tıbbi bilgilerimiz hastanın şikayetini kontrol altına almaya yetiyor. Muhtemelen adet düzensizliği nedeniyle size doğum kontrol ilacı başlanmış. Şu an için bebek düşünmüyorsanız ilaca devam edin. Bebek kararı verdiğinizde adetleriniz düzene girmişse bize ihtiyaç kalmayabilir. Adetleriniz düzene girmememişse vakit kaybetmeden üreme alanında uzman bir hekime başvurmanızı öneririm.

        Ağrı ve pıhtı var
      

        37 yaşındayım bekarım. Adet görmeme 10 gün kala açık kahverengi kan ve siyah kan pıhtıları geliyor. Kasıklarımda ağrı oluyor. Bu normal mi?
      

        CEVAP
      
Sevgili okuyucum, 10 gün süren ara kanamalar normal değil. Bir jinekoloğa gidip ultrason ile rahim ve yumurtalıklarınıza baktırın ve hormonlar kontrol edilsin. Şüphede kalınan durumlarda rahmin içine kamerayla bakılması ve gerekirse biyopsi yapılması gerekebilir, ihmal etmeyin.

        Kaşıntı oluyor, neden?
      

        26 yaşındayım, vajinamda zaman zaman kaşıntı oluyor. Çekindiğim için doktora gidip muayene olamadım. Sizce önemli bir sorun olabilir mi?
      

        CEVAP
      
Sevgili okuyucum, vajinadaki kaşıntılar, cinsel yolla bulaşan hastalıklardan, aşırı dar kıyafetler giymeye bağlı veya spordan sonra uzun süre ıslak iç çamaşırla kalındığı için gelişen mantar enfeksiyonlarına bağlı olabilir. Duş sonrası kaşıntınız sürüyorsa doktora gidin.

        Yürümekte zorlanıyorum
      

        34 yaşındayım, bekarım sol yumurtalığımda zaman zaman sancı hissediyorum. Bu yüzden yürümekte zorlandığım bile oluyor. Ancak ağrı kesici içtiğimde ağır yok oluyor. Acaba bu ciddi bir sorun yaratır mı? Ya da ağrı kesiciyle geçtiği için önemli değil mi?
      

        CEVAP
      
Sevgili okuyucum, genç kadınlarda kasık ağrısının en sık rastladığımız sebebi genellikle basit yumurtalık kistleridir. Bu sebeple ağrı kesici kullanmadan önce bir kadın doğum uzmanına başvurarak yumurtalıklarınızı ultrason ile inceletin. Bekarsanız idrara sıkışık giderek karından ultrason yaptırabilirsiniz. Eğer kist yoksa o zaman yaşadığınız bu ağrılar bağırsak veya kas kaynaklı olabilir. O taktirde de iç hastalıkları uzmanına gitmeniz yeterli olacaktır.
