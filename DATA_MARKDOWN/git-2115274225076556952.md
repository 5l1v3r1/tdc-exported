
# Non solo il cane eroe. Quando i soldati hanno quattro zampe

Published at: **2019-11-01T17:48:00+00:00**

Author: **Brahim Maarad**

Original: [Agi](https://www.agi.it/estero/cane_eroe_isis_al_baghdadi_trump-6465833/news/2019-11-01/)

Non c'è solo Conan, il cane-eroe rimasto ferito nell'operazione in cui è morto il leader dell'Isis, Abu Bakr Al Baghdadi: le forze speciali americane, e non solo, spesso si affidano alle doti straordinarie dei compagni animali per le missioni più delicate e pericolose. Per inciso, Conan è una femmina Malinois belga con alle spalle ben cinquanta missioni di combattimento in quattro anni. Ma non c'è solo Conan, ci sono anche 'soldati' con le pinne, gatti-spia, pipistreli-kamikaze, muli da guerra.
Per decenni, la Marina degli Stati Uniti ha usato i delfini per rilevare le mine nel mare, ad esempio, aiutando a sgombrare 100 mine nel porto di Umm Qasr, durante la guerra in Iraq del 2003. I mammiferi marini venivano addestrati in missioni di guardia portuale contro i sommozzatori ostili. 
L'esercito polacco ha insignito del grado di caporale l'orso Wojtek in riconoscimento del suo decennale impegno tra i soldati. Per tanto tempo ha rappresentato il metodo più veloce per rifornire le truppe di armi e munizioni, in particolare nelle aree più accidentate. 
Durante la guerra fredda, i servizi segreti statunitensi hanno sviluppato un programma di spionaggio battezzato dalla Cia "Acoustic Kitty", volto a raccogliere informazioni sensibili dal Cremlino e dalle ambasciate dell'ex Unione Sovietica nel mondo. Secondo Business Insider, gli ufficiali dei servizi segreti americani piantavano piccoli microfoni nelle orecchie dei gatti: sono animali domestici, che non insospettivano gli uomini della sicurezza, il che li rendeva una spia mobile all'interno delle strutture. 
La Marina degli Stati Uniti ha addestrato i leoni marini con il compito di proteggere le installazioni navali dai sommozzatori nemici che potrebbero avvicinarsi per spionaggio. I mammiferi aiutano anche a recuperare equipaggiamento e munizioni lanciati da aerei e navi. 
Durante la Seconda Guerra mondiale, le forze americane ebbero l'idea di installare bombe su pipistrelli e lanciarli contro le città giapponesi. In realtà gli animali fallirono cambiando rotta e bombardarono le basi militari statunitensi. 
Le truppe statunitensi non hanno avuto altra scelta che usare gli animali di montagna per trasportare attrezzature su terreni accidentati durante i combattimenti in Afghanistan contro i talebani.
Diversi eserciti hanno avviato programmi per sviluppare dispositivi che si installano su scarafaggi, come telecamere e sensori, e aiutano nelle operazioni di salvataggio tra le macerie e anche in missioni di spionaggio
