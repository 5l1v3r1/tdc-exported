
# 
        ایران پروتکل الحاقی توافقات پادمانی آژانس را نقض نکرده است
      

Published at: **2019-11-06T16:34:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638493/%D8%A7%DB%8C%D8%B1%D8%A7%D9%86-%D9%BE%D8%B1%D9%88%D8%AA%DA%A9%D9%84-%D8%A7%D9%84%D8%AD%D8%A7%D9%82%DB%8C-%D8%AA%D9%88%D8%A7%D9%81%D9%82%D8%A7%D8%AA-%D9%BE%D8%A7%D8%AF%D9%85%D8%A7%D9%86%DB%8C-%D8%A2%DA%98%D8%A7%D9%86%D8%B3-%D8%B1%D8%A7-%D9%86%D9%82%D8%B6-%D9%86%DA%A9%D8%B1%D8%AF%D9%87-%D8%A7%D8%B3%D8%AA)

به گزارش بولتن نیوز، «سرگئی لاوروف» وزیر امور خارجه روسیه امروز (چهارشنبه) در واکنش به گام چهارم برجامی ایران در کاهش تعهداتش ذیل برجام تأکید کرد که مسکو همچنان به تلاش‌های خود برای اطمینان حاصل کردن از پایبندی تمامی اعضای توافق هسته‌ای ایران و 1+4 (انگلیس، فرانسه، روسیه، چین بعلاوه آلمان) به برجام ادامه می‌دهد.
بنا به گزارش خبرگزاری اینترفکس، لاوروف سپس در خصوص این اقدام ایران ضمن انتقاد از سیاست‌های آمریکا گفت: «تمامی گام‌هایی که ایران برای کاهش تعهداتش ذیل برجام برداشته است، در تناقض با ان پی تی (پیمان منع گسترش سلاح‌های هسته‌ای) و پروتکل الحاقی توافقات پادمانی آژانس بین‌المللی انرژی اتمی نبوده است».
با اینحال، این دیپلمات روس از تهران خواست تا به تعهداتش همچنان پایبند باشد و تصریح کرد:‌ «روسیه از ایران می خواهد که به برجام پایبند باشد اما در عین حال دلایل ایران برای کاهش تعهداتش ذیل برجام را درک می‌کند».
وی سپس آمریکا را مقصر اقدامات اخیر ایران در زمینه برجام دانست و گفت: «آمریکا در مسیر تمامی تلاش‌ها برای غلبه بر بحران به وجود آمده در خصوص توافق ایران مانع ایجاد می‌کند».
لاوروف ضمن حمایت از انگیزه ایران برای کاهش تعهداتش ذیل برجام گفت: «روسیه عمیقاً از اوضاع به وجود آمده برای توافق هسته‌ای نگران است. ایران در مقابل پایبندی به برجام، هیچ چیز دریافت نکرده است».
بیش از یک سال و نیم است که آمریکا به صورت یکجانبه از توافق هسته‌ای با ایران خارج شده و دیگر کشورهای باقی‌مانده در این توافق هم نتوانسته‌اند آنطور که وعده داده بودند، آثار منفی تحریم‌های یکجانبه آمریکا را جبران کنند.
ایران در واکنش به این وضعیت، از اردیبهشت ماه امسال و با استناد به دو بند از برجام، روند کاهش پایبندی به برجام را آغاز کرد. گام چهارم این روند از ساعتی پیش با انتقال گاز به تأسیسات هسته‌ای فردو برای تزریق به سانتریفیوژها آغاز شده است.
