
# Lewis Hamilton má už šiesty titul z F1. Smeruje k prekonaniu Michaela Schumachera

Published at: **2019-11-04T09:54:00+00:00**

Author: **Matej Krajčovič**

Original: [REFRESHER](https://refresher.sk/76192-Lewis-Hamilton-ma-uz-siesty-titul-z-F1-Smeruje-k-prekonaniu-Michaela-Schumachera)


        Spojenie s Mercedesom naďalej prináša jeden úspech za druhým.
      
Lewis Hamilton si vďaka druhému miestu z Veľkej ceny USA s istotou zaistil už šiesty titul Majstra sveta Formuly 1. Tentokrát sa to 34-ročnému Britovi podarilo už na treťom podujatí od konca sezóny. Zostávajúce podujatia v Brazílii a Abu Dabí mu teda oslavy nemôžu v žiadnom prípade pokaziť. 
Istý je tiež pohár konštruktérov pre Mercedes. Práve prakticky neporaziteľné spojenie Hamiltona s nemeckou automobilkou definuje súčasnú Formulu 1. Vďaka strieborným šípom totiž tento jazdec získal aj tituly v rokoch 2014, 2015, 2017 a 2018. Zbierku začal v roku 2008 v McLarene.
Mercedes pritom tento rok nemal tak výrazne lepšie auto, ako tomu bolo zvykom v minulosti. Ťažil však zo spoľahlivosti, bezchybnej stratégie a zaváhaní súperov z Ferrari a Red Bullu. Hamiltonovi tiež k titulu otvoril cestu tímový kolega Valtteri Bottas, ktorý Brita nedokázal dostať pod taký tlak,ako Nico Rosberg v roku 2016.
Lewis Hamilton sa vďaka 6. titulu posunul už na druhé miesto historického rebríčka, ktorému so 7 triumfmi kraľuje legendárny Michael Schumacher. 
Očakáva sa, že Hamilton by v Mercedese a s Bottasom po boku nemal mať problém Schumacherov rekord vyrovnať už v budúcej sezóne. 
Jeho prekonanie už bude náročnejšie, v roku 2021 totiž Formulu 1 čakajú veľké zmeny a nie je vylúčené, že sa sily jednotlivých tímov môžu dramaticky preskupiť.
Čoraz častejšie sa spochybňuje aj Hamiltonova motivácia v F1 naďalej súťažiť. Pilot sa totiž venuje aj móde, hudbe a čoraz častejšie apeluje na ekológiu a šetrenie životného prostredia. Siedmy, či ôsmy titul by tak mohol znamenať úplné naplnenie jeho ambícií pred odchodom na dôchodok. 
