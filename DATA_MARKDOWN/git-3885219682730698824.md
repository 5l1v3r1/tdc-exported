
# דרך חור בתקרת השירותים: שני אסירים ברחו מכלא בקליפורניה

Published at: **2019-11-06T10:06:00+00:00**

Author: **סוכנויות הידיעות**

Original: [וואלה! חדשות](https://news.walla.co.il/item/3321993)

שני אסירים הצליחו להימלט מבית כלא בקליפורניה דרך חור שעשו בתקרת השירותים. סנטוס סמואל פונסקה, בן 21, וג'ונתן סלזאר, זחלו דרך חור של 55 ס"מ בכלא בעיר סלינס, שמדרום סן פרנסיסקו. לשכת השריף המקומית אמרה כי האסירים ניצלו "נקודה מתה" שאותה לא יכלו הסוהרים לראות כדי לברוח מהמתחם, שבו הם הוחזקו בזמן שהם ממתינים למשפטם על רצח. הרשויות הזהירו כי השניים חמושים ומסוכנים והציבו פרס של 5,000 דולר למי שימסור מידע על מקום הימצאותם.
"אנחנו מאוכזבים שיש נאשמים ברצח שלא נמצאים עוד בכלא שלנו", אמר ג'ונתן ת'ורנבורג, דובר לשכת השריף במחוז מונטריי.
החור היה מספיק רחב כדי שהשניים, שגובהם כ-1.7 מטר, יוכלו לטפס דרכו ולהגיע לאזור תחזוקה המלאה בצינורות. אחרי שזחלו במרחב הזה הם הגיעו לפתח צר שאותו פתחו וברחו דרכו. הפתח הוביל לחלק האחורי של הכלא, שאינו מגודר ואינו נתון לאבטחה.
השניים נעצרו והועמדו לדין בשנה שעברה בשל שני מקרי רצח נפרדים. פונסקה נאשם ברצח של שני בני אדם בתוך ארבעה ימים ביוני אשתקד. סלזאר נאשם בירי בצעיר בן 20 באוקטובר 2017. השניים הכחישו את העבירות המיוחסות להם.
