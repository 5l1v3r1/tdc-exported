
# Microsoft Surface Pro X blijkt best tof voor thuisknutselaars

Published at: **2019-11-07T19:00:00+00:00**

Author: **yannickspinner**

Original: [Apparata](https://www.apparata.nl/nieuws/microsoft-surface-pro-x-blijkt-best-tof-voor-thuisknutselaars-33055)

De Microsoft Surface tablets zijn waarschijnlijk niet de meest bekende mobiele computers ooit, maar bij iFixit heeft de lijn wel degelijk een zekere reputatie. Een slechte reputatie, welteverstaan, want de Surface laptops waren tot dusver niet meer dan een 1 of zelfs 0 waard op de reparatieschaal tot en met 10. De Surface Pro X heeft die tendens doorbroken met een cijfer ver boven de gemiddelde smartphone.
iFixit sloopt zoals altijd kundig en wetenschappelijk een apparaat en dit keer is het de beurt aan de Microsoft Surface Pro X, Microsoft’s nieuwste tablet met laptop-functionaliteiten. Het medium merkt op dat de Surface Pro X uitzonderlijk makkelijk open te maken is.
Dat heeft alles te maken met de manier waarop Microsoft het apparaat heeft ontwikkeld. Geen hardnekkige lijm, maar een plakkend schuim. Ook de schroeven, in dit geval allemaal te demonteren met een Torx schroevendraaier, zitten op toegankelijke plekken.
Concluderend stelt iFixit dat de Surface Pro X verrassend repareerbaar is vanwege het modulaire design en het algehele gebruik van Torx-schroeven. Het grootste nadeel is het feit dat thuisknutselaars eigenlijk altijd het display moeten verwijderen om bij de hardware te kunnen.
Ja, dat kan zonder hitte (er is immers geen traditionele lijm gebruikt om het scherm te bevestigen) maar desalniettemin is er het nodige gepriegel en een vacuum schermverwijderaar voor nodig om het scherm los te krijgen. Desalniettemin, 6/10 repareerbaarheid is behoorlijk solide in de wereld van iFixit.
Vergelijk het bijvoorbeeld met de Apple AirPods 2 (0/10), de opvouwbare maar nauwelijks repaareerbare Samsung Galaxy Fold (2/10) of Google’s Pixel 4 XL (4/10) en je een uitzonderlijk thuisknutselaarvriendelijke gadget.
De Microsoft Surface Pro X komt op 19 november naar onder andere Nederland en België voor een behoorlijk stevige prijs van €1149,-.
Foto @iFixit
Lees ook: Google Pixel Slate vs Microsoft Surface Pro – Welke is beter?
