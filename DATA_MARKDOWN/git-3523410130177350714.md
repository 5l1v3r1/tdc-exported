
# 
        آتش تکفیری‌ها برای جهان اسلام خطرناک است
      

Published at: **2019-11-03T15:42:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637821/%D8%A2%D8%AA%D8%B4-%D8%AA%DA%A9%D9%81%DB%8C%D8%B1%DB%8C%E2%80%8C%D9%87%D8%A7-%D8%A8%D8%B1%D8%A7%DB%8C-%D8%AC%D9%87%D8%A7%D9%86-%D8%A7%D8%B3%D9%84%D8%A7%D9%85-%D8%AE%D8%B7%D8%B1%D9%86%D8%A7%DA%A9-%D8%A7%D8%B3%D8%AA)

به گزارش بولتن نیوز، آیت‌الله ناصر مکارم‌شیرازی مرجع تقلید شیعیان پیش‌از ظهر امروز در همایش «نقش استکبار جهانی در حمایت از جریان‌های افراطی و تکفیری و راه‌های مقابله با آن» که به‌صورت ویدئوکنفرانس در سالن سازمان تبلیغات این شهر انجام شد، اظهار داشت: تشکیل این همایش پرشکوه در این منطقه، با حضور علمای شیعه و اهل‌سنت به همه کمک می‌کند.
وی افزود: شرکت در این همایش جزو ذخایر عمل صالح شما بوده و خداوند پاداش مناسب به حضار عطا می‌کند.
مرجع تقلید شیعیان خاطرنشان کرد: امروزه خطر تکفیری‌ها بزرگ‌ترین خطر جهان اسلام بوده و در برخی از کشورها همچون سوریه، یمن و لبنان آتش جنگی روشن کرده‌اند که دامن مسلمان را گرفته است.
وی به ناآرامی‌های اخیر عراق اشاره کرد و گفت: تکفیری‌ها در عراق آتشی روشن کرده‌اند که دامن شیعه و سنی را گرفته و این وضعیت برای جهان اسلام خطرناک است.
آیت‌الله مکارم شیرازی هشدار داد: وجود تکفیری‌ها خطری برای کل بشریت بوده و باید همه با هم برای نابودی و سرنگونی آنان اقدام کنیم.
وی برخورد نظامی، سیاسی و فرهنگی را راه مقابله با تکفیری‌ها دانست و تصریح کرد: تحقق راه‌های سیاسی و نظامی بدون راه فرهنگی امکان‌پذیر نیست چراکه در صورت عدم وجود راهکار فرهنگی، باز هم با نابودی تکفیری‌ها، دسته‌ای دیگر جایگزین آنها می‌شود.
مرجع تقلید شیعیان به خروجی برگزاری چنین همایش‌های ارزشمندی اشاره کرد و یادآور شد: پس از کنگره‌های جهانی در قم و همایش‌ مقابله با تکفیری‌ها که علمای 80 کشور دنیا در آن شرکت داشتند، خبر آمد که جذب و پیوستن جوانان به داعش و تکفیری‌ها کمتر شده است.
وی تأکید کرد: باید علما و مسئولان دست در دست هم، خطرات تکفیری‌ها و انحراف و بیگانگی آنها با اسلام را برای همگان روشن کنند.
مرجع تقلید شیعیان عنوان کرد: اسلام دین انسانیت، رحمت و مهربانی است اما این تکفیری‌ها دشمنان جلوی پیشرفت را گرفته و اسلام را در دنیا و در نظر برخی‌ها بدنام می‌کنند.
وی گفت: علمای اهل‌سنت چچن به‌صراحت اعلام کرده‌اند که تکفیری‌ها و وهابیت جزء مذاهب اسلامی و اهل‌سنت محسوب نشده و از اسلام جداست.
آیت‌الله مکارم شیرازی تصریح کرد: امیدواریم با بصیرت‌افزایی و آگاهی بیشتر به مردم، ریشه تکفیری‌ها کنده شده و جهان از شر آنها نجات پیدا کند.
