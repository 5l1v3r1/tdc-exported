
# خامنه‌ای درباره تلاش ماکرون برای میانجی‌گری بین ایران و آمریکا: یا او خیلی ساده‌ است و یا همدست آمریکاست

Published at: **2019-11-03T13:34:19+00:00**

Author: **شاهرخ بهزادی**

Original: [RFI](http://fa.rfi.fr/%D8%AE%D8%A7%D9%85%D9%86%D9%87%E2%80%8C%D8%A7%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D9%84%D8%A7%D8%B4-%D9%85%D8%A7%DA%A9%D8%B1%D9%88%D9%86-%D8%A8%D8%B1%D8%A7%DB%8C-%D9%85%DB%8C%D8%A7%D9%86%D8%AC%DB%8C%E2%80%8C%DA%AF%D8%B1%DB%8C-%D8%A8%DB%8C%D9%86-%D8%A7%DB%8C%D8%B1%D8%A7%D9%86-%D9%88-%D8%A2%D9%85%D8%B1%DB%8C%DA%A9%D8%A7-%DB%8C%D8%A7-%D8%A7%D9%88%D8%AE%DB%8C%D9%84%DB%8C-%D8%B3%D8%A7%D8%AF%D9%87%E2%80%8C%D8%A7%D8%B3%D8%AA-%D9%88-%DB%8C%D8%A7-%D9%87%D9%85%D8%AF%D8%B3%D8%AA-%D8%A2%D9%85%D8%B1%DB%8C%DA%A9%D8%A7%D8%B3%D8%AA-20191103/%D8%A2%D9%85%D8%B1%DB%8C%DA%A9%D8%A7)


        در آستانه چهلمین سالگرد گروگان‌گیری در سفارت آمریکا در تهران، آیت‌الله علی خامنه‌ای، رهبر جمهوری اسلامی طی سخنانی بار دیگر بر مخالفت خود با هرگونه گفتگو با واشنگتن تأکید کرد. او گفت که اختلاف بین ملت ایران با دولت آمریکا از ٢٨ مرداد [سال ١٣٣٢] و قبل از آن است. آیت‌الله خامنه‌ای همچنین به تلاش‌های امانوئل ماکرون، رئیس جمهوری فرانسه برای میانجی‌گری بین ایران و آمریکا اشاره کرد و گفت که «رئیس‌جمهوری فرانسه می‌گوید اگر یک ملاقات کنید، همه‌ مشکلات حل می‌شود؛ باید بگوییم «یا او خیلی ساده است و یا همدست آمریکا است».
      
رهبر جمهوری اسلامی ایران، این سخنان را روز یکشنبه ١٢ آبان/ ٣ نوامبر در دیدار با دانش‌آموزان و دانشجویان ایراد کرد. آیت‌الله خامنه‌ای گفت آنانی که خیال می‌کنند مذاکره با آمریکا مشکلات کشور را حل می‌کند، اشتباه بزرگی می‌کنند. «بحث و گفتگو با آمریکایی‌ها منجر به چیزی نخواهد شد، زیرا این موضوع از پیش معلوم است و در آن تردیدی نیست که گفتگو با آمریکایی‌ها به هیچ چیزی ختم نمی‌شود. طرف مقابل [آمریکا] قبول مذاکره از سوی ایران را به معنای به زانو درآوردن جمهوری اسلامی میداند و میخواهد بگوید «توانستیم ایران را به زانو دربیاوریم» و میخواهد اثبات کند که «سیاست فشار حداکثری درست بوده و بعد هم هیچ امتیازی نخواهد داد».
آیت‌الله خامنه ای گفت که «آمریکا هیچ تغییری نکرده؛ آمریکا همان آمریکا است؛ همان گرگ‌صفتی و دیکتاتوریِ جهانی و بین‌المللی، همان شرارت و حدنشناسی، امروز هم [در] آمریکا هست».
آیت‌الله خامنه‌ای که پیش از این، هرگونه مذاکره بین ایران و آمریکا را «ممنوع» اعلام کرده، در سخنان امروزش توضیح داد که مذاکره نکردن با آمریکا این امتیاز را دارد که راه نفوذ سیاسی او در ایران را سد می‌کند. او در این خصوص تأکید کرد که «این منع مذاکره، یک منطق محکمی دارد: «راه نفوذ دشمن را می‌بندد».یکی از راه‌های بستن راه نفوذ آمریکا، منع مذاکره است؛ این البته برای آمریکا خیلی سخت است. آمریکای مستکبر که منت میگذارد تا با سران بقیه‌ کشورها بنشیند و حرف بزند، سال‌ها است که اصرار میکند با سران جمهوری اسلامی مذاکره کند و جمهوری اسلامی امتناع میکند. این معنایش این است که «ملت و حکومتی در دنیا هست که زیر بار قدرت طاغوتی و دیکتاتوری آمریکا نمیرود».
