
# Inauguracja i zakończenie żużlowego Grand Prix 2020 w Polsce

Published at: **2019-11-03T14:23:00+00:00**

Author: ****

Original: [TVN24](https://eurosport.tvn24.pl/zuzel,118/zuzlowe-grand-prix-2020-inauguracja-i-zakonczenie-w-polsce,982564.html)

Organizatorzy cyklu GP poinformowali wcześniej, jakie zmiany w punktacji i kwalifikacjach czekają zawodników od nowego sezonu, a w niedzielę ogłosili kalendarz. Do grona organizatorów postanowiono włączyć Rosję. Jeden z przyszłorocznych turniejów odbędzie się w Togliatti, gdzie w minionym sezonie rozegrano finał drużynowych MŚ w nowej formule i pod nową nazwą "Speedway of Nations".
Rosjanie docenieni
To właśnie wysoko oceniona organizacja tych zawodów spowodowała, że Rosjanie będą mieli rundę także w cyklu indywidualnym. Duża w tym zasługa liderów Sbornej Emila Sajfutdinowa, Artioma Łaguty i Gleba Czugunowa, którzy w drużynówce w finale pokonali Biało-Czerwonych.
Cykl Grand Prix w sezonie 2020 liczył będzie ponownie 10 rund, z których aż trzy rozegrane zostaną w Polsce. Tradycją staje się też to, iż mistrzostwa rozpoczynają się i kończą w kraju nad Wisłą. Inauguracja po raz kolejny odbędzie się na Stadionie Narodowym w Warszawie, tym razem 16 maja. Potem żużlowcy przeniosą się do niemieckiego Teterow (30 maja), gdzie turniej zyska wyjątkową oprawę za sprawą setnego wydarzenia rangi mistrzowskiej na tym obiekcie oraz 90-lecia jego istnienia.
Dalej walka o miano najlepszego żużlowca globu przeniesie się do Pragi (13 czerwca), gdzie zawody tej rangi odbędą się 24. rok z rzędu. Pierwszy raz Grand Prix Czech odbyło się w 1997 roku.
Kolejnymi arenami będą Cardiff (18 lipca) i szwedzkie Hallstavik (25 lipca), a 1 sierpnia żużlowcy pojawią się na Stadionie Olimpijskim we Wrocławiu. To właśnie tu w 2019 roku zwyciężył późniejszy indywidualny mistrz świata Bartosz Zmarzlik.
Sierpień będzie obfitował w walkę o indywidualne trofeum, gdyż w tym miesiącu odbędą się jeszcze dwie rundy: GP Skandynawii w Malilli (15.8) oraz w Togliatti (29.8). Przedostatnia runda to wrześniowe duńskie Vojens (12.9), a cykl zamknie ponownie toruńska Motoarena 3 października.
Cykl GP w formie co najmniej kilku rund (na początku było ich sześć) odbywa się od 1995 roku, a więc w 2020 roku będzie to jego 26. edycja.
- Cieszymy się, że do kalendarza SGP dołączyła Rosja i świetny tor w Togliatti. Miasto i klub pokazały podczas tegorocznego finału Speedway of Nations jakimi wspaniałymi są gospodarzami, więc nie było lepszego czasu, by dołączyli do grona organizatorów czempionatu indywidualnego. Jesteśmy zadowoleni także z  faktu, że aż dziewięć miejsc, w których gościliśmy w 2019 roku, ponownie przyjmie żużlowców walczących o tytuł. Gdy dodamy do tego 20 lat turniejów Grand Prix w Cardiff, 24 lata w Pradze i setne wydarzenie w Teterow, jestem pewien, że w 2020 roku czeka nas wiele wyjątkowych żużlowych nocy – powiedział dyrektor zarządzający właściciela praw do Grand Prix Steve Gould.
Autor: Kaszaj / Źródło: PAP
