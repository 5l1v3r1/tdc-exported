
# בארסה וריאל מרוצות: גרנאדה הפסידה לחטאפה

Published at: **2019-11-01T00:09:00+00:00**

Author: **מערכת אתר ערוץ הספורט**

Original: [Sport5.co.il](https://www.sport5.co.il/articles.aspx?FolderID=378&docID=327024&lang=HE)

גרנאדה הייתה יכולה להמשיך את המסע המופלא שלה ולחזור למקום הראשון בליגה הספרדית, אך הפסידה הערב (חמישי) 3:1 לחטאפה. עוד קודם לכן, אייבר גברה 1:2 על ויאריאל במשחק דרמטי ואילו מאיורקה ואוסאסונה נפרדו ב-2:2 במסגרת המחזור ה-11 של ספרד.
חטאפה - גרנאדה 1:3המרוויחות הגדולות מהתוצאה - ברצלונה וריאל מדריד. האנדלוסים פספסו הזדמנות לתפוס את המקום הראשון בעקבות המשחק החסר של שתי קבוצות הענק מהקלאסיקו שנדחה, ומנגד המארחת קפצה למקום התשיעי עם ניצחון רביעי העונה בלה-ליגה.
אנחל רודריגס (35) ומאורו ארמבארי (41) כבשו לחטאפה לפני סיום המחצית הראשונה. אנטוניו פוארטס (74) צימק והשאיר תקווה קטנה לאורחת, אך דויד טימור סגר עניין (88).
אייבר - ויאריאל 1:2הצוללת הצהובה היתה יכולה להדבק לחבורת הצמרת, אם רק היתה מנצחת, אבל לבאסקים היו תכניות אחרות. אחרי מחצית ראשונה מאופסת, בדקה ה-62 פביאן אוריאנה הגביה את כדור הקרן לתוך הרחבה וקיקה נגח חזק והכניע את סרחיו אסנחו כדי לקבוע 0:1 למקומיים.
שתי דקות לסיום, ויאריאל מצאה את השוויון אחרי שפאו לופס מסר לג'רארד מורנו. הפיצ'יצ'י של הליגה עקף את השוער מרקו דמיטרוביץ' ואיזן ל-1:1 בשערו השמיני העונה. אך 5 דקות בתוך תוספת הזמן, אייבר טסה להתקפת מעבר, פאבלו דה בלאסיס הגביה מצד ימין, אוריאנה נמוך הקומה לא נשמר ונגח פנימה. 1:2 גדול לאייבר שמתרחקת מהתחתית ועולה למקום ה-14.
מאיורקה - אוסאסונה 2:2הקרב בין שתי העולות החדשות הוביל לחגיגת שערים. ג'וניור לאגו (21) וסאלבה סביליה (75) העלו את המקומיים ליתרון פעמיים בזכות שני פנדלים מוצלחים, אבל האורחים מהצפון ידעו לחזור בגדול. מארק קארדונה (69) ורובן גארסיה (77) השיגו נקודה חשובה לאוסאסונה שנותרה במקום התשיעי. מאיורקה רק נקודה אחת מעל הקו האדום.
