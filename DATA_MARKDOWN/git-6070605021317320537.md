
# Asens demana a Més País que retiri la seva candidatura

Published at: **2019-11-06T12:25:00+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre-Asens-demana-Errejon-retiri-candidatura_0_2339166172.html)

El cap de llista d'En Comú Podem per a les eleccions del 10-N, Jaume Asens, ha demanat avui a la formació encapçalada per Íñigo Errejón, Més País, que retiri la seva candidatura a Barcelona. "Més País no té opcions de sortir i crec que el més sensat seria que retiressin la candidatura. La hipòtesi de partida d'Errejón era que es presentaven per ampliar el camp progressista i sembla que no se n'han sortit i el que fan és debilitar-nos", ha apuntat Asens en declaracions a TV3.

        Asens, sobre Més País: "Votar aquesta opció és llençar el vot"
      
"Aconseguiran que perdem un escó o que no pugem els escons que podríem, i ells no en trauran cap. Evidentment, poden fer el que vulguin però ells van fer una apel·lació a la responsabilitat i van dir que es presentaven per augmentar el camp progressista, i s'està demostrant que es tracta d'una hipòtesi fallida", ha remarcat el candidat dels comuns.
Asens ha negat que la candidatura de la CUP, que es presenta per primer cop en unes generals, els perjudiqui, ja que totes dues formacions tenen posicions molt diferents. "La CUP planteja que quan pitjor, millor, i nosaltres creiem que quan pitjor, pitjor", ha apuntat Asens.
La petició d'Asens ja l'ha contestat el mateix candidat de Més País per Barcelona, Juan Antonio Geraldes, qui ha assegurat que tenen "100% assegurada" la representació a les comarques barcelonines. Geraldes creu que a Asens "li preocupa més el futur del seu partit que el de la gent". "Vam venir per desbloquejar, no per consolidar qui ens va portar fins aquí i qui ens pot dur a unes altres eleccions", ha afirmat el candidat de Més País.
