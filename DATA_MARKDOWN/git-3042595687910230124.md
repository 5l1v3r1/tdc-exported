
# Frifunnet for krenkelse

Published at: **2019-11-05T14:09:27+00:00**

Author: **Anders Grønneberg**

Original: [Dagbladet.no](https://www.dagbladet.no/kultur/frifunnet-for-krenkelse/71785707)

Ketil Stokkan (63) er i Nord-Troms tingrett i Tromsø frifunnet for å ha fysisk krenket en tolv år gammel elev i mai i år, melder Fri Fagbevegelse.

        - Jeg var lamslått, det var absurd, sier han til Fri Fagbevegelse.
      
Ketil Stokkan forteller om sin reaksjon da han i mai måned ble anmeldt av ei mor for å ha fysisk krenket en tolv år gammel elev.
Stokkan, som har vært lærer i 25 år, ble tiltalt etter at han tidligere i år fikk en bot på 5000 kroner, som han etter råd fra blant andre sin fagforening, Skolenes landsforbund (SL), ikke godtok, skriver Fri Fagbevegelse.

        Stokkan forklarte at han et kort øyeblikk holdt en tavleklut mot munnen til den tolv år gamle eleven.
      
I fjor tok Stokkan over en klasse der det var blitt problemer, hvor læreren - og deretter vikaren til læreren - begge var blitt sykmeldte.
- Den dagen hendelsen i tiltalen skjedde hadde tiltalte en fille i hånden, som han bruker til å tørke kritt av en tavle og tusj fra et whiteboard, skriver retten i sin vurdering.
- Det var veldig mye som skjedde i klasserommet på likt. Han gikk ned til pulten der fornærmede satt sammen med to andre elever. Fornærmede hadde et stygt språk, og han satt i tillegg å reiv i en bok som tilhørte medeleven.
- Tiltalte sa da noe sånn som at; «Du kaller den og du river i boken til den andre. Nå kan du sette deg på plassen din.» Da ropte fornærmede til ham: «E du fette dum?». Det var da tiltalte – nærmest som en refleks – tok filla mot munnen til tiltalte og sa noe sånn som at «Da jeg var liten ble jeg vaska i munnen når jeg sa slike ting», skriver retten.
Fornærmedes mor forklarte i retten at sønnen kom hjem fra skolen og var sint, fortvilet og lei seg. Han sa til henne at læreren hadde vasket ham i ansiktet med en klut og dyttet den inn i munnen hans.

        Bakgrunnen for hendelsen var at fornærmede hadde vært uenig med læreren. Hun opplevde dette som svært alvorlig.
      
Aktor la ned påstand om 6000 kroner i bot, subsidiært tolv dagers fengsel, for kroppskrenkelse.
Ketil Stokkan (63) er mest kjent som sanger, gitarist og låtskriver. I 1986 vant han den norske finalen i Melodi Grand Prix med sangen «Romeo». Han er fortsatt aktiv, og i fjor ga han ut konsertalbumet «Nu kjør' vi».

        - Dommen er med på å skape presedens for andre som havner i en liknende situasjon.
      
- Frifinnelsen i tingretten var viktig, ikke bare for meg, men også for 100.000 lærere og for rekrutteringen til læreryrket, sier Ketil Stokkan.
Han refererer til at han opprinnelig også var anmeldt for, med makt, å ha tatt fra samme elev en tavlelinjal - og at han hadde trukket en annen elev etter hetta i en hettegenser, to anmeldelser som ble henlagt.
«Retten har ut fra en konkret vurdering kommet fram til at tiltalte ikke gikk utover det han lovlig kunne gjøre i den aktuelle situasjonen, slik at hendelsen vurdert i sin sammenheng ikke rammes av straffelovens § 271», står det i dommen.

        - Denne saken burde aldri vært en straffesak, sier LO-advokat Edvard Bakke, som møtte i tingretten som Stokkans forsvarer.
      
Skolenes landsforbund (SL) mener at denne saken er prinsipiell viktig og kan skape presedens. Det er ikke kjent om dommen vil bli anket.
