
# Україна заборонила ввезення ще 54 російських книг

Published at: **2019-11-04T12:52:00+00:00**

Author: ****

Original: [Слово і Діло](https://www.slovoidilo.ua/2019/11/04/novyna/bezpeka/ukrayina-zaboronyla-vvezennya-shhe-52-rosijskyx-knyh)


        Державний комітет України з питань телебачення і радіомовлення заборонив ввезення до країни з Росії ще 54 книжок.
      
Про це повідомляється на сайті відомства.
«Держкомтелерадіо відмовило ТОВ Якабу Трейд у видачі дозволів на ввезення з території Російської Федерації 54 книг, в яких присутні ознаки пропаганди держави-агресора», - йдеться в повідомленні пресслужби відомства.
Зокрема, ознаки пропаганди виявлені у видавничій продукції ВАТ «Видавнича група «Весь» із Санкт-Петербурга.
«У передмовах до 42 книг популярного індійського філософа Ошо (Пхагван Шрі Радніш) власник видавничої групи Весь в дусі імперської пропаганди вихваляє державу-агресора, розмірковуючи про генетичну вибірковість росіян і російської духовної культури», - йдеться в повідомленні.
Зазначається, що така ж пропагандистська передмова супроводжує і 12 інших книг з психології, на ввезення яких на митну територію України Держкомтелерадіо не дало дозволу.
Також зазначено, що на сьогодні до списку заборонених для ввезення до України книг включені 266 видань загальним накладом 1 млн 310 тисяч примірників.
Раніше Державний комітет телебачення і радіомовлення надав 212 відмов у видачі дозволів на ввезення книг із Росії.
Також СБУ припинила ввезення книг із Росії.
Хочете обговорити цю новину? Долучайтеся до телеграм-чату CHORNA RADA
