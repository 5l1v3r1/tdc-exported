
# Мона Лиза оживява с добавена реалност по случай 500 години от смъртта на Да Винчи (ВИДЕО)

Published at: **2019-11-07T10:33:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/mona-liza-ozhivjava-s-dobavena-realnost-po-sluchaj-500-godini-ot-smartta-na-da-vinchi-video.html)

Известната картина на ренесансовия художник Леонардо да Винчи „Мона Лиза“ оживява пред очите на посетителите на Лувъра. Музеят си партнира с HTC, за да създаде първия си проект с добавена реалност по случай 500 години от смъртта на великия художник.
Френският „Лувър“ е домакин на първата по рода си толкова голяма изложба на творби на Да Винчи. В галерията са изложени над 120 негови произведения, дадени от цял свят по случай кръглата годишнина от смъртта на ренесансовия гений.
„Мона Лиза: Отвъд стъклото“ е последният сегмент от изложбата на Да Винчи. За първи път посетителите на Лувъра ще имат възможност да се „доближат“ до картината, която винаги е била предпазвана от голям стъклен куб. Добавената реалност ще разкаже как е била създадена тази емблематична картина.
„Използвайки виртуална реалност, ние разказваме историята на Мона Лиза в много по-интимна обстановка за всеки посетител. Надяваме се това да обогати преживяването на всички“, казва директорът на артистичната програма на HTC Виктория Чанг.
