
# Turecko dopadlo manželku a příbuzné vůdce IS Bagdádího

Published at: **2019-11-06T13:37:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/turecko-dopadlo-manzelku-a-pribuzne-vudce-is-bagdadiho/1817896?utm_source=rss&utm_medium=feed)

Ankara - Turecku se podařilo dopadnout manželku, sestru a švagra vůdce teroristické organizace Islámský stát (IS) abú Bakra Bagdádího. Oznámil to dnes turecký prezident Recep Tayyip Erdogan. Bagdádí zemřel 27. října při operaci americké speciální jednotky na severu Sýrie, když na útěku odpálil nálože na svém těle.
Agentura AP v pondělí informovala o dopadení Bagdádího starší sestry, pětašedesátileté Rasmíji Avadové. Uvedl to nejmenovaný turecký zdroj, podle něhož byli spolu s Avadovou dopadeni také její manžel, snacha a pět dětí. Erdogan dnes řekl, že zdržena byla také Bagdádího manželka.
"Spojené státy sdělily, že se Bagdádí zabil v tunelu, a vyvolaly kolem toho komunikační kampaň. Já zde poprvé oznamuji: My jsme dopadli jeho ženu a nedělali jsme kolem toho povyk jako oni (Američané). V Sýrii jsme zatkli i jeho sestru a švagra," řekl Erdogan v projevu na univerzitě v Ankaře.
Agentura AP napsala, že podle Bagdádího švagra, který je zadržován v Iráku, měl vůdce IS čtyři manželky, tedy podle islámského zákona maximální počet. Podle dřívějších kmenových informací měl ale tři manželky, z nichž dvě byly Iráčanky a jedna Syřanka, irácké ministerstvo vnitra má informace jen o dvou manželkách. O které z nich hovořil Erdogan, není jasné. Ve zpravodajství o dopadení a zabití Bagdádího se objevila v říjnu také informace, že spolu s ním zemřely dvě děti a také jeho dvě ženy, které na sobě měly pásy s výbušninami. AP napsala, že se dříve objevily také zprávy o tom, že si Bagdádí vzal v roce 2015 Němku, které nebylo ani 20 let. Ta od něj údajně loni uprchla.
Jedna z Bagdádího žen se jmenuje Sadža Dulajmíová; před třemi lety se o ní objevila zpráva, že chce přesídlit do Evropy. Zadržena byla s dcerou v roce 2014 nebo koncem roku 2013 v Sýrii, avšak roku 2014 byla propuštěna v rámci výměny vězňů.
Organizace Islámský stát nyní podle AP zveřejnila první video od zabití Bagdádího, v němž hovoří o operacích namířených proti Íránem podporovaným milicím v severní části irácké provincie Bagdád. Osmnáctiminutové video ukazuje záběry útoků na irácké milice a policisty, včetně střelby z krátké vzdálenosti a uřezávání hlav. V jednom záběru maskovaný muž drží v jedné ruce nůž a v druhé hlavu policisty a říká: "To je osud každého odpadlíka od víry".
Muž také Bagdádímu vzkázal, aniž ho jmenoval, že má v "severním Bagdádu vojáky". Na internetu se také objevila videa, kde novému vůdci IS abú Ibráhímovi Hášimímu Kurajšímu přísahají věrnost spřízněné islamistické skupiny.
