
# Newyorský maraton vyhráli Kamworor a debutantka Jepkosgeiová

Published at: **2019-11-03T18:18:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/newyorsky-maraton-vyhrali-kamworor-a-debutantka-jepkosgeiova/1816737?utm_source=rss&utm_medium=feed)

New York - Newyorský maraton ovládli keňští držitelé světových rekordů v půlmaratonu. Geoffrey Kamworor si zopakoval dva roky staré vítězství, Joyciline Jepkosgeiová vyhrála při svém maratonském debutu.
Předloňská vítězka Pražského půlmaratonu triumfovala v druhém nejlepším čase v historii závodu 2:22:38. Jen o sedm sekund zaostala za traťovým rekordem krajanky Margaret Okayové z roku 2003. Druhá doběhla loňská vítězka Mary Keitanyová z Keni, která usilovala o páté prvenství v populárním závodě.
Kamworor byl v cíli za 2:08:13, čímž překonal svůj vítězný výkon z předloňského ročníku o více než dvě a půl minuty. Na druhé místo odsunul krajana Alberta Korira a vylepšil loňskou třetí příčku. V cíli mu blahopřál i tréninkový partner Eliud Kipchoge, světový rekordman v maratonu.
Pro loňského vítěze Lelisu Desisu z Etiopie, který se postavil na start necelý měsíc po triumfu v náročném maratonu na mistrovství světa v Dauhá, skončil závod již po deseti kilometrech.
Muži: 1. Kamworor 2:08:13, 2. Korir (oba Keňa) 2:08:36, 3. Bekele Gebre 2:08:38, 4. Tola 2:09:20, 5. Kitata (všichni Et.) 2:10:39, 6. Ward (USA) 2:10:45.
Ženy: 1. Jepkosgeiová 2:22:38, 2. Keitanyová (obě Keňa) 2:23:32, 3. Agaová (Et.) 2:25:51, 4. Kipropová (Keňa) 2:26:21, 5. Diverová (Austr.) 2:26:23, 6. Lindenová (USA) 2:26:46.
