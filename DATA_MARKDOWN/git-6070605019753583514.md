
# Klum es disfressa en un aparador de Nova York

Published at: **2019-11-02T00:02:56+00:00**

Author: ****

Original: [Ara.cat](https://www.ara.cat/estils/Klum-disfressa-aparador-Nova-York_0_2336766389.html)

Cada any són més els famosos que es disfressen per Halloween. Enguany fins i tot s’han afegit a aquesta tradició nord-americana els prínceps noruecs, Haakon i Mette-Marit, que s’han disfressat dels protagonistes de The Tenenbaums. No obstant això, ningú iguala el desplegament mediàtic i de caracterització de la model alemanya Heidi Klum.
Enguany Klum ha anat un pas més enllà disfressant-se a la vista dels ciutadans novaiorquesos en un aparador d’una botiga de la ciutat. La disfressa, que barrejava l’estètica d’Alien i la d’una dona biònica, va trigar deu hores a quedar enllestida. La model, de 46 anys, va necessitar un vestit de silicona de cap a peus, sobre el qual es va executar una llarga i meticulosa obra de body painting.
Un cop enllestida la feina, la model va donar el tret de sortida a la seva festa de Halloween, a la qual cada any acudeixen molts famosos. Ella hi va anar acompanyada del seu marit, el músic Tom Kaulitz. Enguany hi van acudir personatges de la talla de Maluma i Karlie Kloss.
