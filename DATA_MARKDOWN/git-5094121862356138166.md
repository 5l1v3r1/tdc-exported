
# Pražské hřbitovy zůstanou kolem Dušiček otevřené déle

Published at: **2019-11-01T12:08:00+00:00**

Author: **Richard Šedý**

Original: [Deník.cz](https://www.denik.cz/regiony/prazske-hrbitovy-zustanou-kolem-dusicek-otevrene-dele-20191101.html)

„Zapálit svíčku a vzpomenout na své blízké chceme umožnit Pražanům v památeční dny co nejdéle. Kvůli bezpečnosti a až na dvě výjimky chybějícího osvětlení se většina hřbitovů zavírá v době, kdy řada lidí teprve končí v práci, zajistili jsme ale, aby každý rok na dny okolo Památky všech věrných zemřelých bylo možné navštívit pražské hřbitovy až do 18 hodin,“ řekla radní pro sociální politiku a zdravotnictví Milena Johnová.
Olšany, Ďáblice, Vinohrady, Hostivař, Břevnov a ostatní hřbitovy Správy pražských hřbitovů budou otevřeny až do 18.00 hodin, Vyšehradský hřbitov bude navíc 2. listopadu otevřen až do 19.30 hodin.
V sobotu od 17.00 hodin bude kardinál Dominik Duka sloužit slavnostní bohoslužbu věnovanou památce zemřelých v bazilice sv. Petra a Pavla na Vyšehradě. Od 15.00 hodin se uskuteční vzpomínková mše v kapli sv. Václava na Vinohradském hřbitově a ve stejný čas dušičková pobožnost na Olšanských hřbitovech u centrálního kříže.
