
# کاهش شتاب رشد بهای دلار در بازار آزاد؛ طلا سقوط کرد

Published at: **2019-11-07T19:19:46+00:00**

Author: **یورونیوز فارسی **

Original: [euronews](https://farsi.euronews.com/2019/11/07/currency-dollar-euro-rial-rate-tehran-market)

همزمان با افزایش قیمت نرخ رسمی ارز از سوی بانک مرکزی ایران، شتاب صعود نرخ فروش دلار در بازار آزاد تهران کند شد.
بانک مرکزی ایران در آغاز داد و ستدهای روز پنج‌شنبه، نرخ عرضه دلار در سامانه رسمی صرافی‌ها را ۵۰ تومان افزایش داد و به ۱۱ هزار و ۳۵۰ تومان رساند.
در مقابل سیر صعودی بهای دلار در بازار آزاد کندتر از روز سه‌شنبه شد و نرخ دلار همچنان در آستانه ۱۱ هزار و ۵۰۰ تومان باقی ماند.
هر یورو نیز در مبادلات روز پنج‌شنبه بازار آزاد تهران بیش از ۱۲ هزار و ۷۰۰ تومان و در بازار رسمی ۱۲ هزار و ۶۵۰ تومان معامله شد. این در حالی بود که در معاملات بازار جهانی ارزش یورو در مقابل دلار ۲ دهم درصد کاهش یافت و هر یورو در مقابل ۱.۱۰۴۱ دلار مبادله شد.
بر این اساس نرخ جهانی یورو در بازار آزاد تهران ۱۲ هزارو ۶۷۵ و در بازار رسمی ۱۲ هزار و ۵۳۱ تومان بود ولی در هر دو بازار آزاد و رسمی گران‌تر فروخته شد.
بازار جهانی طلا نیز روز پنج‌شنبه و همزمان با افزایش امیدواری ها نسبت به حصول توافق تجاری میان چین و آمریکا شاهد سقوط ۲۳ دلار و ۷۰ سنتی قیمت هر اونس طلا بود. بدین ترتیب قیمت هر اونس طلا به هزار و ۴۶۶ دلار رسید که پایین‌ترین قیمت در ۳ ماه گذشته به شمار می‌رود.
بدین ترتیب قیمت هر گرم طلای ۱۸ عیار در بازار تهران بار دیگر به کمتر از ۴۰۷ هزار تومان رسید و قیمت هر قطعه تمام سکه طلا نیز از ۴ میلیون تومان عقب‌نشینی کرد.

        بیشتر بخوانید:
        مقاومت ۱۰ روزه دلار در بازار آزاد؛ ذخایر یورویی بانک‌های ایران پایین است؟
      
