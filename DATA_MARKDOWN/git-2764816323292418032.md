
# Kudy povedou dálnice a obchvaty? Mapy.cz vám to hezky ukážou

Published at: **2019-11-01T00:00:18+00:00**

Author: **Lukáš Václavík**

Original: [Cnews.cz](https://www.cnews.cz/mapycz-nove-dalnice-silnice-i-tridy)


        VŠECHNY FOTOGRAFIE
      
Mapy Seznamu se naučily další užitečnou drobnost. Pokud na nich vyhledáte termín „nové dálnice“ (nebo kliknete sem), zobrazí vám… nové dálnice. Ale také silnice I. třídy. Standardně jsou zobrazeny přišpendlenými body, ale když na ně kliknete, červeně se zvýrazní celý úsek a v popisu budou informace o tom, kdy se začalo stavět (nebo teprve začne) a kdy práce skončí. Ma Mapách.cz již byly plánované silnice vyšších kategorií zakresleny i dříve, šedé linky ale bylo snadné přehlédnout.
Stejné informace můžete najít také na oficiální mapě dopravniinfo.cz, kterou spravuje Ředitelství silnic a dálnic. Ta obsahuje mnohem více informací včetně různých uzavírek, silničních kamer apod., ale je také dost těžkopádná, pomalá, a ne moc přehledná.
Mapy.cz letos výrazně zlepšují navigaci pro auta. Již si poradí s řazením do jízdních pruhů, upozorní na překročenou rychlost a mají i noční režim. Navigace dostane také 3D pohled, upozorní na radary a kamery. Na zahrnutí aktuálních dopravních informací se momentálně pracuje. Seznamu data dodává společnost Intens a hledá ještě další poskytovatele. Vylepšení na dopravní mapě budou prvně vidět na webu mapy.cz/dopravni. Od září již Mapy.cz fungují i přes Apple CarPlay.
via Mapy.cz

        VŠECHNY FOTOGRAFIE
      
