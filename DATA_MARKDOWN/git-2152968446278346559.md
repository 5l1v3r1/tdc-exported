
# БСП зад Манолова за касиране на вота в София. А ако направи партия?

Published at: **2019-11-04T15:07:00+00:00**

Author: **Веселина Йорданова**

Original: [Dnes.bg](https://www.dnes.bg/bulgaria/2019/11/04/bsp-zad-manolova-za-kasirane-na-vota-v-sofiia-a-ako-napravi-partiia.428522)

Има основание за проверка на вота в София и БСП може да подкрепи политически Мая Манолова, ако тя поиска касиране.
Това стана ясно от думите на соцлидерката Корнелия Нинова, която отчете резултатите на партията си след втория тур на местните избори. Утре Изпълнителното бюро ще обсъди темата.
Нинова обаче подчерта, че юридически това е стъпка, която могат да предприемат именно Манолова и Инициативният комитет, стоящ зад нея.
В отговор на въпрос тя посочи, че ако Манолова реши да направи партия, не се притеснява за БСП и й желае успех, защото има качества. Не съжаляваме, че издигнахме кандидатурата на Мая. Резултатите показват, че тя олицетворява промяната в София, посочи Нинова.
Иначе БСП изпълнила задачите, които си поставила и евентуално може да поиска касиране на вота в Шумен, където разликата между двамата кандидати Валентин Василев от ГЕРБ и Венцислав Венков е само 77 гласа.
"Ние се върнахме в местната власт още на първи тур", каза Нинова и допълни, че БСП на втория е затвърдила позициите си. "На първи тур 35 общини, на втори тур печелим 26 балотажа. Общо 61 кмета, от които 4-те областни", отчете Нинова. В София БСП печели в два района - "Изгрев" и "Младост".
Промяната започна, беше трудна, но вече е необратима, изтъкна Нинова, според която се затвърждава тенденцията БСП да повишава резултатите си на избори в последните години.
ГЕРБ отстъпи от ключови, дългогодишни градове крепости и ерозира в местната власт, смята тя, като посочи, че корпоративният вот е бил огромен.
Страхът на ГЕРБ от загубата ги накара да направят най-агресивната, най-купената, най-компроматната кампания от години, обвини тя, но допълни, че кампанията на БСП е била позитивна и усмихната.
Като изтъкна енергията на гражданските кандидати, Нинова посъветва лидера на ГЕРБ и премиер Бойко Борисов да не забравя откъде е тръгнал, защото първоначално се е кандидатирал като независим за кмет на София.
Исканата й оставка от Борислав Гуцанов заради лошия резултат във Варна Нинова коментира с думите: "Изглежда, че и в най-тежката ситуация ще се намерят хора с чувство за хумор".
