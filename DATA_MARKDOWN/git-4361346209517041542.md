
# 
        Ördög Nóra: Hálás vagyok a sorsomért
      

Published at: **2019-11-07T06:30:00+00:00**

Author: **G. Sz.**

Original: [www.borsonline.hu](http://www.borsonline.hu/aktualis/ordog-nora-halas-vagyok-a-sorsomert/186048)


        A műsorvezető a TV2 új műsorának forgatása során még inkább átértékelte azt, amije van, és nagyon szerencsésnek tartja magát. 
        A műsorvezető a TV2 új műsorának forgatása során még inkább átértékelte azt, amije van, és nagyon szerencsésnek tartja magát.
      
Ördög Nóra bevallotta, hálás a szüleinek azért, hogy mindent megtettek érte és öccséért, és hálás a sorsnak mindazért, amije van, a családjáért, a gyerekeiért és a munkájáért, és azért, hogy ilyen szerencsés helyzetben van.
Nóra és Stohl András egy új doku-realitynek lesznek a műsorvezetői, melyben nehéz sorsú családoknak segítenek majd élhetővé alakítani a házukat, lakásukat. Az átalakítás közben a szereplők bakancslistás kívánságait is valóra váltják: ha kell, rallyautóba szállnak, vagy 4000 méterről vetik magukat a mélybe.
A Bors Ördög Nórát arról kérdezte, kétgyerekes családanyaként hogyan élte meg a műsorban előkerülő emberi sorsokat.
– Ezen családok történetei folyamatosan benne vannak András és az én lelkemben is, érzelmileg nem nagyon tudunk kívülállók maradni. Bár volt sok könny is, a közösen töltött idő nem a sajnálkozásról és a szomorkodásról szól, hanem egy bensőséges közösséget alkotunk, ami alatt egy nagyon értékes közösség és szoros kapcsolat jön létre a stáb és a családok között – meséli a Borsnak Nóri, aki a műsor forgatásai során még inkább úgy érzi, nagyon szerencsés helyzetben van.
– Bár nem szoktam kicsinyes dolgok miatt nyavalyogni, de ezeket a sorsokat testközelből figyelve még inkább hálás tudok lenni mindenért. Ezek a családok méltósággal viselik a nehéz körülményeiket, és ez a műsor kincse, hogy kivétel nélkül mindannyian mennek előre, próbálják a megoldásokat keresni a lakhatási gondjaikra és nem arra várnak, hogy valaki megoldja helyettük az életüket.
Ha kell, munka után éjjel a YouTube-ról tanulják meg, hogyan kell lerakni egy járólapot vagy felhúzni egy falat – mondja a műsorvezető, aki gyerekként pontosan látta, szülei mennyi mindent tettek azért, hogy neki mindene meglegyen, és természetesen ő is mindent megtesz Mici és Venci boldogulásáért.
– Klasszikus gyerekkorom volt, vidéki ház, kutya a kertben, sokat dolgozó szülők. Szinte teljesen gondtalanul tudtunk felcseperedni az öcsémmel, amiért nem lehetünk elég hálásak a szüleinknek. Mikor én is szülővé váltam, onnantól kezdve minden arról szól, hogy a gyerekeimnek mindene meglegyen, és hogy a lehető legolajozottabban tudjuk előresegíteni a kis fejlődésük útján, és a műsorban szereplő családok is pontosan ugyanilyenek – magyarázza a műsorvezető.

        Kapcsolódó jegyzetünk ide kattintva olvasható.
      
