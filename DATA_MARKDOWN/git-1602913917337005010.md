
# Un club în creştere de ţări foarte puternice se îndepărtează de dolar, însă în Rusia şi Turcia dolarul este în continuare rege

Published at: **2019-11-03T22:05:00+00:00**

Author: **Catalina Apostoiu**

Original: [Ziarul Financiar](https://www.zf.ro/business-international/un-club-in-crestere-de-tari-foarte-puternice-se-indeparteaza-de-dolar-insa-in-rusia-si-turcia-dolarul-este-in-continuare-rege-18532419)

Dolarul american este principala monedă de constituire a rezervelor la nivel mondial de decenii, însă statutul acestuia ar putea fi ameninţat în condiţiile în care „ţări foarte puternice“ încearcă să-i submineze importantţa, avertizează Anne Korin, de la Institute for the Analysis of Global Security, scrie CNBC.
Ţări importante ca China, Rusia şi Uniunea Europeană au o „motivaţie puternică să se dedolarizeze“, arată Korin, codirector în cadrul think tank-ului.
„Nu ştim ce va urma, dar ştim cu siguranţă că actuala situaţie nu este sustenabilă“, potrivit acesteia.
Cu siguranţă, dolarul este considerat una dintre cele mai sigure investiţii din lume, acesta apreciindu-se în vremuri de turbulenţe economice sau politice. Însă unul dintre factorii care fac ca entuziasmul ţărilor privitor la dolar să scadă este perspectiva de a fi supuse jurisdicţiei americane când tranzacţionează în dolari.
Korin citează cazul retragerii Washingtonului din acordul nuclear iranian, urmată de reimpunerea de sancţiuni împotriva Teheranului. Multinaţionalele europene au rămas vulnerabile atacurilor americane în cazul continuării afacerilor cu Iranul.
În pofida discuţiilor privind întreruperea dominaţiei Washingtonului însă, Rusia şi Turcia depind în continuare într-o măsură destul de mare de moneda americană, potrivit Bloomberg.
Dolarul a reprezentat moneda în care au fost realizate 83% din exporturile Moscovei către Turcia în primele şase luni ale acestui an, relevă date publicate recent de banca centrală a Rusiei. Aproximativ 40% din exporturile Rusiei către Uniunea Europeană sunt de asemenea plătite în dolari, potrivit datelor. În pofida mult-lăudatelor încercări de de-dolarizare menite să-i protejeze economia de sancţiunile americane, Rusia nu a făcut progrese însemnate în a-şi reorienta afacerile departe de dolarul american.
Deteriorarea relaţiilor dintre Ankara şi Washington a împins Turcia mai aproape de Rusia.
Rusia şi Turcia au semnat un pact la începutul acestei luni pentru creşterea utilizării rublei şi lirei în cadrul plăţilor. Turcia va adera de asemenea la alternativa Rusiei la sistemul de plăţi SWIFT.
Dacă influenţa dolarului va scădea totuşi, alte monede i-ar putea lua locul, în special moneda chineză, yuanul, potrivit lui Korin.
În ultimii ani, China a încercat să-şi internaţionalizeze moneda, astfel de măsuri incluzând lansarea de contracte futures pe petrol denominate în yuani. China a anunţat de asemenea că se pregăteşte să plătească pentru petrolul importat cu propria monedă în loc de dolar.
