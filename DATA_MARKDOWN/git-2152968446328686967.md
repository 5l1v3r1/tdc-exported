
# Шофьор без книжка избяга от ПТП, с опасност за живота е

Published at: **2019-11-01T11:10:00+00:00**

Author: **Веселина Йорданова**

Original: [Dnes.bg](https://www.dnes.bg/stranata/2019/11/01/shofior-bez-knijka-izbiaga-ot-ptp-s-opasnost-za-jivota-e.428169)

Полицията в Добрич издири неправоспособен шофьор, избягал след катастрофа, съобщиха от ОД на МВР.
Произшествието възникнало по пътя между тервелските села Полковник Иваново и Кочмар около 22.00 часа на 31 октомври.
Полицейските служители са установили на мястото силно деформиран лек автомобил "Фиат", а близо до него - четирима души на възраст между 17 и 20 години.
При разследването става ясно, че 21-годишният шофьор от близкото село Нова Камена се е укрил. По-късно той е намерен от полицията в жилището му и е отведен в болницата с травми на главата, гръдния кош, перфорация на белия дроб, като животът му е в опасност.
При проверка в информационните масиви на МВР се установява, че мъжът няма шофьорска книжка.
При катастрофата е пострадал и 17-годишен младеж, който има черепна травма. 
