
# Mornar zaustavio Ljubljančane, navijač nasrnuo na Boutrajta [VIDEO]

Published at: **2019-11-02T20:21:00+00:00**

Author: **Darko**

Original: [Sportska centrala](https://www.sportskacentrala.com/2019/11/02/mornar-zaustavio-ljubljancane-navijac-nasrnuo-na-boutrajta/)

Mornar – Cedevita Olimpija 77:70 (15:22, 14:20, 27:14, 21:14)
Košarkaši Mornara naneli su prvi poraz Cedevita Olimpiji u ABA ligi ove sezone. Barani su u 5. kolu regionalnog takmičenja, posle velikog preokreta slavili pred svojim navijačima.
Gosti iz Ljubljane su furiozno počeli utakmicu i posle šest minuta igre vodili su sa 16:2. Mornar se malo oporavio ali je slovenački tim čuvao dvocifrenu prednost sve do sredine treće četvrtine.
Posle vođstva gostiju od 41:52, Mornar je krenuo po pobedu. Do kraja trećeg perioda izabranici Mihaila Pavićevića su napravili seriju od 15:4 i stigli do izjednačenja (56:56).
U istom ritmu odigrali su i poslednju deonicu i dva minuta pre kraja imali su dvocifreno vođstvo (72:62), koja Ljubljančani nisu uspeli da ugroze.
U samom finišu utakmice dogodio se incident, koji je isprovocirao Rajan Boutrajt. U trenucima kada je Džejkob Pulen vodio loptu i čekao da istekne vreme, Boutrajt mu je prišao sa leđa, ukrao loptu i zakucao. To se nije dopalo jednom navijaču Mornara iz prvog reda, koji je uleteo u teren i nasrnuo na Olimpijinog Amerikanca. Brzom reakcijom ostalih aktera utakmice teži incident je izbegnut.
