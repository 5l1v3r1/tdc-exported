
# പി.ജെ. ജോസഫിനെതിരെ സ്പീക്കര്‍ക്ക് ജോസ് വിഭാഗത്തിന്‍റെ കത്ത്

Published at: **2019-11-04T15:34:00+00:00**

Author: **veena**

Original: [Anweshanam | Part of A.N.N News Private Limited](http://anweshanam.com/index.php/kerala/news/jose-k-mani-letter-to-speaker)

 തിരുവനന്തപുരം : പി.ജെ. ജോസഫിനെതിരെ സ്പീക്കര്‍ക്ക് ജോസ് വിഭാഗത്തിന്‍റെ കത്ത്. പാര്‍ലമെന്ററി പാര്‍ട്ടി ലീഡറായി ജോസഫിനെ അംഗീകരിക്കരുതെന്നും ജോസഫിനെ തിരഞ്ഞെടുത്തത് ഏകപക്ഷീയമായിട്ടാണെന്നും കത്തിൽ പറയുന്നു.  മോന്‍സ് ജോസഫിനെ ചീഫ് വിപ്പായും അംഗീകരിക്കരുത് . തര്‍ക്കം കേന്ദ്ര തിരഞ്ഞെടുപ്പ്  കമ്മീഷന്റ പരിഗണനയിലാണ് . എന്‍. ജയരാജന്‍ ആണ് സ്പീക്കര്‍ക്ക് കത്ത് നല്‍കിയത് . 
കേരള കോൺഗ്രസ് (എം) ചെയർമാനായി ജോസ് കെ.മാണി പ്രവർത്തിക്കുന്നതു തടഞ്ഞ ഇടുക്കി മുൻസിഫ് കോടതിയുടെ ഇടക്കാല ഉത്തരവ് കട്ടപ്പന സബ് കോടതി ശരിവച്ചിരുന്നു. സ്റ്റേ ആവശ്യപ്പെട്ട് ജോസ് കെ.മാണിയും അദ്ദേഹത്തെ അനുകൂലിക്കുന്ന ജനറൽ സെക്രട്ടറി കെ.ഐ.ആന്റണിയും നൽകിയ അപ്പീലുകളാണു തള്ളിയത്. ഇതോടെ കോട്ടയത്ത് ജൂൺ 16ന് യോഗം ചേർന്ന് ജോസ് കെ മാണിയെ ചെയർമാനായി തിരഞ്ഞെടുത്ത നടപടിക്കു നിയമസാധുത ഇല്ലാതാകുകയായിരുന്നു. 
വർക്കിങ് ചെയർമാനായ പി.ജെ.ജോസഫ്, കെ.എം.മാണിയുടെ നിര്യാണത്തിനുശേഷം പാർട്ടി ചെയർമാന്റെ ചുമതലയേറ്റതാണു തർക്കത്തിന്റെ തുടക്കം. ഇതിനെ ജോസ് കെ. മാണി വിഭാഗം അംഗീകരിച്ചില്ല. അവർ ജൂൺ 16ന് കോട്ടയത്ത് ചേർന്ന് ജോസ് കെ. മാണിയെ ചെയർമാനായി തിരഞ്ഞെടുത്തു. ഇതിനെതിരെ ജോസഫ് വിഭാഗം തൊടുപുഴ മുൻസിഫ് കോടതിയെ സമീപിച്ച് സ്റ്റേ നേടി. പിന്നീടു തൊടുപുഴ മുൻസിഫ് പിന്മാറിയതോടെ കേസ് ഇടുക്കി മുൻസിഫ് കോടതിയിൽ എത്തി. സ്റ്റേ നിലനിൽക്കുമെന്ന് ഇടുക്കി മുൻസിഫ് കോടതിയും വിധിച്ചു. ഇതിനെതിരെയാണ് അപ്പീൽ നൽകിയത്. അന്തിമ വിധിക്കായി 22ന് വാദം ആരംഭിക്കും. 
അതിനിടെ തങ്ങളെ ഔദ്യോഗിക കേരള കോൺഗ്രസ് (എം) ആയി അംഗീകരിക്കണമെന്ന് ആവശ്യപ്പെട്ട് ജോസ് കെ. മാണി കേന്ദ്ര തിരഞ്ഞെടുപ്പു കമ്മിഷനു കത്തു നൽകി. ഇക്കാര്യത്തിൽ നിലപാടു വ്യക്തമാക്കാൻ ജോസഫ് വിഭാഗത്തോട് കമ്മിഷൻ ആവശ്യപ്പെട്ടിരിക്കയാണ്.
