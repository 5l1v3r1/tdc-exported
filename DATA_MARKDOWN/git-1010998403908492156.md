
# Кметът на София Йорданка Фандъкова: Хората очакват работа, но и промяна

Published at: **2019-11-03T22:06:00+00:00**

Author: **btvnovinite.bg**

Original: [bTV Новините](https://btvnovinite.bg/mestnite2019/kmetat-na-sofija-jordanka-fandakova-horata-ochakvat.html)

В София живеят свободни хора и не се подават на внушения, благодаря на всички, които ме подкрепиха. Това заяви Йорданка Фандъкова от ГЕРБ, която беше избрана за нов четвърти мандат за кмет на столицата.
По думите й резултатите от балотажа днес са показали, че пътят е правилен – хората очакват работа, но очакват и промяна, отбеляза тя. 
Ще изпълня ангажиментите, които съм поела по време на кампанията. Най-голяма е групата на СДС и ГЕРБ в Столичния общински съвет, така че се надявам на подкрепа, отбеляза тя. 
Имах вече разговори по конкретни теми и политики, предстои да предложа на СОС новия проект за бюджета, посочи Фандъкова. Тя обясни, че ще търси подкрепа от ВМРО, които партньори на ГЕРБ на национално ниво, както и от "Демократична България", в общинския съвет. 
Ще представя и проект за новата структура на общината, които ще са свързани и с персонални промени, каза още Фандъкова.   
Благодаря на всички, които излязоха да гласуват за града си, благодаря на десните хора, отбеляза още тя. 
„Обърнах са към всички софиянци, които искат работата за града да продължи, обърнах се и към десните хора – имаме сходни ценности с тях, не съм ги променяла като други кандидати”, припомни Йорданка Фандъкова за кампанията си за местния вот и отбеляза, че е била доста тежка.
По думите й, кампанията е била изпълнена и с лъжи, често дневният ред за града е бил подменян. Доста неща видях в тази кампания, призна тя.
Сигурна съм, че софиянци стават все по-активни и взискателни, посочи още Йорданка Фандъкова.
