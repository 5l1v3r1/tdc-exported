
# Kedy sa dostane Virgilova kolekcia s IKEA do predaja na Slovensku a ktoré kúsky sa oplatí kúpiť na resell?

Published at: **2019-11-01T11:12:00+00:00**

Author: **Peter Hlavička**

Original: [REFRESHER](https://refresher.sk/76110-Kedy-sa-dostane-Virgilova-kolekcia-s-IKEA-do-predaja-na-Slovensku-a-ktore-kusky-sa-oplati-kupit-na-resell)


        O Virgilovej spolupráci sa toho už napísalo veľa, no my poznáme všetky dôležité informácie.
      
Prvé informácie o tom, že Virgil Abloh plánuje vytvoriť kolekciu nábytku a bytových doplnkov v spolupráci s firmou IKEA, sa dostali na internet už v roku 2017. Po dvoch rokoch sa konečne všetci ziskuchtiví reselleri a fanúšikovia Virgilovej tvorby dočkajú jej celosvetového releasu. 
Malou ochutnávkou z kolekcie MARKERAD, čo v preklade znamená "označený", bol modrý koberec s nápisom "KEEP OFF", ktorý sa vo vybraných pobočkách IKEA dostal do predaja ešte začiatkom roku 2019. Okrem neho sa už počas parížskeho Fashion Weeku v septembri 2018 dostalo do obehu aj zopár kusov iných kobercov, ktoré okamžite zaplavili všetky sociálne siete, no prístup k nim mala len úzka skupinka šťastlivcov a najmä influencerov. 
Vo svete módy sme si zvykli na to, že sa veci hýbu extrémnym tempom, no v prípade nábytkárskej firmy ako IKEA trvá výrobný proces o niečo dlhšie. Dizajn jednotlivých produktov bol síce známy už od roku 2017, ale Henrik Most, kreatívny riaditeľ IKEA, nám v apríli 2018 vysvetlil, že ak chce IKEA vypustiť do predaja nový produkt, musí ho mať premyslený doslova do poslednej skrutky.
Ešte pred uvedením produktu na trh sa tak musia vyrobiť stovky prototypov, ktoré sa následne testujú v reálnom prostredí. IKEA si musí byť zároveň istá tým, že daný kus nábytku bude recyklovateľný, pretože recyklácia je súčasťou ich firemnej identity. Výrobky musia byť rovnako dostupné pre všetky predajne IKEA po celom svete, a tým pádom sa v roku 2017 navrhujú veci, ktoré sa do predaja dostanú až o dva roky neskôr. 
