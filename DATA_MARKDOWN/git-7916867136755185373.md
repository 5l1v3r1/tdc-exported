
# „Barcos“ bokštų žaidimas puolime neigia šiuolaikiniame krepšinyje nusistovėjusią nuostatą

Published at: **2019-11-07T18:00:00+00:00**

Author: ****

Original: [basketnews.lt](https://www.basketnews.lt/news-134301-barcos-bokstu-zaidimas-puolime-neigia-siuolaikiniame-krepsinyje-nusistovejusia-nuostata.html)

Nuotr.: Zuma Press – Scanpix/BasketNews.lt iliustracija
Nuotr. Zuma Press – Scanpix/BasketNews.lt iliustracija
Šiomis dienomis iš krepšinio aplinkos žmonių dažnai girdime, jog puolime svarbiausi yra gynėjai, kurie kuria žaidimą, o aukštaūgiai žaidžia iš jų sukurtų progų, o su tokia nuostata nesutikti neleidžia pastarojo meto rezultatai.
Visgi šio Eurolygos sezono starte „Barcelonos“ bokštai tapo išimtimi iš taisyklės.
Vasarą „Barca“ sudrebino rinką įsigydama Nikolą Mirotičių, o šalia jo – buvusį žalgirietį Brandoną Daviesą. Po šių klubo ėjimų buvo galima tikėtis, jog priekinė linija bus svarbi komandos dalis ir su tokių žaidimo kūrėjų kaip Thomaso Heurtelio, Malcolmo Delaney, Corry Higginso ar Kevino Pangoso pagalba rinks taškus bei cementuos baudos aikštelę.
Vis dėlto sezono starte Svestislavas Pešičius dėl traumų neteko Heurtelio ir Pangoso, o mače su Valensijos „Basket“ vertėsi ir be Delaney bei Pau Ribo, tačiau tokios rimtos problemos nesutrukdė katalonams būti geriausiai komandai Europoje.
Be abejonės, pagrindinė „Barcelonos“ sėkmės priežastis, žaidžiant be gynėjų, yra galingas Mirotičiaus ir Davieso žaidimas, kurie yra pavojingi ne tik baudos aikštelėje, bet ir padėdami kurti atakas.
Tinklalapis „BasketNews.lt“ apžvelgia dviejų naudingiausių „Barcos“ krepšininkų žaidimą bei jų įtaką, perimant gynėjams skirtas funkcijas.

        Nikola Mirotičius
      
Vasarą savo perėjimu iš Milvokio „Bucks“ į Europą visus nustebinęs Mirotičius sezono starte įrodinėja, kodėl yra geriausiai apmokamas krepšininkas Eurolygoje.
Ispanijos pilietybę turintis juodkalnietis Eurolygoje vidutiniškai pelno po 18,3 taško (4 vieta), atkovoja po 5,8 kamuolio (14 vieta) ir renka po 18,3 naudingumo balo (8 vieta).
Vietinėse pirmenybėse 28-erių puolėjas demonstruoja dar įspūdingesnius skaičius, kur fiksuoja ilgą laiką Ispanijoje nematytus vidurkius – 23,3 taško, 6,5 atkovoto kamuolio, 2 rezultatyvūs perdavimai ir 29,8 naudingumo balo.
Nuotr. Zuma Press – Scanpix
Įdomiausia yra tai, kaip 208 cm ūgio bokštas renka taškus – Eurolygoje per rungtynes išmesdamas po 6,5 tritaškio (35,9 proc.), o Ispanijoje – po 4,7 (46,5 proc.).
Tokie dideli skaičiai atakuojant iš toli gali dar labiau padidėti į komandą grįžus pagrindiniams žaidimo kūrėjams, nes dar rungtyniaudamas NBA Mirotičius per dvikovą išmesdavo daugiau tritaškių nei dvitaškių.
Aukštaūgis niekada negarsėjo kaip puikiai aikštę matantis ir žaidimą kuriantis krepšininkas, tačiau jo atakų išpildymas ir mobilumas gerokai palengvina gynėjų darbą organizuojant atakas, o dėl šios priežasties „Barca“ net ir be pagrindinių perimetro krepšininkų puolime randa būdų, kaip rinkti taškus.
Mirotičius net 60 procentų savo taškų rinko po rezultatyvių komandos draugų perdavimų, daugelyje atakų smeigdavęs tritaškius tiesiog po atmetimų. Tiesa, juos dažniausiai pataikydavo ne iš kampų, kaip įprastai daro tipiniai ketvirtieji numeriai, bet iš 45 laipsnių kampo, o toks katalonų išsidėstymas palieka visišką laisvę karaliauti baudos aikštelėje Daviesui.
