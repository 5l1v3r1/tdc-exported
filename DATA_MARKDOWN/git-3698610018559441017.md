
# В уряді хочуть провести перепис населення за допомогою онлайн-інструментів

Published at: **2019-11-05T15:15:00+00:00**

Author: ****

Original: [DT.ua](https://dt.ua/UKRAINE/v-uryadi-hochut-provesti-perepis-naselennya-za-dopomogoyu-onlayn-instrumentiv-328564_.html)

Уряд розглядає можливість проведення запланованованого на наступний рік перепису населення руками самих українців. Таку ідею в етері програми "Свобода слова" на телеканалі ICTV озвучив прем'єр-міністр Олексій Гончарук.
На думку Гончарука, це можна реалізувати шляхом проведення перепису із застосуванням онлайн-інструментів.
"Ми подивилися на різну практику у світі, як робиться перепис. І зараз шукаємо можливість зробити перепис максимально з урахуванням онлайн-інструментів. Тобто стимулювати людей самостійно заповнювати інформацію про себе", - зазначив він.
Раніше ідею провести замість повноцінного перепису електронний пропонував міністр Кабінету міністрів України Дмитро Дубілет. За його словами, це значно дешевше, "ефективніше і простіше".
Однак важливо не лише провести перепис "заради перепису", а й щоб його було визнано міжнародним співтовариством. Адже перепис – це виключно опитування людей, що дозволяє з'ясувати деякі речі, які неможливо з'ясувати за документами чи реєстрами, пояснила в інтерв'ю DT.UA директор Інституту демографії і соціальних досліджень НАН України Елла Лібанова.
Проведений як годиться перепис дозволить визначити чисельність трудових мігрантів; зрозуміти, що являє собою нинішня українська родина, її основні джерела доходів, умови життя; оцінити рівень освіти українців тощо. Дуже важливими є й питання національності, мови.
"Недостатньо запитати російська-українська. Що робити, наприклад, з угорською? Потрібні угорські школи чи ні? Це політичні ігри угорського уряду чи насправді проблема Закарпаття?", - каже соціолог.
Критично важливим є й оцінювання ситуації у регіонах. Зокрема, на територіях біля лінії розмежування в Донбасі та на тимчасово окупованій території, де провести перепис неможливо. Влітку цього року DT.UA провело власне соціологічне дослідження на заході України, і виявило нові виклики єдності країни, які за ігнорування владою можуть перетворитись на реальну загрозу.
За стандартами ООН переписи населення повинні проводитися раз на десять років, в Україні перший і поки єдиний перепис населення було проведено ще в 2001 році.

        Про перепис із шостої хвилини.
      
