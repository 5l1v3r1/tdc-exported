
# Come funziona il “product placement” nei film

Published at: **2019-11-03T13:36:32+00:00**

Author: ****

Original: [Il Post](https://www.ilpost.it/2019/11/03/product-placement-film/)

Nel celebre film fantascientifico Blade Runner ci sono molte cose che attirano l’attenzione: le musiche di Vangelis, i neon della Los Angeles del 2019 con la sua atmosfera fumosa e distopica, il fatto che sia sempre buio e che piova continuamente. Ma fin dai primi minuti c’è una cosa che è impossibile non notare: la frequente ostentazione di marchi famosi, Coca-Cola su tutti. È una pratica che viene chiamata “product placement”, che si è sviluppata molto negli ultimi decenni ma che esiste sotto varie forme da quando esiste il cinema e che riguarda moltissimi film: pensiamo alla scena in cui Forrest Gump si beve 15 bottiglie di Dr. Pepper, oppure alle innumerevoli auto guidate da James Bond, o ancora ai riconoscibilissimi occhiali Ray-Ban usati da Tom Cruise in Top Gun.
Con gli anni e con lo sviluppo dell’industria cinematografica, il “product placement” è diventato un mezzo per incrementare significativamente il budget di un film, e una forma di pubblicità integrata che si usa non solo nel cinema, ma anche nelle serie tv e nei programmi di intrattenimento.
Quando il cinema nacque, alla fine dell’Ottocento, non c’era una netta distinzione tra prodotto artistico e prodotto pubblicitario, anche perché i film di allora erano brevissimi e senza una vera trama: alcuni di questi, come Sunlight dei fratelli Lumière, erano incentrati interamente su un prodotto (in questo caso il sapone Sunlight) e probabilmente erano eseguiti su commissione, anche se è difficile stabilire con certezza che tipo di rapporto ci fosse tra gli autori dei film e le aziende.
Quando poi i film hanno cominciato ad assumere la forma che hanno oggi, sono cominciati a comparire i primi casi di “product placement” come lo intendiamo noi, per esempio la bottiglia di Jack Daniels nel film Mildred Pierce del 1945 oppure prima ancora il logo ben evidente di Red Crown Gasoline nel film muto del 1920 The Garage, con Buster Keaton.
Il “product placement” cominciò ad affermarsi negli anni Ottanta, decennio in cui ci furono alcuni casi molto noti: oltre a Blade Runner (che peraltro diede vita a una sorta di “maledizione” che portò sfortuna alle aziende che comparivano nel film) ci furono casi simili anche in Ritorno al futuro ed E.T. l’extraterrestre. Tuttavia è solo di recente che il fenomeno ha cominciato a crescere in modo esponenziale, raggiungendo le dimensioni di oggi: nel 2005 la spesa globale in “product placement” era pari a poco più di 2 miliardi di dollari, mentre nel 2014 ha superato i 10 miliardi.
In generale, si possono distinguere tre diverse modalità con cui mettere in pratica il “product placement”: inserendo un prodotto o un marchio in scena, bene in vista (screen placement); integrando il prodotto o il marchio nella trama del film (plot placement); inserendo un prodotto o un marchio nella sceneggiatura e quindi farlo menzionare da un personaggio (script placement). Nel corso degli anni, poi, soprattutto negli Stati Uniti hanno cominciato a nascere degli specifici dipartimenti della produzione dedicati alla promozione dei film e all’inserimento di prodotti e marchi al suo interno, mentre in Italia, come vedremo, ci sono delle agenzie specializzate.
Le leggi che parlano di “product placement” non introducono molte limitazioni per chi vuole pubblicizzare un marchio in un film o in una serie tv. Per esempio negli Stati Uniti non c’è un regolamento chiaro e completo sulla pratica, nonostante quella americana sia l’industria cinematografica più importante e sviluppata al mondo; l’agenzia federale americana FCC (Federal Communications Commission), che si occupa di telecomunicazioni, ha introdotto pochi anni fa la regola di esplicitare la pratica nei titoli di coda, mentre la FTC (Federal Trade Commission), che si occupa di tutelare i consumatori, ha delle regole dettagliate che però riguardano solo le pubblicità esplicite. Perciò se nei film non si fa un riferimento diretto e oggettivo al prodotto per pubblicizzarlo, le regole della FTC non possono essere applicate.
In Italia la prima legge a parlare di “product placement” fu un decreto del governo del 2004, poi abrogato da una legge del 2016. Le indicazioni di quel decreto legge sono però rimaste in un decreto del ministero dei Beni culturali, il quale in sostanza dice che la pratica è permessa ma che nel film deve esserci «un avviso nei titoli di coda che informi il pubblico della presenza dei marchi e prodotti all’interno del film», e che la presenza di marchi e prodotti «deve integrarsi nello sviluppo dell’azione, senza costituire interruzione del contesto narrativo». La stessa indicazione viene data da una legge europea del 2007, che poi è stata recepita da un decreto legislativo del 2010, attualmente in vigore e quindi principale riferimento normativo per il “product placement”.
Secondo questo decreto, l’inserimento di prodotti è consentito in film, serie tv, programmi sportivi e di intrattenimento a meno che non siano per bambini e può avvenire «sia dietro corrispettivo monetario» sia «dietro fornitura gratuita di determinati beni e servizi». La legge pone alcune condizioni: è vietato incoraggiare esplicitamente all’acquisto del prodotto o marchio inserito; è vietato inserire prodotti a base di tabacco; è vietato inserire prodotti medicinali o «cure mediche che si possono ottenere esclusivamente su prescrizione».
La risposta a questa domanda è: dipende. In certi casi costa molto, in altri relativamente poco, in altri ancora le aziende offrono una fornitura dei loro prodotti invece che denaro. In generale, più il film è una grossa produzione più è alto il prezzo da pagare per comparire o essere citati, ma ci sono molte variabili e le cifre possono variare molto. Inoltre, quello che può sembrarci a prima vista un “product placement” potrebbe non esserlo: a volte capita che gli autori di un film vogliano un prodotto o un marchio particolare in una certa scena per esigenze artistiche, facendo in un certo senso pubblicità gratuita.
Un caso di questo tipo è quello della serie di Netflix Stranger Things: pur essendo piena di quelli che possono sembrare “product placement” (dalla Coca-Cola ai waffle Eggo), Netflix ha detto al sito Vox che tutti i prodotti che si vedono nella serie contribuiscono a creare «lo storytelling dei fratelli Duffer», cioè gli autori della serie, e quindi non sono stati messi lì dietro pagamento né su richiesta delle aziende; un altro esempio è Cast Away, con Tom Hanks, in cui tra gli altri compare spesso e molto evidentemente il marchio della multinazionale FedEx, specializzata in spedizioni: come racconta The Week in quel caso FedEx non pagò nulla e c’era anche il rischio che non accettasse di comparire nel film a causa della scena dell’incidente aereo, che si temeva potesse danneggiare l’immagine dell’azienda.
Un caso emblematico di “product placement” vero e di successo è quello di E.T. l’extraterrestre. Durante la produzione del film, uscito nel 1982, c’era la necessità di girare una scena in cui comparivano le M&M’s con una parte funzionale alla trama, e quindi venne contattata l’azienda produttrice Mars per stipulare un accordo di collaborazione. La Mars non era interessata, e quindi la produzione si rivolse alla Hershey che produce delle noccioline ricoperte di cioccolato simili alle M&M’s. Hershey accettò e investì nel film un milione di dollari in totale, ma il ritorno fu quasi immediato e ben visibile. Le vendite della Hershey aumentarono del 70 per cento nel mese successivo all’uscita di E.T. e in moltissimi cinema cominciarono a comparire i Reese’s Pieces che si vedono nel film. La collaborazione è diventata famosa al punto tale da legare l’immagine dei Reese’s Pieces e quella di E.T. anche negli anni successivi e da aprire la strada ad altri casi.
Come abbiamo detto, però, le cifre variano molto: si può andare dal milione di dollari speso da Hershey, ai 300mila dollari spesi dalla compagnia petrolifera Exxon per comparire su una delle auto di Giorni di tuono, passando per i 50mila dollari spesi dalla marca di pannolini Pampers per comparire nel film Tre scapoli e un bebè e i 3 milioni di dollari spesi da BMW per far guidare una sua auto a James Bond, in GoldenEye; inoltre, la produzione può rivolgersi a più aziende contemporaneamente arrivando a raccogliere cifre considerevoli, come è successo con Man of Steel nel 2013: la produzione del film ricavò 160 milioni di dollari grazie ad accordi pubblicitari con 100 diverse aziende, molte delle quali comparvero anche nel film.
