
# Zingaretti: Utile andare avanti solo con spirito unitario

Published at: **2019-11-03T15:29:00+00:00**

Author: ****

Original: [Adnkronos](https://www.adnkronos.com/fatti/politica/2019/11/03/zingaretti-utile-andare-avanti-solo-con-spirito-unitario_AkJ0I0bWQyIkHaYyZupOhN.html)

"Gioco di squadra, impegno per lo sviluppo e il lavoro, lotta alle disuguaglianze sociali, rivoluzione verde, scuola e formazione. L'Italia dalla maggioranza e dal Governo si aspetta questo. Solo così si sconfigge la destra, dando risposte e speranza alle persone. Stop furbizie, ipocrisie, sgambetti, litigi, piccolezze. Ora è tempo di credibilità per ricostruire fiducia e speranza". Lo scrive su Facebook il segretario del Pd Nicola Zingaretti che, di fronte alle ultime incomprensioni nel governo sul fronte della manovra, spiega: è "utile andare avanti" solo "con spirito unitario".
"Il Partito democratico lavora per questo - aggiunge -. Nella manovra finalmente abbiamo evitato la slavina dell'aumento dell'Iva, finalmente tagliamo le tasse e alziamo gli stipendi al ceto medio, mettiamo 11 miliardi sugli investimenti verdi e rifinanziamo industria 4.0, aboliamo il ticket sulla sanità, detassiamo fino al 90% il rifacimento delle facciate dei palazzi, si riprende a investire sulla sicurezza urbana e potrei continuare su misure che fino a qualche mese fa sembravano impossibili".
"Se qualcosa non va, in uno spirito unitario si affronterà come sempre è avvenuto nel percorso parlamentare - sottolinea il segretario dem -. Ma bisogna farlo insieme e uniti dalla parte dei cittadini, perché è giusto e perché sia chiaro: l'incertezza quotidiana è il modo migliore per regalare l'Italia alle destre e condannare le italiane e gli italiani a un inesorabile declino senza neanche combattere. Per noi democratici non si governa per occupare poltrone litigando tutti i giorni, ma per costruire un altro tipo di futuro. Per noi governare non è un privilegio, è responsabilità. Su questo bisogna essere chiari: solo condividendo questo spirito è utile andare avanti".
