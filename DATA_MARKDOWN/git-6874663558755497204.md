
# הגשמה וקבוצת אדלר מקדמות שלושה מיזמי תמא 38 במרכז תל אביב

Published at: **2019-11-06T00:00:00+00:00**

Author: **דב כהן**

Original: [כלכליסט - www.calcalist.co.il](https://www.calcalist.co.il/articles/0,7340,L-3773185,00.html)

בשיתוף מערכת זירת הנדל"ן
חברת הגשמה, המתמחה בהשקעות נדל"ן בארץ ובחו"ל, צפויה להקים בשיתוף עם קבוצת אדלר שלושה פרויקטים של תמ"א 38/1 (חיזוק ותוספות) במרכז תל אביב. החברה, באמצעות חברת י. הגשמה יזמות בע"מ, תקים את הפרויקטים ברחובות בן יהודה 59, בוגרשוב 30 והתבור 33. שלושת הפרויקטים עתידים להסתיים במחצית השנייה של 2022.
לפני כשבועיים החליטה ועדת המשנה של המועצה הארצית לתכנון ובנייה להאריך את תוקפה של תמ"א 38 עד לאוקטובר 2022, כשעד אז יגובש לה מתווה חלופי ושנוי במחלוקת. לפי הפרסומים, מתווה זה יעניק לרשויות המקומיות זכות וטו בכל הקשור לאישור מיזמי הריסה-ובנייה מחדש, וכן אפשרות להתנות אישור פרויקטים בתשלום היטלי השבחה על ידי היזמים. משכך, המיזם המשותף להגשמה וקבוצת אדלר הוא אולי הזדמנות אחרונה לקחת חלק בפיתוח דירות חדשות באזורי הביקוש בתל אביב, שבתחומה לא נותרו עוד כמעט שטחים פנויים לבנייה חדשה.
בשלושת הפרויקטים נחתמו עד כה עם הדיירים הסכמים מחייבים, המאפשרים את קידום הפרויקטים וכוללים הערות אזהרה בטאבו לטובת תאגיד משקיעי הגשמה, וכן הוגשו לעירייה בקשות להיתר בנייה. הפרויקטים מותאמים ל"תוכנית הרבעים" של עיריית ת"א, מצויים בסטטוס תכנוני מתקדם מול הרשויות והיתרי הבנייה להם צפויים להתקבל במהלך השנה הקרובה. משך הפרויקטים הצפוי מוערך בתקופה של עד 36 חודשים, עם אפשרות לפירעון מוקדם, סמוך לקבלת היתר הבנייה. סכום יחידת ההשקעה המינימלי עומד על כ-220 אלף שקל.

        העירייה תומכת
      
תל אביב היא העיר המבוקשת ביותר בארץ למגורים ולהשקעות נדל"ן – והדבר מתבטא גם בנתוני ההתחדשות העירונית בשטחה: לפי נתוני הלמ"ס, מתוך 3,574 היתרי בנייה שניתנו בעיר ב-2018, כשליש היו לבנייה במסגרת תמ"א 38 או פינוי-בינוי – יותר מבכל עיר אחרת בישראל.
תנופת ההתחדשות שפוקדת את העיר זוכה לתמיכה מלאה של העירייה, שבשונה משכנותיה מעודדת במוצהר מיזמי תמ"א 38 ואף השלימה את תוכנית הרבעים לצורך כך. באחרונה אמר ל"כלכליסט" מחזיק תיק ההתחדשות העירונית בעירייה, רועי אלקבץ, כי "יש כיום בתל אביב 80-70 פרויקטים של התחדשות עירונית בביצוע, ויש בנו רצון עז לקדם עוד מהם. תוכנית תא/5000 יצרה ודאות ברבעים 3 ו-4, ובהמשך נסדיר את הזכויות גם ברבעים 5 ו-6, מה שיגביר עוד יותר את הוודאות של יזמים בתחום".
הפרויקט בבן יהודה 59 יבוצע בבניין שבו כיום ארבע קומות ו-26 דירות קיימות. במסגרתו יחוזק הבניין ויתווספו לו שבע דירות חדשות. לבניין ברחוב תבור 33, הממוקם באזור כרם התימנים ונחלת בנימין, ארבע קומות ו-13 דירות קיימות. במסגרת החיזוק ושיפוץ הבניין יתווספו לו ארבע דירות חדשות. ברחוב בוגרשוב 30, לבניין בן שלוש קומות הכולל שמונה דירות קיימות, יתווספו ארבע דירות חדשות. בסך הכל במסגרת הפרויקט המשותף להגשמה וקבוצת אדלר עתידות להיבנות 15 יחידות דיור נוספות.
 
חברת י. הגשמה יזמות בע"מ הוקמה בכדי לקחת חלק פעיל בפרויקטים יזמיים ברחבי הארץ. בראש החברה עומד מנהלה יוסי נוימן. נוימן הוא יזם נדל"ן בעל 30 שנות ניסיון בתחום הניהול והביצוע של פרויקטים, ציבוריים ופרטיים, בהיקף של עשרות אלפי מ"ר בכל רחבי הארץ.
"זו הזדמנות יוצאת דופן להשקעה במניפת פרויקטים, המאפשרת חלוקת כספי ההלוואה בין שלושה פרויקטים שונים כך שנוצר פיזור סיכונים המפחית אי-ודאות", אמר נוימן ל"זירת הנדל"ן". "לאור הפרסומים האחרונים בדבר עצירת ההיתרים לבניית פרויקטים של תמ"א 38, מדובר בהזדמנות כמעט אחרונה להיכנס להשקעה בפרויקטים מסוג זה, במקום כה מבוקש".

        ותיקים בהתחדשות
      
עו"ד אדריאנה שכטר, מנכ"לית משותפת והיועצת המשפטית של קבוצת אדלר, התייחסה לדברים: "קבוצת אדלר, בעלת ניסיון רב בביצוע מיזמים במסגרת התחדשות עירונית, שמחה על שיתוף הפעולה עם קרן הגשמה, שבא לידי ביטוי בשלושה פרויקטים בתל אביב. בחרנו לעבוד עם הקרן לנוכח מקצועיותה הרבה ואנו מאמינים שהחיבור בין הצדדים יוביל למקסום פוטנציאל הפרויקטים".
הגשמה היא חברת השקעות פרטית המאפשרת למשקיעים פרטיים להשקיע בפרויקט נדל”ן יחד עם היזם. מאז הוקמה בשנת 2009, מנהלת הגשמה כ-241 פרויקטים בישראל, ארה"ב, קנדה, לונדון, ברלין, הולנד ועוד, מהם 107 פרויקטים כבר הושלמו.
קבוצת אדלר היא חברה משפחתית בניהולו של רוברט אלמליח, הנחשבת לחלוצות התמ"א 38 בישראל, וביצעה את אחד מראשוני הפרויקטים בענף זה, ברחוב כצנלסון בראשון לציון, לפני כעשור.
השקעה בפרויקטים טומנת בחובה סיכויים, כמו גם סיכונים בקשר עם כספי ההשקעה. אין באמור לעיל משום הבטחת תשואה כל שהיא. האמור בתיאור לעיל מהווה הצגה עקרונית וכללית בלבד. ההשקעה הינה על בסיס פטור לפי חוק ניירות ערך, התשכ"ח – 1968 ("חוק ניירות ערך") הקובע כי הצעה ומכירה לעד 35 משקיעים (כמפורט בסעיף 15א(א)(1) לחוק ניירות ערך ובתקנותיו) אשר אינם מנויים בתוספת הראשונה לחוק ניירות ערך אינה מחייבת פרסום תשקיף. לאור האמור, ההשקעה אינה מוסדרת כהצעה לציבור לפי חוק ניירות ערך ו/או לפי הוראות חוק השקעות משותפות בנאמנות, התשנ"ד-199.
בהתאם לסעיף 15א(א)(1) לחוק ניירות ערך, פרטי ההשקעה המלאים ייחשפו אך ורק במסגרת הליך של משא ומתן פרטני אשר ינוהל על פי סדר פניית משקיעים לשותף הכללי ("הליך המשא ומתן").

        לכתבות נוספות היכנסו אל זירת הנדל"ן >>
      
