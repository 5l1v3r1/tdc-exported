
# Британски съд иска да даде българче за осиновяване

Published at: **2019-11-06T21:02:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/britanski-sad-iska-da-dade-balgarche-za-osinovjavane.html)

Британски съд иска да даде българче за осиновяване, защото родителите му не се грижат добре за него, съобщава изданието „Телеграф и Аргъс”. Решението е на съд в Лийдс, въпреки че така се рискува детето да загуби културната си идентичност.
Съдия Сара Линч съобщава, че решението за малкото момиченце е взето по искане на социални работници, които твърдят, че българските ѝ родители не могат да оказват добра грижа за нея.
Британското издание не посочва име на детето, но съобщава, че то скоро ще навърши 1 година. Според публикацията роднините не са съгласни момиченцето да бъде дадено за осиновяване.
По думите на социалните работници бебето няма да е на сигурно място при семейството си, не може да бъде настанено при роднини и осиновяването е единствената опция.
Случаят се следи от българското посолство в Лондон. Съдията е уведомена, че момичето има брат, който живее с дядо си в България. 
