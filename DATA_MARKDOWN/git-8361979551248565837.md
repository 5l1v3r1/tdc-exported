
# Не «сіра зона», а район безпеки. Командувач ООС пояснив суть розведення військ на Донбасі

Published at: **2019-11-04T14:36:00+00:00**

Author: ****

Original: [НВ](https://nv.ua/ukr/ukraine/politics/vidvedennya-viysk-na-donbasi-shcho-skazav-komanduvach-oos-novini-ukrajini-50051524.html)

"Підкреслюю, що розведення військ - це не відступ української армії, особливо як пишуть ЗМІ, по всій лінії фронту. Зараз мова йде про розведення на ділянці протяжністю до 3 км, тоді як загальна протяжність лінії розмежування становить понад 400 км. Після відведення військ створюється не «сіра зона", а район безпеки. Війська відводяться менше, ніж на кілометр з обох сторін, що значно зменшить можливість ведення прицільного вогню зі стрілецької зброї", - пояснив він на брифінгу, пише Укрінформ.
Кравченко додав, що люди залишаються під контролем України і не залишаються беззахисними.
Командувач ООС також зазначив, що відведення військ відбувається дзеркально.
"Протилежна сторона теж відійшла на певні позиції, ситуація під контролем. Там говорили, що вони зайняли наші позиції, це не правда. Тобто розведення сил і засобів відбулося в дзеркальному відображенні», - резюмував він.
Процес розведення сил на Донбасі почали після домовленості, досягнутої 1 жовтня в рамках тристоронніх переговорів в Мінську щодо врегулювання ситуації на сході України.
Збройні сили України і проросійські бойовики повинні відійти з займаних ними зараз позицій на трьох ділянках: Станиця Луганська, Петровське та Золоте.
В Станиці Луганській і Золотому процес вже почався, викликавши протести частини населення, яка побоюється, що бойовики займуть залишені українськими військовими позиції.
На черзі розведення сил в Петровському. Процес почнуть після відновлення режиму тиші.
