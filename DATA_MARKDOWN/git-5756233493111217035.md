
# کوشنر: کیم اون ترامپ را مانند پدر خود می‌داند

Published at: **2019-11-03T18:27:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619691/%DA%A9%D9%88%D8%B4%D9%86%D8%B1-%DA%A9%DB%8C%D9%85-%D8%A7%D9%88%D9%86-%D8%AA%D8%B1%D8%A7%D9%85%D9%BE-%D8%B1%D8%A7-%D9%85%D8%A7%D9%86%D9%86%D8%AF-%D9%BE%D8%AF%D8%B1-%D8%AE%D9%88%D8%AF-%D9%85%DB%8C%E2%80%8C%D8%AF%D8%A7%D9%86%D8%AF)


        «جرد کوشنر» مشاور ارشد و داماد رئیس‌جمهور آمریکا مدعی شده است که «کیم جونگ اون» رئیس کره شمالی «دونالد ترامپ» رئیس‌جمهور آمریکا را مانند یک پدر برای خود می‌داند.
      

        آفتاب‌‌نیوز :
      
این اظهارات کوشنر در کتابی تحت عنوان «درون کاخ سفید ترامپ: روایتی واقعی از ریاست‌جمهوری او» نوشته «دانگ وید» نقل شده است. این کتاب قرار است به زودی در آمریکا منتشر شود.
پایگاه خبری شبکه «فاکس نیوز» نوشته است که در فصلی از این کتاب به روابط میان کیم و ترامپ اشاره شده و نویسنده بخشی از نامه‌های رد و بدل شده میان واشنگتن و پیونگ‌یانگ را خوانده و با مقام‌های ارشد کاخ سفید در این مورد گفت‌وگو کرده است.
در بخشی از این کتاب به نقل از کوشنر ادعا شده است که کیم اکنون بین وصیت «کیم جونگ ایل» پدرش و دیپلماسی پیشنهادی ترامپ بر سر دو راهی قرار گرفته است.
کوشنر گفته است: «مسئله پدری مطرح است. در این نامه‌ها مشهود است که کیم می‌خواهد با ترامپ دوست باشد، اما پدرش به او گفته است که هرگز از تسلیحات دست نکش. این [تسلیحات] تنها عامل امنیت اوست.»
او در عین حال می‌گوید: «ترامپ برای او مانند یک شخصیت پدرگونه است. به همین دلیل، این انتقال کار ساده‌ای نیست.»
در بخش دیگری از این کتاب جملاتی از ترامپ هم در مورد گفت‌وگوهایش با «باراک اوباما» رئیس‌جمهور سابق در مورد کره شمالی نقل شده است. به ادعای ترامپ، اوباما هنگام ترک کاخ سفید به وی هشدار داده است که باید خود را برای جنگ با کره شمالی آماده کند.
وید به نقل از ترامپ نوشته است: «باراک اوباما به من گفت بزرگترین مسئله من، هنگامی که رئیس‌جمهور شوم، احتمال جنگ با کره شمالی خواهد بود. در واقع، او به طور خصوصی به من گفت "در برابر دیدگان تو جنگی با کره شمالی درخواهد گرفت".»
به ادعای ترامپ، اوباما به او گفته است که هرگز برای گفت‌وگو با کیم تلاش نکرده، چون او را یک «دیکتاتور» می‌داند. ترامپ در پاسخ، گفته است که این رویکرد اوباما «احمقانه» بوده است.
کوشنر: کیم، ترامپ را مانند پدرش می‌داند
وید بر اساس مصاحبه‌هایی که با مقام‌های کاخ سفید داشته و همچنین مطالعه برخی از نامه‌های کیم به ترامپ، ادعا کرده است که کیم «مسحور» ترامپ شده است.
وی نوشته است: «کیم مسحور دونالد ترامپ شده است. او، وی را چهره‌ای منحصر به فرد در صحنه تاریخ جهان می‌داند. او می‌خواهد با وی تاریخ‌سازی کند.»
به ادعای وید، کیم در یکی از نامه‌هایش به ترامپ، نوشته است: «آقای رئیس‌جمهور، قاطعانه باور دارم که اراده قدرتمند، تلاش‌های صادقانه و رویکرد منحصر به فردی که من و حضرت‌عالی با هدف گشودن آینده‌ای جدید میان جمهوری دموکراتیک خلق کره و ایالات متحده در پیش گرفته‌ایم، قطعا به ثمر می‌نشیند.»
ترامپ و کیم اولین سران آمریکا و کره شمالی هستند که رو در رو با یکدیگر دیدار کرده‌اند. با وجود سه دیدار میان این دو و نامه‌نگاری‌های چندباره میان آن‌ها، واشنگتن تاکنون از رفع تحریم‌ها علیه پیونگ‌یانگ خودداری کرده و حتی کاهش حداقلی تحریم‌ها را نیز به خلع سلاح کامل کره شمالی منوط کرده است.
ماه گذشته پس از آخرین دور گفت‌وگوهای میان نمایندگان دو کشور که در استکهلم سوئد برگزار شد، وزارت خارجه کره شمالی در بیانیه‌ای شدیداللحن، مذاکرات با آمریکا را «مشمئزکننده» خواند. در آن بیانیه عنوان شده است که واشنگتن همچنان به ارائه خواسته‌های حداکثری ادامه داده و در ازای این خواسته‌ها نیز حاضر به ارائه امتیازی نیست. پیونگ‌یانگ اعلام کرده تا زمانی که موضع واشنگتن تعدیل نشود، دیگر در گفت‌وگو با آمریکا شرکت نمی‌کند.
