
# Mazda CX-3 – Un crossover pentru șofer

Published at: **2019-11-04T05:00:20+00:00**

Author: **Auto Bild Romania**

Original: [Auto Bild](https://www.auto-bild.ro/teste/drive-test/mazda-cx-3-test-drive-173580.html)


        Noua Mazda CX-3 a avut parte de schimbări minore pentru 2019. Totuși, are la fel de mult Jinba ittai?
      
Mazda demonstrează încă o dată că produce autoturisme care oferă o experiență plăcută la condus, iar acest aspect este bifat și de CX-3. În primul rând, trebuie menționat faptul că CX-3 utilizează platforma tehnică folosită de inginerii japonezi pentru Mazda 2. Aspectul exterior se dovedește a fi câștigător în lupta directă cu rivalii din clasa crossover-SUV, cum ar fi Nissan Juke sau Ford EcoSport. În lumea SUV-urilor mici, aspectul contează enorm, dar, până la urmă, frumusețea se află în ochii privitorului.
Modelul pregătit pentru 2019 beneficiază de mici schimbări de ordin estetic. La exterior putem observa o grilă frontală cu design diferit și un nou aspect pentru blocurile optice cu tehnologie LED (echiparea Takumi din acest test nu era dotată cu acest tip de faruri). Mai multe schimbări vin la interior, unde consola centrală a avut parte de un “refresh”. Cu părere de rău vă informez că frâna de mână clasică a fost înlocuită cu un buton, dar în locul acesteia avem acum o cotieră ce oferă un spațiu inteligent de depozitare.
Sistemul media este simplu de folosit, dar este sărăcăcios în aplicații. Nu întâlnim deocamdată Apple CarPlay sau Android Auto. Ne place faptul că funcția touch este dezactivată în timpul mersului, timp în care poate fi utilizat doar butonul rotativ, specific mărcilor premium.
Scaunele sunt confortabile, iar poziția la volan este excelentă, dar joasă, fiind atipică pentru un crossover. Șoferii pasionați de condusul sportiv vor fi încântați să afle că în CX-3 vor experimenta un drum virajat cu zâmbetul pe buze. Aici ajută propulsorul aspirat de 2,0 litri benzină, o apariție rară în 2019, mai ales pe o mașină de dimensiuni reduse. Chiar și așa, consumul mixt din timpul testului a fost de 8 l/100 km. Transmisia cu șase trepte este etajată corect, dar nu oferă o precizie ieșită din comun la schimbarea treptelor de viteză. Suspensia este confortabilă și absoarbe denivelările mici și medii cu fără prea mare efort.
Pasagerii locurilor din spate nu vor fi atât de fericiți precum cei din față. Spațiul este destul de limitat, atât la cap, cât și la picioare, iar suprafața vitrată este redusă, creând un mic sentiment de claustrofobie în cazul unui drum lung. Aceleași geamuri mici reduc considerabil vizibilitatea din spate, unde senzorii de parcare ai echipării Takumi joacă un rol important. De asemenea, portbagajul nu impresionează în mod pozitiv cu volumul său minim de doar 350 l, care însă poate fi extins până la 1.260 de litri dacă se pliază scaunele din spate.
În esență, noua Mazda CX-3 a devenit mai rafinată, mulțumită izolării fonice îmbunătățite, dar și a suspensiei care a devenit mai confortabilă, fără a sacrifica spiritul sportiv caracteristic oferit de autoturismele Mazda.

        
          Prima impresie
        
      
Chiar dacă noul CX-3 nu aduce schimbări estetice majore, designul arată la fel de bine ca în 2015, atunci când a fost lansat modelul. Plăcerea de a conduce o Mazda este prezentă la cote ridicate, chiar dacă acționarea schimbătorului de viteze nu este extrem de precisă.

        
          Date tehnice
        
      
Motor L4, aspirat, benzină – Cilindree 1998 cmc – Putere max. 121 CP/6000 rpm – Cuplu maxim 206 Nm/2800 rpm – Transmisie tracțiune față/cutie manuală, 6 trepte – L/l/h 4275/1765/1535 mm – Masă proprie 1.259 kg – Portbagaj 350 – 1.260 l – 0–100 km/h 9 s – Viteză maximă 192 km/h – Consum 6,2 l – Emisii CO2 141 g/km – Preț de la 18.790 euro (TVA inclusă)

        
          Verdict
        
      
Mazda CX-3 joacă într-un segment deosebit de competitiv. Aici, fiecare producător se străduiește să iasă în evidență printr-un anumit aspect. Japonezii au reușit să-și câștige clienții printr-un design spectaculos, dar și cu o ținută exemplară la rularea pe drumuri asfaltate.
