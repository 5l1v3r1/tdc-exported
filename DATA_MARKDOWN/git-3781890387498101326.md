
# ผู้นำแคนาดาเสียใจไม่ได้มาประชุมอาเซียนที่ไทย

Published at: **2019-11-01T06:24:00+00:00**

Author: ****

Original: [เดลินิวส์](https://www.dailynews.co.th/foreign/739473)


        นายกรัฐมนตรีจัสติน ทรูโด โทรศัพท์สายตรงถึงพล.อ.ประยุทธ์ จันทร์โอชา แสดงความผิดหวังและเสียใจเป็นอย่างยิ่ง ที่ไม่สามารถเข้าร่วมการประชุมสุดยอดอาเซียนที่กรุงเทพมหานครด้วยตัวเองได้ ซึ่งมีการวิเคราะห์ว่าเกี่ยวกับสถานการณ์การเมืองภายในแคนาดา ที่กดดันทรูโดเป็นรัฐบาลเสียงข้างน้อย
      
สำนักข่าวต่างประเทศรายงานจากกรุงออตตาวา ประเทศแคนาดา เมื่อวันที่ 1 พ.ย.ว่าทำเนียบนายกรัฐมนตรีแคนาดาออกแถลงการณ์เมื่อวันพฤหัสบดี ว่านายกรัฐมนตรีจัสติน ทรูโด ต่อโทรศัพท์สายตรงถึงพล.อ.ประยุทธ์ จันทร์โอชา นายกรัฐมนตรีของไทย โดยผู้นำแคนาดาแสดงความเสียใจอย่างยิ่งและผิดหวังเป็นอย่างมาก เนื่องจากไม่สามารถเดินทางมาเช้าร่วมการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) และการประชุมอื่นที่เกี่ยวข้อง ที่กรุงเทพมหานคร ในข่วงสุดสัปดาห์นี้ถึงต้นสัปดาห์หน้า อย่างไรก็ตาม ทรูโดยืนยันความมุ่งมั่นของรัฐบาลแคนาดา ในการกระชับและขยายกรอบความสัมพันธ์กับอาเซียนในทุกระดับ ที่รวมถึงเศรษฐกิจ การเมืองและความมั่นคง ตลอดจนการยกระดับความร่วมมือระดับทวิภาคีกับไทยในด้านการค้าและการลงทุน สานต่อจากการที่ทั้งสองประเทศผ่านพ้นการเลือกตั้งทั่วไปมาได้ไม่นาน ขณะที่แถลงการณ์ของทำเนียบนายกรัฐมนตรีแคนาดาระบุว่า พล.อ.ประยุทธ์ยืนยันการสานต่อความร่วมมือระหว่างแคนาดากับไทยในทุกมิติที่สำคัญ อนึ่ง ไทยมีการเลือกตั้งทั่วไปเมื่อวันที่ 24 มี.ค.ที่ผ่านมา ขณะที่แคนาดาจัดการเลือกตั้งทั่วไปเมื่อวันที่ 21 ต.ค.ที่ผ่านมา แม้พรรคเสรีนิยมของทรูโดได้รับการเลือกตั้งเข้ามากที่สุด 157 ที่นั่ง จาก 338 ที่นั่งในสภาสามัญ แต่ลดลง 20 ที่นั่ง เมื่อเทียบกับการเลือกตั้งเมื่อปี 2558 ด้านพรรคอนุรักษนิยมซึ่งเป็นพรรคแกนนำฝ่ายค้านตามมาที่ 121 ที่นั่ง เพิ่มขึ้น 26 ที่นั่งจากการเลือกตั้งเมื่อ 4 ปีที่แล้ว และยังเป็นฝ่ายชนะพรรคเสรีนิยมในคะแนนป็อปปูลาร์โหวต 6.1 ต่อ 5.9 ล้านคะแนน อีกทั้งยังเพิ่มแรงกดดันให้รัฐบาลของทรูโดตกอยู่ในภาวะเสียงข้างน้อย จึงมีวิเคราะห์เหตุที่ผู้นำแคนาดาไม่เดินทางมาร่วมการประชุมอาเซียนที่กรุงเทพมหานครในครั้งนี้ ว่าน่าจะเกี่ยวข้องกับเสถียรภาพของรัฐบาลที่ไม่สู้ดีนัก.เครดิตภาพ : GETTY IMAGES 
