
# American Express: Pagare con carta? La gente ha paura di frodi e clonazioni

Published at: **2019-11-07T11:38:00+00:00**

Author: **Massimiliano Di Marco**

Original: [DDay.it](https://www.dday.it/redazione/32986/american-express-intervista-frodi-carta-pagamenti-digitali)

Uno dei blocchi dei pagamenti digitali? "Le persone hanno un po' di incertezza sulla sicurezza di usare la carta: hanno paura di una frode o che qualcuno possa clonare la carta". Punta il dito sul tema della sicurezza Tabitha Lens, Head of Marketing, Products & Partnerships di American Express Italia. In un'intervista rilasciata a DDAY.it durante il Salone dei pagamenti, ha infatti citato il timore diffuso rispetto al furto di dati sensibili di molte persone, che quindi preferiscono rimanere fedeli al contante o restano perlomeno titubanti sui pagamenti elettronici. "Quello che cerchiamo di fare come American Express - ha aggiunto - per educare i titolari è spiegare la sicurezza delle carte. Se qualcuno ti clona la carta, ti restituiamo subito i soldi".
Pur avendo riscontrato un cambio di tendenza negli ultimi dieci anni sull'uso dei pagamenti elettronici in Italia, Lens ha parlato di una distanza ancora persistente rispetto ad altre parti del mondo, come il Regno Unito o gli Stati Uniti. "Siamo indietro. Credo che sia una questione culturale perché - ha proseguito il responsabile American Express - lo vedo anche in altri Paesi latini, come la Spagna. Nel Nord Europa, invece, si usa solo la carta".
Un problema che sembra soprattutto legato al ricambio generazionale. "I millennial e la generazione Z sono più propensi a usare la carta e, in generale, le soluzioni di pagamento digitale" specialmente quelli legati all'uso dello smartphone o dei dispositivi indossabili.
 
L'approccio di American Express è allora quello di puntare sul servizio offerto. AmEx Offer, per esempio, agevola e rende più fluido l'uso di buoni sconto per il pagamento di acquisti offline e online: l'utente deve soltanto premere un tasto nell'app e vedere lo sconto applicato direttamente nell'estratto conto. Il vantaggio per il venditore? "Il commerciante ha una visibilità migliore con i nostri clienti e non ha le spese per produrre i voucher o emettere i codici sconto" secondo Lens.
Con tutto questo parlare di "mobile first", digitale e contactless, però, una fetta corposa della popolazione potrebbe essere lasciata fuori: gli over 60, per esempio, che hanno subito molto l'evoluzione tecnologica. È bastato vedere la difficoltà nel passare all'autenticazione a due fattori imposta dalla PSD2 dallo scorso settembre. Ora, è necessario usare un'impronta digitale oppure inserire un codice ricevuto via SMS sul numero collegato alla carta o al conto corrente per approvare un pagamento. Una procedura che ha confuso molte persone di mezza età, abituate ad andare allo sportello e lasciare che, invece, fosse il bancario a occuparsi delle operazioni.
Questo rischio è meno diffuso di quanto si creda, secondo Lens. "L'80% della generazione media dei nostri card member - spiega - usa comunque l'online. È più digitale di quanto si possa pensare". Fermo restando che "non sta a noi cambiare cosa i clienti si sentano di fare". L'obiettivo è "avere una carta per tutti", cioè anche per coloro che non sentono l'esigenza di usare le funzioni più moderne. 
Rispetto alle tariffe, Lens non ritiene che stiano limitando l'adozione dei pagamenti digitali. "Insieme alle tariffe viene un servizio e dei benefici incredibili che supportano anche più di quanto chiediamo come tariffa" dice. "Non penso che le tariffe siano un blocco".
