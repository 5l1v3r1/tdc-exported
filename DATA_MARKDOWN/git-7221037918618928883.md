
# Erdoğan'dan teşkilatı kaptırmamak için hamle

Published at: **2019-11-02T07:43:00+00:00**

Author: ****

Original: [medya faresi](http://www.medyafaresi.com/haber/erdogandan-teskilati-kaptirmamak-icin-hamle/926082)

AKP’de, yeni kurulacak partilere, küskün partilileri kaptırmamak için hamle üstüne hamle yapılıyor.
Ali Babacan ve Ahmet Davutoğlu’nun bu yılın sonuna doğru kuracakları partilere tabandan geçişleri önlemeye çalışan AKP yönetimi, teşkilatı sıkı tutmak için çeşitli formüller geliştirmeye çalışıyor.  
AKP’nin son MKYK ve MYK toplantılarında 1 yıl öne çekilen kongre süreciyle ilgili sunum yapılırken, takvim de yeniden gözden geçirildi.
Delege seçimlerinin bu ay sonuna kadar tamamlanacağı, aralık ayında belde kongrelerinin, ocak ayından itibaren de ilçe kongrelerinin başlayacağı bilgisi verildi.
Cumhurbaşkanı Tayyip Erdoğan, eski il başkanları toplantısında büyük kongrenin 2020’nin sonuna doğru yapılacağını açıkladı.
Erdoğan’ın, kongrelerle teşkilat yönetimlerinin yarısına yakınını değiştireceği belirtiliyor.
Cumhuriyet’ten Emine Kaplan’ın haberine göreteşkilatlarda yapılacak değişimde, kırgın ve küskün konumdaki eski il ve ilçe başkanlarına görev verilerek partiden kopmaların önlenmesi amaçlanıyor.
400’e yakın eski il başkanının bazılarının, önümüzdeki yıl yapılacak büyük kongrede 1450 delege arasında yer alması beklenirken, delege olamayanlara ise teşkilat yönetimlerinde görev verilmesi üzerinde duruluyor. 
