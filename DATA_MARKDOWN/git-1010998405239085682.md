
# Ердоган отново заплашва: Турция пуска бежанци към Европа, ако не получи още пари

Published at: **2019-11-07T21:52:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/erdogan-otnovo-zaplashva-turcija-puska-bezhanci-kam-evropa-ako-ne-poluchi-oshte-pari.html)

Турският президент отново заплаши Европа, че ще отвори вратите за сирийските бежанци. Реджеп Ердоган е на посещение в Унгария, където разговаря с премиера Виктор Орбан. Турция ще бъде принудена да отвори вратите за 3 милиона и 500 хиляди бежанци към Европа, ако ЕС не изпълни ангажиментите си към Турция, заплашва Ердоган.
„Нашата страна не може да понася повече тази тежест сама. Ако питате какво получихме от Европейския съюз, сега ще ви кажа. Обещаха ни 3 милиарда евро и още 3 милиарда през 2015-а година. Но ни дадоха само 3 милиарда. Всеки път, като се срещнем казват, че скоро ще дадат, но това не се случва”, заяви Реджеп Ердоган - президент на Турция.
Двамата лидери обсъдиха напредъка по „Турски поток”. „Турската страна си свърши работата. България и Сърбия работят, ние също. Скоро газопровода от Турция до Централна Европа ще заработи. Трудно е да дам точна дата, но очакваме това да стане до края на 2021-ва година”, обясни Виктор Орбан - министър-председател на УнгарияСтотици унгарци посрещнаха Ердоган в Будапеща с протест срещу турската офанзива в Северна Сирия.
