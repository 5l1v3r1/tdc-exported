
# У МВС пояснили малі терміни виконавцям злочину у справі Гандзюк

Published at: **2019-11-03T13:16:42+00:00**

Author: ****

Original: [ГЛАВКОМ](https://glavcom.ua/country/incidents/u-mvs-pojasnili-mali-termini-vikonavtsjam-zlochinu-u-spravi-gandzjuk-637346.html)

Слідчі Національної поліції провели у рамках своїх повноважень всі необхідні оперативно-розшукові заходи та слідчі дії у справі вбивства херсонської активістки Катерини Гандзюк.
Про це повідомляє пресслужба МВС.
«Після нападу на херсонську активісту і чиновницю міської ради Катерину Гандзюк слідчі поліції провели необхідні слідчі дії та експертизи. В ході розслідування вдалося встановити групу організаторів та виконавців злочину. А також місце, де придбали кислоту, якою і облили Гандзюк. Виконавці злочину були затримані і наразі відбувають покарання», – йдеться у повідомленні.
Зазначається, що виконавець і організатор злочину Сергій Торбін отримав покарання у вигляді 6,5 років позбавлення волі. Інші двоє учасників цього угруповання отримали, відповідно, 3 і 4 роки тюремного ув’язнення.
Як пояснюють у МВС, такі малі терміни виконавцям злочину обумовлені тим, що вони дали зізнання, уклали угоду з прокурором, співпрацювали зі слідством і розповіли, хто причетний до цього злочину. Це дозволило слідству виявити головних організаторів і оголосити раніше судимого за вбивство Олексія Левіна у розшук, підкреслили у відомстві.
Зазначається, що після смерті потерпілої Генеральна прокуратура ініціювала передачу справи слідчим Служби безпеки України, які повинні встановити замовників убивства Катерини Гандзюк. Відповідні матеріали справи поліція передала СБУ 5 листопада 2018 року.
Як повідомлялося, 31 липня 2018 року активістку Катерину Гандзюк облили сірчаною кислотою біля під’їзду її будинку в Херсоні. Опіками було уражено 40% тіла. Гандзюк перенесла кілька операцій, але 4 листопада померла.
