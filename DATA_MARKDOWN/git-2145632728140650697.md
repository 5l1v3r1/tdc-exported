
# Un tezaur uriaş din Epoca Bronzului, descoperit în Londra

Published at: **2019-11-01T22:00:00+00:00**

Author: **Adrian Popovici**

Original: [DESCOPERĂ](https://www.descopera.ro/istorie/18494581-un-tezaur-urias-din-epoca-bronzului-descoperit-in-londra)

Un tezaur din perioada Epocii de Bronz a fost descoperit în partea estică a Londrei, în proximitatea râului Tamisa.
Analizele iniţiale ale arheologilor au dus la datarea în jurul anilor 900-800 înaintea erei noastre a obiectelor descoperite. Oamenii de ştiinţă au declarat că acest tezaur este al treilea ca mărime descoperit pe teritoriul Marii Britanii şi cel mai mare descoperit în Londra, notează The History Blog.
Cele 453 de obiecte din bronz care compun acest tezaur au fost descoperite în timpul unor lucrări pentru o carieră de pietriş, în data de 21 septembrie 2018. Zona în care obiectele au fost descoperite este cunoscută arheologilor din anii '60 dintr-o serie de fotografii realizate din avioane; observaţiile din aer fiind confirmate de săpături la faţa locului. Arheologii explică că majoritatea obiectelor din bronz sunt deteriorate, din 453 doar 77 sunt în stare bună. Dintre aceste obiecte care s-au conservat mai bine, majoritatea sunt capete de topor, totuşi, la faţa locului nu au fost putut fi găsite indicii care să explice de ce acest tezaur a fost îngropat.
„Avem destul de multe arme, o mulţime de instrumente care au fost folosite la prelucrarea lemnului, dălţi, lucruri de genul acesta şi avem o mulţime de obiecte care sunt folosite în prelucrarea metalelor - precum lingouri care ar fi putut fi topite pentru uneltele şi arme din bronz”, a spus Kate Sumnall, curatorul expoziţiei de la London Museum, unde aceste obiecte vor fi expuse. De asemenea, aceasta a explicat că deşi au fost descoperite o serie de brăţări, nu au fost descoperite şi alte bijuterii.
„Situl nostru arheologic nu este unul mic şi izolat, ci are conexiuni europene mai mari; cu mult comerţ, multă activitate , multă comunicare de idei şi, de asemenea, de bunuri”, a spus Sumnall.

        Citeşte şi:
      

        
          Descoperirea unor vase de ceramică din Epoca Bronzului oferă indicii legate de modul în care strămoşii noştri îşi hrăneau bebeluşii
        
      

        
          Portretul unui luptător din epoca de bronz a fost reconstituit
        
      

        
          Un nou studiu scoate la iveală un aspect surprinzător: femeile au fost cheia migraţiei umane, esenţială pentru trecerea de la Epoca de Piatră la Epoca de Bronz
        
      

        
          Un nou studiu scoate la iveală un aspect uimitor al civilizaţiilor din Era Bronzului: armele şi uneltele erau realizate din material cosmic
        
      
