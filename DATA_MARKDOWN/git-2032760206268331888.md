
# Ministerstvo sa zaoberá možnosťou daňovej podpory Priemyslu 4.0, bude konzultovať s podnikateľmi

Published at: **2019-11-02T12:35:06+00:00**

Author: **Webnoviny**

Original: [Denník politika](http://dennikpolitika.sk/archiv/88490)

2.11.2019 (Webnoviny.sk) – Ministerstvo financií SR sa zaoberá možnosťou daňovej podpory Priemyslu 4.0. Pre agentúru SITA to potvrdil samotný rezort. Do konca tohto roka vydá predbežnú informáciu a následne začne konzultácie s podnikateľskými subjektami, čím sa začne legislatívny proces súvisiaci s touto úlohou. „O konkrétnej forme podpory je ešte predčasné hovoriť, keďže jej parametre budú závisieť od výsledku konzultácií,“ uviedlo ministerstvo.
Rezort sa začal zaoberať témou daňovej podpory Priemyslu 4.0 hneď od schválenia návrhu Opatrení na odstránenie bariér pre trvalo udržateľný rozvoj automobilového priemyslu vládou SR v apríli tohto roka. Uznesením vlády mu bola uložená úloha predložiť do konca tohto roka do legislatívneho procesu možnosť daňového zvýhodnenia technológií súvisiacich s konceptom Priemyslu 4.0.
„Ministerstvo financií SR momentálne analyzuje možné formy podpory priemyslu a aktívne komunikujeme a spolupracujeme s podnikateľskými zväzmi. Najmä so Zväzom automobilového priemyslu, Republikovou úniou zamestnávateľov alebo Klubom 500,“ doplnil rezort.
Podľa informácií zverejnených na stránke industry4.sk stojíme na prahu technologickej revolúcie, ktorá zásadným spôsobom zmení spôsob akým žijeme, pracujeme a vzájomne komunikujeme. Vo svojej miere, rozsahu a komplexnosti bude taká zásadná, ako žiadna iná technologická zmena z minulosti.
„Prvá priemyselná revolúcia použila paru na mechanizáciu výroby. Druhá elektrickú energiu a pásovú výrobu k vytvoreniu sériovej výroby. Tretia uplatnila elektroniku a informačné technológie pre automatizáciu výroby. Teraz prichádza štvrtá, môžeme ju nazvať digitálnou revolúciou. Je charakterizovaná zlúčením technológií, ktoré stierajú hranice medzi fyzickými, digitálnymi a biologickými sférami,“ uvádza stránka. Štvrtá priemyselná revolúcia sa pritom vyvíja exponenciálnym tempom a zasahuje takmer do každého priemyslu v krajinách celého sveta.
Viac k témam: Zväz automobilového priemyslu SRZdroj: Webnoviny.sk – Ministerstvo sa zaoberá možnosťou daňovej podpory Priemyslu 4.0, bude konzultovať s podnikateľmi © SITA Všetky práva vyhradené.
