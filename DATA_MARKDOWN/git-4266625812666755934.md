
# У чемпіонаті України з футболу «Шахтар» і «Десна» сьогодні в гостях обіграли «Карпати» та «Ворсклу»

Published at: **2019-11-02T19:22:00+00:00**

Author: ****

Original: [ZIK.UA](https://zik.ua/news/2019/11/02/u_chempionati_ukrainy_z_futbolu_shahtar_i_desna_sogodni_v_gostyah_obigraly_1682359)


        Сьогодні, 2 листопада, відповідно, відбулися два перші матчі в рамках чергового, 13-го туру чемпіонату України з футболу серед команд Прем’єр-ліги. «Шахтар» у Львові без проблем виграв у «Карпат», а чернігівська «Десна» мінімально здолала у Полтаві тамтешню «Ворсклу».
      
Лідери чемпіонату України серед команд Прем’єр-ліги – футболісти донецького «Шахтаря» здобули сьогодні чергову перемогу на старті 13-го туру першості. У Львові, на стадіоні «Україна» донеччани обіграли «Карпати» з рахунком 3:0. Перший м’яч, скориставшись «подарунком» голкіпера господарів Романа Підківки, на 23-й хвилині забив Андрій Борячук. По перерві, спочатку, на 58-й хвилині Віктор Коваленко головою переправив круглого у сітку після подачі кутового, а останню крапку у грі дальнім ударом за сім хвилин поставив Тете. 3:0 – перемога команди Луїша Каштру, на яку тепер у середу, 6 листопада, в Загребі очікує, напевне, центральний матч групового етапу в Лізі чемпіонів УЄФА проти місцевого «Динамо».
У паралельній сьогоднішній грі, що відбулася на полтавській арені імені Олексія Бутовського, чернігівська «Десна» здолала місцеву «Ворсклу» – 1:0. Переможний м’яч на 76-й хвилині провів Максим Імереков, який був першим на добиванні при стандарті.
Завтра, 3 листопада, у другий, заключний ігровий день тур продовжать поєдинки «Олександрії» з «Маріуполем» (14:00; «Футбол 1»), «Дніпра-1» з луганською «Зорею» (14:00; УНІАН) та київського «Динамо» зі «Львовом» (17:00; «2+2»). А завершить 13-й тур протистояння ковалівського «Колос» з донецьким «Олімпіком» на столичній «Оболонь-Арені» (19:30; «Футбол 1»).
Поточне турнірне становище: «Шахтар» – 37 очок (13 матчів), «Десна» – 26 (13), «Динамо» – 24 (12), «Зоря» – 22 (12), ФК «Олександрія» – 20 (12), ФК «Маріуполь» – 16 (12), «Колос» – 14 (12), СК «Дніпро-1» – 11 (12), «Олімпік» – 11 (12), «Карпати» – 10 (13), «Ворскла» – 8 (13), ФК «Львів» – 8 (12).
 
