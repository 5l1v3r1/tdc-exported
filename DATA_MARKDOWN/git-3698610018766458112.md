
# Північний потік-2 буде побудовано, але його можна загальмувати - євродепутат

Published at: **2019-11-05T18:04:00+00:00**

Author: ****

Original: [DT.ua](https://dt.ua/ECONOMICS/pivnichniy-potik-2-bude-pobudovano-ale-yogo-mozhna-zagalmuvati-yevrodeputat-328594_.html)

Польський євродепутат Яцек Саріуш-Вольський вважає, що газопровід "Північний потік-2" буде побудований і його будівництво можна лише сповільнити. Про це пише ЕП з посиланням на "Польське радіо".
Минулого тижня Данія дала свою згоду на прокладку газопроводу "Північний потік-2".
"Перед нами - всі можливі заходи, щоб уповільнювати. Датське рішення можна оскаржити протягом одного місяця", - сказав Саріуш-Вольський.
"По-друге, загроза санкцій з боку Конгресу США також виконує якусь гальмуючу роль. Крім того, в Європейському Союзі існує нове законодавство, яке стосується контролю іноземних інвестицій з точки зору безпеки, а не економіки в енергетичній сфері", - додав євродепутат.
 
Як повідомлялося раніше, 30 жовтня, Енергетичне агентство Данії дозволив будівництво газопроводу "Північний потік 2" в своїй винятковій економічній зоні країни. Країна була останньою, хто не видав дозвіл на будівництво російського газопроводу.
Наголошується, що газопровід пройде на Південний Схід від острова Борнхольм.
Нагадаємо, 15 квітня Рада Європейського Союзу затвердила європейську газову директиву з урахуванням внесених поправок, яку в перспективі буде поширено на "Північний потік-2".
Директива поширює правила газового ринку ЄС на трубопроводи, прокладені з країн, що не входять до блоку. Так, частини трубопроводів, що йдуть з третіх країн, прокладені по території Євросоюзу (зокрема внутрішніх водах), повинні відповідати вимогам, які застосовуються до внутрішніх трубопроводів.
Це означає, що компанія-оператор "Північного потоку-2" має бути незалежною від "Газпрому", а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії. 
Морський газопровід "Північний потік 2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".
Про перешкоди для будівництва російського газопроводу "Північний потік-2" читайте в матеріалі Ігоря Маскалевича "Датський хрест для "Газпрому" в тижневику "Дзеркало тижня. Україна".
