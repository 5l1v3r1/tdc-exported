
# Білий дім «готовий» до можливого імпічменту Трампа

Published at: **2019-11-01T20:46:00+00:00**

Author: ****

Original: [НВ](https://nv.ua/ukr/world/countries/u-bilomu-domi-zayavili-pro-gotovnist-do-bud-yakogo-rishennya-shchodo-impichmentu-trampa-50051211.html)

«Ми готові до імпічменту. [Спікер Палати представників] Ненсі Пелосі дуже і дуже ясно дала зрозуміти, що палата демократів збирається голосувати [за імпічмент]», — заявила прес-секретар Білого дому Стефані Грішем в інтерв'ю Fox News.
Грішем висловила сподівання, що демократи «отямляться» і усвідомлюють, що Трамп не зробив «нічого поганого».
Після її коментаря напрошується висновок, що Білий дім вважає імпічмент ймовірним, якщо не неминучим
, пише The Hill.
Радник Білого дому Келліенн Конуей пізніше повідомила, що імпічмент «безумовно можливий» і що вона «підготовлена» до результату.
31 жовтня Палата представників Конгресу США прийняла резолюцію на підтримку процедури імпічменту президента Дональда Трампа.
Розслідування щодо імпічменту Трампа ініціювали після скандалу навколо телефонної розмови очільника Білого дому і президента України Володимира Зеленського.
Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Перед цією розмовою Трамп призупинив виділення військової допомоги Україні.
Демократи розслідують питання про те, чи заблокував Трамп військову допомогу, щоб чинити тиск на Україну і, врешті-решт, змусити Київ почати політично мотивоване розслідування проти свого опонента.
Трамп наполягає, що розмова з Зеленським була «ідеальною» і що в контактах з українською владою не було quid pro quo (послуга за послугу).
