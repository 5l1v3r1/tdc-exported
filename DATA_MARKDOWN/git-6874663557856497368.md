
# אבן קיסר פירסמה דוחות מאכזבים ותחזית לא אופטימית

Published at: **2019-11-06T00:00:00+00:00**

Author: **אורי גלאור**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773215,00.html)

אבן קיסר החמיצה את צפי האנליסטים לרבעון השלישי של 2019, ופירסמה תחזית בטווח התחתון של התחזית הקודמת. 
יצרנית משטחי הקוורץ מקיבוץ שדות ים שנסחרת בבורסת נאסד"ק דיווחה היום (ד') על ירידה של 3.3% בהכנסות הרבעון, שהסתכמו ב-142.8 מיליון דולר. הרווח הנקי המיוחס לבעלי המניות צנח ב-32% לעומת התקופה המקבילה ב-2018 ועמד על 7.1 מיליון דולר. הרווח המתואם ירד ב-6.5% ל-29 סנט למניה.
הירידה ברווח הנקי הושפעה מעלייה בהוצאות המימון ומירידה ברווח התפעולי. אנליסטים בשוק צפו לחברה הכנסות של 146 מיליון דולר ורווח מתואם של 31 סנט למניה.
אבן קיסר רשמה ירידה של 2.5% ברווח הגולמי שעמד על 42.6 מיליון דולר. ההוצאות התפעוליות ברבעון הסתכמו ב- 29.7 מיליון דולר המהווים 20.8% מההכנסות, לעומת 29.7 מיליון דולר שהיו 20.1% מההכנסות ברבעון המקביל. בנטרול הוצאות בגין הסכמי פשרה והפסד מותנה, ירדו ההוצאות התפעוליות ל-19.5% מההכנסות לעומת 20.3% ברבעון השלישי של 2018.
הרווח התפעולי ברבעון השלישי ירד ב-7.8% ל-12.9 מיליון דולר. ה-EBITDA המתואם עמד על 22.5 מיליון דולר לעומת 21.6 מיליון דולר ברבעון המקביל.
הוצאות המימון זינקו ברבעון השלישי של 2019 ב-256% ל-4.1 מיליון דולר לעומת 1.6 מיליון דולר ברבעון המקביל אשתקד. השינוי מיוחס בעיקר להשפעה השלילית של שערי חליפין, שנובעת ברובה משערוך התחייבויות בהתאם לתקן חשבונאות חדש בנושא חכירות.
החברה צופה כעת שההכנסות וה-EBITDA המתואם בשנת 2019 כולה יהיו בטווח התחתון של התחזית הקודמת, שהייתה בטווח הכנסות שבין 550 ל-565 מיליון דולר ו-EBITDA מתואם בטווח שבין 72 ל-80 מיליון דולר.
דירקטוריון החברה החליט להגדיל את הדיבידנד לרבעון מ-10 סנט למניה ל-15 סנט למניה.
יובל דגים, מנכ"ל אבן קיסר אמר כי "תוצאות הרבעון השלישי משקפות את מאמצינו הרבים להוציא לפועל את תוכנית הצמיחה הגלובלית שלנו, התורמת לשיפור ברווחיות בהשוואה לשנה המקבילה אשתקד. אני מעודד מתוצאות יישום האסטרטגיה החדשה שלנו בארה"ב, המשתקפת ב-8% צמיחה בעסקי הליבה בשוק זה.
"בזמן ששווקים רבים בהם אנו פועלים מחוץ לארה"ב ממשיכים לחוות תחרות עזה מצד יצרנים סיניים, אני מאמין בצעדים שאנו נוקטים לשיפור הביצועים ומיצובנו בשוק. נמשיך ביישום האסטרטגיה על מנת להמשיך ולמנף את המותג החזק שלנו, לחדש את הצמיחה, ולשפר את היעילות".
