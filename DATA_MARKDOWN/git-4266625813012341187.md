
# Ніщо не обходиться Україні так дорого, як дешевий російський газ, – Коболєв

Published at: **2019-11-05T17:37:00+00:00**

Author: ****

Original: [ZIK.UA](https://zik.ua/news/2019/11/05/nishcho_ne_obhodytsya_ukraini_tak_dorogo_yak_deshevyy_rosiyskyy_gaz__1684317)


        Голова правління НАК "Нафтогаз України" Андрій Коболєв прокоментував пропозиції Росії щодо знижки на газ та обнулення судових претензій між "Газпромом" і "Нафтогазом".
      
Про це він написав на своїй сторінці у Facebook. 
За словами Коболєва, Україні пропонують повернутись до прямих поставок газу з РФ і обіцяють ціну, меншу на 25%, ніж ту, за яку компанія купує зараз з Європи. 
"За діючим контрактом ми вже маємо право купувати російський газ за ціною німецького хаба. "Газпром" відмовляється виконувати це положення контракту. Традиційно російські поставки, навіть зі знижками за лояльність, чомусь виходять дорожчими, ніж закупівлі за конкурентними цінами в Європі. Це нелогічно, бо "Газпром" транспортує газ на меншу відстань. Коли Стокгольмський арбітраж виправив цю цінову аномалію, "Газпром" відмовився постачати газ. Ми вже давно переконалися, що ніщо не обходиться Україні так дорого, як дешевий російський газ. Коли наші відносини з "Газпромом" вдається зробити суто комерційними, баланс витрат суттєво змінюється на користь України", – написав голова "Нафтогазу".
Він зазначив, що Україна готова домовлятися про продовження транзиту, її позиція в цьому питанні повністю збігається з позицією Єврокомісії. Однак Росія проти.
"Ми готові до конструктивного співробітництва заради продовження транзиту, але будемо й надалі наполегливо та ефективно захищати як національні інтереси, так і інтереси "Нафтогазу", – додав голова правління української компанії.
Нагадаємо, раніше у "Нафтогазі" розкрили деталі зустрічного позову до "Газпрому" в Стокгольмі.
