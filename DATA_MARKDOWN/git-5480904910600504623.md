
# Leo Express představil vlaky Alstom pro regiony, bude jich mít 15

Published at: **2019-11-06T19:36:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/leo-express-predstavil-vlaky-alstom-pro-regiony-bude-jich-mit-15/1818058?utm_source=rss&utm_medium=feed)

Praha - Železniční dopravce Leo Express nasadí na své nové regionální linky v Pardubickem kraji pět vlaků Alstom Lint. Desetiletý pronájem vlaků bude společnost stát několik milionů korun za soupravu. Jednu z nich dnes dopravce představil zájemcům při prezentační jízdě nového vlaku z Pardubického kraje do Prahy. Dalších deset těchto vlaků dopravce využije ve Zlínském kraji. V obou krajích začne společnost jezdit od poloviny prosince.
Leo Express na Orlicku nasadí celkem čtyři nízkopodlažní jednotky s kapacitou 120 míst pro sezení, ve výbavě bude i wi-fi či klimatizace. Vlaky také budou místo pro přepravu jízdních kol či lyží. Pátá jednotka pak bude umístěna v Letohradu a bude v případě potřeby nasazena jako záložní nebo pro posílení spojů. Nasazena bude také další elektrická jednotka ve standardu Leo Express, která region ve všední den spojí jako spěšný vlak napřímo s Prahou a od pátku do neděle také polskou Vratislaví. Připraveny jsou také návazné autobusové spoje na Dolní Moravu.
"V naších vlacích bude platit krajský tarif IREDO, díky kterému budou moci lidé snadno přestupovat na návazné vlaky a autobusy. Zároveň si mohou zakoupit jízdenky i přímo na spoje v síti Leo Express, které pro ně budou v průměru o několik korun levnější," uvedl ředitel společnosti pro závazkovou dopravu Jindřich Škripko. Leo Express bude jízdenky prodávat na internetu i na pokladnách v Králíkách, Jablonném a Letohradě.
Dalších deset vlaků stejného typu by měl dopravce nasadit na dalších regionálních linkách ve Zlínském kraji.
Leo Express nyní provozuje na svých dálkových tratích pět souprav Stadler Flirt. Vedle toho doplní svou flotilu také o nové dálkové soupravy čínského výrobce CRRC. Dopravce letos koupil první tři vlaky, které jsou v současnosti v rámci schvalovacího procesu ve zkušebním centru ve Velimi. Zároveň má dopravce opci na dalších 30 těchto vlaků. V případě uplatnění opce za vlaky zaplatí pět miliard korun. Společnost také aktuálně poptává další nové vlaky pro provoz na Olomoucku či v Praze.
Společnost je nyní kritizována za svou cenovou strategii při uplatňování kompenzací za slevy v dopravě pro studenty a důchodce. "Objevily se případy, že nastavené ceny jízdenek několikanásobně převýšily obvyklé hodnoty," uvedla ministryně financí Alena Schillerová (za ANO). Leo Express se hájí tím, že používá takzvané dynamické jízdné, které je podle ministerstva dopravy v souladu s vyhláškou pro výpočet slev a jehož systém automaticky zvyšuje ceny s blížícím se termínem odjezdu a obsazeností spoje, což může cenu vychýlit. Od října firma zavedla nový systém pro uplatňování slev, který by měl tyto případy omezit.
Leo Express přepravil v prvním pololetí letošního roku 1,25 milionu cestujících, meziročně zhruba o půl milionu více. Obrat společnosti činil téměř půl miliardy korun, což je meziroční nárůst asi o 185 milionů Kč. V roce 2018 společnost vykázala zisk 2,5 milionu korun a poprvé od svého vzniku se dostala ze ztrátového hospodaření.
