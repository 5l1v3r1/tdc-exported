
# Predsednik vlade sprejel župane obmejnih občin

Published at: **2019-11-04T18:45:00+00:00**

Author: **M. L.-S.**

Original: [Dolenjski list](https://www.dolenjskilist.si/2019/11/04/228021/novice/novice_splosno/Predsednik_vlade_sprejel_zupane_obmejnih_obcin/)

Ljubljana - »Že nekaj mesecev poteka pobuda županov obmejnih občin, ki mejijo na Hrvaško, za sestanek pri predsedniku vlade zaradi težav in povračila škod, ki nam jih povzročajo nelegalni migrantski tokovi,« je v napovedi tiskovne konference, ki je potekala danes popoldan v Ljubljani, zapisal župan občine Kostel Ivan Črnkovič. Tiskovno konferenco so pripravili župani obmejnih občin po današnjem srečanju pri predsedniku vlade Marjanu Šarcu, na katerem so župani predsedniku vlade predstavili pobudo za zmanjšanje negativnih posledic nezakonitih migracij na življenje obmejnih prebivalcev.
Kot poroča STA, so župani 16 občin ob meji s Hrvaško skupno pobudo za zaščito prebivalcev in bivalnega okolja zaradi nezakonitih migracij na predsednika vlade naslovili konec septembra, premier Šarec pa jih je sprejel danes. S svojo pobudo so župani želeli državo spodbuditi, naj se loti urejanja težav v obmejnih občinah. »Pravočasno moramo zagotoviti vse potrebno, da ne bi prišlo do dogodkov, v katerih bi bila lahko ogrožena človeška življenja ali da bi se nesprejemljivo poslabšali bivalni pogoji na obmejnih območjih,« je, kot poroča STA, razbrati iz pisma, ki so ga župani naslovili na vlado.
Med predlogi ukrepov, ki so jih župani predstavili predsedniku vlade na današnjem srečanju, so tudi dodatna sredstva za izgradnjo oz. vzdrževanje cestne infrastrukture in čiščenje gozdov ter napotitev večjega števila policistov in vojakov na mejo.
»Pozdravljamo začetek dialoga in izmenjave pogledov. V marsičem se strinjamo, marsikje pa imamo različne poglede,« je predstavnikom medijev, kot navaja STA, povedal župan občine Črnomelj Andrej Kavšek. Župan Ilirske Bistrice Emil Rojc je, kot poroča STA, pojasnil, da župani danes od vlade niso dobili nobenih konkretnih obljub, saj so predvsem evidentirali težave, Ivan Črnkovič pa je dodal, da iščejo osnovno razumevanje države, da pri tem pomaga.
Obmejne občine se po besedah županov srečujejo z različnimi težavami. V občini Kostel je na primer 19 vasi, ki nimajo javne razsvetljave, s pomanjkanjem ustrezne opreme za različne intervencije se srečujejo tudi gasilci. Zato med drugim župani zahtevajo dodatna sredstva za postavitev svetilk javne razsvetljave, kar bo prispevalo k dvigu občutka varnosti prebivalcev ob meji, in za usposabljanje gasilcev za reševanje iz vode in na vodi, predlagali pa so tudi, da država na prizadetih območjih zagotovi ustrezno višino nadomestila gospodarskim subjektom zaradi izpada prihodkov. Nekontrolirani migrantski tokovi namreč povzročajo med ljudmi strah in negotovost, kar se, kot so povedali župani, odraža v upadu obsega dejavnosti, posebej prizadeti so v gostinstvu in turizmu.
Na današnjem srečanju so se po poročanju STA uspeli dogovoriti o oblikovanju delovne skupine predstavnikov občin in vlade, ki bo iskala sistemske rešitve za izboljšanje življenja obmejnih prebivalcev. Koordinator skupine bo minister za notranje zadeve Boštjan Poklukar, z delom pa naj bi začela v 14 dneh.
