
# В Румъния откриха път за 100 000 евро, който не води наникъде

Published at: **2019-11-07T07:15:00+00:00**

Author: ****

Original: [Plovdiv24.bg](https://www.plovdiv24.bg/novini/interesno/V-Rumuniya-otkriha-put-za-100-000-evro-koito-ne-vodi-nanikude-911784)

Местните жители в румънския град Пятра Нямц в област Молдова, бяха озадачени от новооткрит път наникъде, съобщава Евронюз.
200-метровата улица, която струва 100 000 евро, завършва рязко в поле, с прелез и пътна маркировка "стоп“. Кметът на Пятра Нямц поддържа тезата, че пътят е част от план за модернизация на района.
В страната продължават протести заради липсата на магистрали и инфраструктура. През март тази година трафикът в Букурещ беше блокиран, след като няколко шофьори спряха автомобилите си за 15 минути, за да се присъединят към протеста, наречен "Румъния иска автомагистрали“.
Кампанията е инициирана от бизнесмена Стефан Манолачи. Мобилизирайки екип от 17 мъже, Манолачи построи метър магистрала в родния си град Сучава само за един ден. Впоследствие той обяви, че ще спре всяка дейност на своята верига ресторанти за 15 минути, за да протестира срещу липсата на магистрали в област Молдова и в цялата страна.
