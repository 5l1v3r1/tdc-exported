
# Сицилійські канікули. Полювання за трюфелями і підйом до вулкану в Італії - щоденник мандрівника

Published at: **2019-11-06T18:05:00+00:00**

Author: ****

Original: [НВ](https://style.nv.ua/ukr/travel/siciliya-ekskursiji-pidyom-na-etnu-vesillya-na-siciliji-novini-ukrajini-50051852.html)

М и з дружиною кілька років тому дійшли висновку, що замість двох тривалих «пляжних» і «лижних» поїздок на рік краще здійснювати п’ять-шість коротких виїздів на пролонговані вихідні.
Поїздка на весілля нашого товариша на Сицилію — один із таких марш-кидків. Урочистість вирішили провести біля містечка Ното. На щастя, з України є прямі рейси лоукостера SkyUp до столиці регіону Катанії, що на відстані години їзди від локації.
До слова, Ното — центр унікального сицилійського бароко, він знаменитий церквою Сан-Франческо і Кафедральним собором Сан-Ніколо. А після відвідування визначних пам’яток приємно скуштувати місцеву кухню. Запорука успіху сицилійської кухні — трьохтисячолітня історія острова. Греки привезли на Сицилію вино й оливки, завдяки римлянам з’явився сицилійський хліб, посипаний кунжутним насінням, араби посадили цитрусові гаї, пальмові дерева, дині, цукрову тростину, мигдаль, гранати і жасмин і познайомили Сицилію з баклажанами. З Нового Світу іспанці привезли шоколад, картоплю й помідори.
Сама Катанія відома передусім активним вулканом Етна, висота гори — 3.295 м над рівнем моря. На вершині нас очікували, без перебільшення, марсіанські пейзажі. Етна утворилася близько півмільйона років тому та складається із безлічі шарів затверділої лави, вулканічного попелу і пилу. Виверження Етни відбуваються не тільки з центрального кратера, але й через бічні, розкидані по схилах гори. Завдяки рясному викиду мінералів ґрунт тут досить родючий.
Хоча приїхали ми на Сицилію не по це. Для проведення весільної церемонії та розміщення гостей мої друзі вибрали готелі з історією. А саме — Dimora Delle Balze і Hotel Feudo Bauly, які свого часу були садибами і зберегли свою історичну автентичність.
Наприклад, садибу Dimora Delle Balze збудувала на початку XIX століття благородна сім'я Palazzolo Acreide як літню резиденцію. Після грамотної реконструкції будівля зберегла дух епохи, перетворивши низку кімнат із невеликими терасами на комфортні й атмосферні номери.
Готель-садиба Hotel Feudo Bauly ще старший, його збудували в XIV столітті, й тепер тут знову панує атмосфера італійського Середньовіччя.
Готель Feudo Bauly складається з номерів і люксів з елегантною обставою: антикварні меблі, теракотова підлога ручної роботи, дерев’яні балки та склепіння, відреставровані двері та вікна, просторі ванні кімнати.
Ще одне моє яскраве враження від цієї поїздки — полювання-екскурсія на трюфелі. Рано-вранці ми насолодилися прогулянкою лісом із місцевим досвідченим мисливцем за трюфелями та його спеціально навченими собаками. Там ми й познайомилися із чарами світу трюфелів — загадковим, просоченим любов’ю до природи.
Як відбувається саме полювання? Для нас воно почалася з короткого опису техніки пошуку трюфелів і методів навчання спеціальних собак — найчастіше це такі породи, як лагото-романьоло, англійська спрингер-спаніель, бігль або пудель. А потім ми йшли за собакою через ліс, із хвилюванням зупиняючись щоразу, коли він обнюхував і розкопував їстівні скарби.
А потім настав час головної події поїздки — весільної церемонії та наступного святкування. Особливо у пам’яті залишилися вечірні диско-танці під Казку. Ми давно звикли до змішання культур і контрастів, проте сюрреалізм цієї поїздки запам’ятається назавжди.

        
          Цей матеріал опублікований в № 40 журналу НВ від 31 жовтня 2019 року
        
      
