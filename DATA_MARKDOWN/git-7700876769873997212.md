
# In arrivo la Social Impact Investments International Conference

Published at: **2019-11-04T10:09:00+00:00**

Author: **Redazione**

Original: [VITA](http://www.vita.it/it/article/2019/11/04/in-arrivo-la-social-impact-investments-international-conference/153170/)


        Terza edizione della conferenza internazionale. L’evento, in programma il 5 e 6 dicembre a Roma, è promosso dall’Università di Roma “La Sapienza”, insieme ad Unitelma Sapienza e in partnership con il Centro Casmef della Università Luiss Guido Carli. Dopo un prima giornata prettamente accademica nel secondo giorno la conferenza si sposta in Campidoglio
      
È in programma nella Capitale la terza edizione della Social Impact Investments International Conference. L’evento, promosso dall’Università di Roma “La Sapienza”, insieme ad Unitelma Sapienza ed in partnership con il Centro Casmef della Università Luiss Guido Carli, si svolgerà il 5 e 6 dicembre.Al Comitato Scientifico, presieduto dal professor Mario La Torre (nella foto) - già membro italiano della Taskforce G8 sugli investimenti ad impatto sociale – partecipano docenti italiani e stranieri membri della University Alliance for Positive Finance.
La prima giornata, giovedì 5 dicembre si terrà alla Facoltà di Economia della “Sapienza” ed avrà un format tipicamente accademico con presentazione di paper scientifici sui temi della finanza sostenibile, dei rischi ESG, dell’impact investing; la giornata è arricchita dalla presenza di due key note speaker tra i massimi esperti di sostenibilità: il professor Philippe Krueger, dell’Università di Ginevra, già vincitore nel 2015 del prestigioso Moskowitz Prize con un lavoro sul rischio climatico ed il valore delle imprese, e il professor Andreas Hoepner dell’Università di Dublino.
La seconda giornata del 6 dicembre, invece, sarà ospitata dal Comune di Roma, nella sala della Protomoteca ed è strutturata su 4 panel: il primo politico-istituzionale, il secondo dedicato alle banche, il terzo agli asset managers ed agli investitori istituzionali, il quarto alle imprese non finanziarie.Alla presenza della sindaca di Roma, Virgina Raggi, e dei Rettori di Sapienza, Eugenio Gaudio e di Unitelma Sapienza, Antonello Folco Biagini, sarà annunciato un protocollo d’intesa tra il Comune e le due Università romane che prevede una collaborazione in materia di welfare sostenibile. La giornata si chiuderà con la consegna dei premi ai migliori paper e la presentazione del Fondo per l’Innovazione Sociale lanciato dal Dipartimento della Funzione Pubblica della Presidenza del Consiglio dei Ministri dedicato a progetti d’impatto sociale di Comuni e Città Metropolitane.
Hanno confermato la loro presenza alle tavole rotonde: Adelaide Mozzi - Commissione Europea - che illustrerà le prossime azioni della Commissione in materia di finanza sostenibile; Helmut Kreimer-Eis – FEI - che presenterà un nuovo studio sugli orientamenti dei Ventur Capitalist e dei Business Angels in materia di investimenti ESG. Tra gli operatori, Bernardo Mattarella – che illustrerà i dettagli dei social bond emessi di recente da Banca del Mezzogiorno; Jacopo Schettini – Standard Ethics – che chiarirà le nuove sfide delle agenzie in materia di rating di sostenibilità; Carmine Franco – Ossiam, Natixis – per discutere delle strategie ESG degli asset managers ed Ernesto Ciorra – Enel – a chiarire le politiche sostenibili delle imprese energetiche.
La conferenza si inserisce nell'ambito delle attività sostenute dal progetto di ricerca MiuR “Una piattaforma italiana per la finanza di impatto: modelli finanziari per l’inclusione sociale ed un welfare sostenibile” che vede coinvolto un network di 10 Università italiane.
In apertura image by Nattanan Kanchanaprat from Pixabay
