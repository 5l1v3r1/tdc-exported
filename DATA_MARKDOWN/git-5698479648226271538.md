
# انهدام یک شبکه بین‌المللی قاچاق مواد مخدر در ایتالیا

Published at: **2019-11-02T18:09:52+00:00**

Author: **یورونیوز فارسی **

Original: [euronews](https://farsi.euronews.com/2019/11/02/international-drug-trafficking-dismantled-from-perugia-in-italy)

در پی کشف و انهدام یک شبکه بین المللی قاچاق مواد مخدر حدود ۱۵۰ فرد مرتبط با این شبکه در سراسر جهان شناسایی و دستگیر شده‌اند. منابع پلیس ایتالیا با اعلام این خبر تصریح کردند که تحقیقات برای شناسایی، رصد و دستگیری اعضای این باند گسترده قاچاق موارد مخدر نزدیک به هشت سال به طول انجامیده بود.
پلیس پروجا در ایتالیا که هدایت عملیات تحقیق درباره این پرونده را برعهده داشت روز شنبه با فاش کردن جزئیات بیشتری از این باند بین المللی قاچاق مواد مخدر که از آن به عنوان یک «شبکه بی سابقه و غیر مظنون» یاد شده، تصریح کرد که اعضای این باند چند زبانه و بسیار آگاه در پوشش فعالیت های حرفه ای گوناگون نظیر تجارت، آرایشگری، بازیگری و یا ریاست شرکت به قاچاق مواد مخدر در سطح جهان اقدام می کردند.
دادستان شهر پروجای ایتالیا نیز با تشریح خلاصه ای از فعالیت باند منهدم شده تصریح کرد که سرتیم های این شبکه بین المللی را عمدتا اتباع کشور تانزانیا تشکیل می دادند.
تحقیقات مرتبط با این پرونده با کمک بخش ضد مافیای پلیس ایتالیا و نیز همکاری اطلاعاتی دیگر کشورهای اروپایی در نهایت به دستگیری ۱۵۰ قاچاقچی در جهان منجر شده است. ملکه زیبایی آفریقای جنوبی که سال ۲۰۱۳ درناپل دستگیر و بازداشت شد یکی از افراد مرتبط با این شبکه بوده است.
در جریان عملیات تحقیق و جستجو بر روی این پرونده همچنین بیش از ۲۳۰ کیلوگرم هروئین، ۲۰ کیلوگرم کوکائین، ۱۵ کیلوگرم ماری‌جوآنا و ۲ کیلوگرم اسکتازی که از آن به عنوان «مخدر عشق» یاد می شود طی سالهای ۲۰۱۳ تا ۲۰۱۵ کشف و ضبط شده است. گفته می شود بخشی از این مواد مخدر در دو فرودگاه اورلی و شارل دو گل فرانسه کشف و ضبط شده است.
عمده مواد مخدر قاچاق شده توسط این باند در لائوس، پاکستان و یا چین تولید و سپس از راه دریا و به واسطه کشورهایی چون ترکیه به شمال اروپا منتقل شده است.
این مواد به انحاء مختلف از جمله جاسازی در داخل کت های ضخیم ، پشت ساق بندها، داخل کفش ها، در لایه درونی کوله پشتی ها و یا درون کالسکه های نوزدان به کشور ایتالیا قاچاق شده است. مواد مخدر بواسطه پوشش هایی از چسب، قهوه و برخی مواد گیاهی به نحوی جاسازی می شدند که امکان ردیابی آنها توسط اشعه ایکس یا سگ های تربیت شده فراهم نمی شد.
بیشتر بخوانید:

        کشف مزرعه ماری جوانا پشت دوش حمام یک خانه در ایتالیا
      

        عملیات پلیسی مشترک ایتالیا و اسپانیا؛ ۲ هزار و ۷۰۰ کیلوگرم حشیش ضبط شد
      
