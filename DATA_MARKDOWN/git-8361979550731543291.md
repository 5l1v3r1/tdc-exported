
# Епіцентр відкриє 10 магазинів побутової техніки Це Те в регіонах до кінця року

Published at: **2019-11-07T16:50:00+00:00**

Author: ****

Original: [НВ](https://nv.ua/ukr/biz/consmarket/epicentr-merezha-tc-epicentr-vidkrivaye-magazini-pobutovoji-tehniki-novogo-formatu-novini-ukrajini-50052246.html)

Мережа Епіцентр бізнесменів Галини і Олександра Герег до кінця 2019 року у 10 містах України відкриє центри техніки нового формату Це Те замість відділів побутової техніки ТЦ Епіцентр, повідомили у компанії.
Зокрема, у листопаді будуть відкриті п’ять магазинів Це Те у Чернівцях, Івано-Франківську, Одесі, Києві та Дніпрі. У планах компанії - відкрити у грудні ще щонайменше п’ять аналогічних майданчиків.
Наразі в Україні працює дев’ять магазинів Це Те середньою площею 1000 кв. м — два у Києві, по одному у Бучі, Полтаві, Херсоні, Чернігові, Краматорську, Луцьку та Ужгороді.
«Обраний формат мережа-у-мережі дозволяє покупцю не виходячи з центра техніки Це Те не тільки протестувати та обрати товар, але і вирішити всі питання, пов’язані з його оплатою, доставкою та додатковим сервісом», — розповів керівник відділу побутової техніки мережі Епіцентр Олександр Величко.
Він додав, що асортимент товарів у Це Те у порівнянні з ще не переформатованими відділами побутової техніки у ТЦ Епіцентр був суттєво розширений у таких категоріях, як смартфони, цифрова техніка та гаджети, електротранспорт. За словами Величка, доля українських брендів техніки складає 19%.
Перші магазини Це Те було відкрито у березні 2019 року. У компанії заявили, що продовжать експансію формату Це Те у регіони у 2020 році.
Раніше повідомлялося, що група Епіцентр інвестувала 3 млрд грн у нові елеваторні комплекси.
За даними рейтингу 100 найбагатших українців-2019, складеному журналом НВ спільно з інвесткомпанією Dragon Capital (власник НВ), Олександр і Галина Гереги обіймають у ньому сьому позицію зі статком $930 млн. За минулий рік їх статки зросли на 10%.
