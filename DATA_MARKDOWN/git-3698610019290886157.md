
# Нові судді КСУ склали присягу

Published at: **2019-11-05T14:23:00+00:00**

Author: ****

Original: [DT.ua](https://dt.ua/POLITICS/novi-suddi-ksu-sklali-prisyagu-328554_.html)

Перші судді нового складу Конституційного суду України Петро Філюк і Галина Юровська у вівторок, 5 листопада, склали присягу, повідомляє "Укрінформ".
На спеціальному пленарному засіданні судді зачитали присягу та скріпили її особистими підписами, після чого голова КСУ Олександр Тупицький вручив їм суддівські мантії, посвідчення та нагрудні знаки.
Участь у  церемонії також взяли голови Верховної Ради Дмитро Разумков і Верховного суду України Валентина Данішевська. Під час виступу вона пообіцяла, що вже на початку наступного року З'їзд суддів обере за своєю квотою третього суддю КСУ.
"Ми розуміємо, що наша відповідальність є ще за одне вільне крісло, і ми обіцяємо, що на початку наступного року ми оберемо ще одного суддю Конституційного суду", - сказала вона.
Раніше голова ВР Разумков повідомив, що перезавантаження Конституційного суду України зараз неможливе через поновлення на посаді ексголови КСУ  Станіслава Шевчука.
14 травня судді КСУ висловили недовіру голові Конституційного суду Станіславу Шевчуку і проголосували за його звільнення, (12 "за" із 18 суддів). Згідно з висновком постійної комісії, Шевчука звільнили через перевищення службових повноважень, тиск на суддів і грубе та систематичне нехтування своїми обов'язками, "що є несумісним зі статусом судді Конституційного суду України". 
Сам він назвав рішення колег "антиконституційним переворотом" і звинуватив у ньому п'ятого президента України Петра Порошенка. Водночас саме Шевчука вважають відповідальним за декриміналізацію незаконного збагачення, після чого НАБУ довелося закрити низку резонансних справ.
На спеціальному пленарному засіданні 17 вересня судді Конституційного суду обрали головою Олександра Тупицького, а його заступником Сергія Головатого.
