
# - Rett før jeg begynte å gråte

Published at: **2019-11-01T12:36:13+00:00**

Author: **Trym Mogen**

Original: [Dagbladet.no](https://www.dagbladet.no/nyheter/rett-for-jeg-begynte-a-grate/71772897)

Dag tre, og Petter Stordalen er tilbake i gul pique. Etter at kjendismilliardærens oppkjøp av Vinggruppen ble kjent onsdag, har det vært hektisk turnévirksomhet for hotellkongen.

        Stockholm onsdag, Helsinki og København torsdag og Oslo i dag, fredag. Alt med privatfly.
      
Først møtte han, på sedvanlig energisk vis, de 79 ansatte i den norske greina av Ving. Stordalen holdt en flammende tale og tok selfier med de ansatte før han møtte pressen.

        - Den reisen jeg har hatt de siste 48 timene får du én gang i livet hvis du er enormt, enormt heldig, sa Stordalen på en pressekonferanse fredag.
      
Han hadde også med seg sin trofaste makker Torgeir Silseth som blir styreleder i nye Ving.
Stordalens paraplyselskap Strawberry kjøpte 40 prosent av chartergiganten Ving. Oppkjøpsfondene Altor og britiske TDR Capital er de andre eierne.
Ifølge Stordalen stiller de tre med omkring seks milliarder svenske kroner i kjøpet.
- Jeg vet ikke hva sluttregningen blir. I går betalte vi ut noen hundre millioner til de som ikke har fått oppgjør. Den beslutningen tok vi i bilen i går. Hvis ikke får de et problem. Me de har jobbet med Ving i 20-30 år. Hvis du jobber og reiser med Ving, så skal du få betalt.

        - De eneste som er lei seg av det er de internasjonale bondingsselskapene. Hvor dårlig samvittighet har vi av det? På en skala fra null til ti - cirka null, sier Stordalen.
      
Han skrøt uhemmet av de ansatte i Ving og organisasjonskulturen.
- Det var rett før jeg begynte å gråte da jeg møtte de. Ving er historie. De frakter 1,6 millioner mennesker fra Norden. De har eksistert i 60 år, sier han.
Magnus Wikener, administrerende direktør i Vinggruppen, fortalte om den spesielle prosessen ved oppkjøpet etter at den britiske eieren Thomas Cook gikk konkurs.
- Det var helt uventet da Thomas Cook gikk konkurs. Vi tenkte: «vi kommer ikke til klare det». Det er for komplisert, men så skjedde noe magisk. Folk knyttet nevene og kom sammen, sier Wikener.

        Ifølge han fikk han tilbake troa etter en tekstmelding fra Stordalen.
      
- Jeg fikk en veldig norsk SMS. Den var enkel, og det sto «Hei, jeg er interessert i å kjøpe Vinggruppen», sier svenske Wikener.
Stordalen selv forklarer hva som fikk ham til å ta opp telefonen og sende SMS-en.
- Torgeir (Silseth, red.anm.) har vært negativ til nesten alle businessavgjørelser jeg har hatt de neste 20 åra. For første gang tenkte jeg: «har han drukket?». Lyrisk er ikke et ord jeg vil bruke om Torgeir Silseth, men han ble entusiastisk. Han sa vi skulle gå «all in» i dette. Vi hadde et lag med 35 advokater, men vi måtte gi et signal til ledelsen om at vi skal kjøpe det, uten forbehold, sier Stordalen.

        - Vi meldte til DNB: «Dette vil vi ha». Hadde banker opptrådt som DNB i denne saken, hadde langt flere arbeidsplasser blitt reddet, sier Stordalen.
      
Stordalen er i offentligheten kjent som miljøforkjemper. Samtidig har han nå kjøpt et charterselskap som alene står for enorme utslipp.
Slik Dagbladet skrev tidligere i uka utgjorde Vings samlede utslipp fra 2017/2018 890 000 tonn CO2.
Den svenske kommentatoren Nathalia Kazmierska mener det er «hyklersk» å kalle seg klimaforkjemper samtidig som Stordalen kjøper store deler av et flyselskap.

        - Det er én av mange ting jeg har blitt kalt. Jeg lever godt med det. Jeg elsker det i nordiske land, du kan skrive artikler om at Petter er en fjompenisse og ser ut som en blanding av Jack Sparrow og Kaptein Sabeltann. Det er helt greit, sier han.
      
Stordalen sa selv at han vil gjøre både Ving og charternæringen mer bærekraftig.
Han svarte i dag utfyllende på kritikken.
