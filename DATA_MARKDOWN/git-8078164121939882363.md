
# Marcus Thuram, figlio di Lilian, che ha fatto gol alla Roma: da raccomandato a primo in Germania

Published at: **2019-11-07T22:00:00+00:00**

Author: **Salvatore Riggio**

Original: [Corriere della Sera](https://www.corriere.it/sport/19_novembre_08/europa-league-marcus-thuram-figlio-lilian-che-ha-fatto-gol-roma-raccomandato-primo-germania-94f75472-0200-11ea-9239-aaac9df492cd.shtml)

Quante volte Marcus Thuram, figlio di Lilian, che in Italia ha giocato con Parma e Juventus, si sarà sentito dire che senza quel cognome forse non avrebbe mai fatto il giocatore professionista. Con il gol alla Roma, che in pieno recupero ha regalato una vittoria importante in Europa League al suo Borussia Moenchengladbach, il ragazzo nato a Parma il 6 agosto 1997 dovrebbe finalmente aver messo le cose in chiaro. A questi livelli ci può stare anche lui. Magari non raggiungerà i fasti del padre, campione del Mondo nel 1998 e d’Europa nel 2000 con la Francia, ma sta di fatto che per ora sta zittendo gli scettici.
Il «piccolo» Thuram è uno abituato a colpire nel recupero, come quando a gennaio segnò dal dischetto al 93’ in una gara di Coppa contro il Psg, facendo vincere 2-1 il suo Guingamp e rifacendosi dell’errore nel primo tempo sempre dagli 11 metri. In porta Areola aveva provato a dargli del «raccomandato», ma Marcus nella sua risposta era stato elegante e allo stesso tempo pungente: «Non mi ha disturbato, non so che mi abbia detto, non ho capito. E poi gli avevo già segnato lo scorso anno, sono abituato a fargli gol».
Nato quando suo padre faceva coppia con Cannavaro al Parma, Thuram junior inizia come esterno di centrocampo. Dopo un periodo nel settore giovanile del Barcellona, per non far vivere sotto pressione il figlio, Lilian lo manda in Francia, al Sochaux, dove debutta in prima squadra nel 2015. Due anni dopo, nel 2017, il passaggio al Guingamp e il cambio di ruolo: da esterno a centravanti. In due stagione colleziona 50 presenze firmando 13 reti. Questa estate arriva il passaggio in Bundesliga, al Moenchengladbach, primo a +3 dal Borussia Dortmund e +4 dal Bayern Monaco. In Germania Marcus sta vivendo un ottimo momento: 15 le presenze e 7 i gol. Quella segnato alla Roma è il suo primo centro europeo. Per la soddisfazione di papà Lilian, suo mentore.
