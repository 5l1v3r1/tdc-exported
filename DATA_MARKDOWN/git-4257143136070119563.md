
# Fény derült egy több éves titokra Hosszú Katinka körül

Published at: **2019-11-05T04:40:00+00:00**

Author: **Infostart**

Original: [infostart](https://infostart.hu/sport/2019/11/05/feny-derult-egy-tobb-eves-titokra-hosszu-katinka-korul)

A 24.hu közérdekű adatigénylés révén akarta megtudni, milyen szerződés szerint használhatta és használhatja Hosszú Katinka és klubja, az Iron Corporation a Duna Arénát.
Az évek óta húzódó ügy végére most került pont, ugyanis nem szerepel az Iron Corporation Kft.-vel a Duna Aréna bérletére vagy használatára kötött szerződés abban a listában, amelyet a Bp2017 Kft. átadott a lapnak, miután újságírója végrehajtóval látogatott el az állami cég székhelyére. Arról, hogy az iratokat át kell adni, jogerős bírósági ítélet volt.
A Bp2017 Kft. csupán egy 25 millió forintos reklámszerződést kötött az akkor Hosszú Katinka és edzője, férje Shane Tusup tulajdonában álló Iron Corporationnel.
Az ügyre a nyilvánosság korábban azért lett kíváncsi, mert súlyos vízfelülethiány sújtotta a magyar úszósportot, például a Darnyi Tamás Úszóiskolának sem jutott uszoda a párhuzamosan zajló felújítások, építkezések közepette.
A most kikényszerített iratok között van egyébként még egy 3 milliárd forintos bérleti szerződés, ennyiért kommunikálhatott a budapesti FINA-vb-ről a Trinity Communications, és jelentős összegből hirdette az Európai Úszószövetség a FINA szaklapjában a vb-t Gyárfás Tamáson keresztül.

        Nyitókép: Máthé Zoltán
      

        Kapcsolódó hang
      
Duna Aréna - a Bp2017 szerződései
 
