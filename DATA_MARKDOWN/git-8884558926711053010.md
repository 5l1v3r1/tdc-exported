
# Čančarjev Denver boljši od Dragićevega Miamija

Published at: **2019-11-06T10:20:49+00:00**

Author: **STA**

Original: [Primorske novice](https://www.primorske.si/sport/cancarjev-denver-boljsi-od-dragicevega-miamija)


        Denver Nuggets, pri katerih je sicer slovenski košarkar Vlatko Čančar znova obsedel na klopi, je v severnoameriški košarkarski ligi NBA doma visoko s 109:89 premagal Miami Heat. Goran Dragić je v dresu Miamija na parketu preživel 25 minut in v tem času v statistiko vpisal devet točk, sedem podaj, en skok in eno blokado.
      
DENVER > Najboljši strelec Denverja je bil Jamal Murray, ki je dosegel 21 točk, Will Barton in Jerami Grant pa sta k peti zmagi svojega moštva prispevala 15 točk.
Na drugi strani je za Miami, ki ostaja pri petih zmagah, Jimmy Butler dal 16 točk.
Košarkarji Miamija so izgubili po treh zaporednih zmagah, tokrat pa prvič niso uspeli doseči meje vsaj 100 doseženih točk. Denver je igral dobro v obrambi in nasprotnikom dovolil le 36,4-odstotno realizacijo metov.
Ob polčasu je Denver, ki mu je v zadnjih petih minutah druge četrtine uspel delni izid 16:5, vodil za deset (58:48). Ključna pa je bila tretja četrtina, ki so jo domači košarkarji dobili z 31:20 in s tem vodstvo podvojili, čeprav sta zaradi poškodb parket pred tem zapustila tako Paul Millsap kot Gary Harris.
Denver je tudi v zadnji del tekme vstopil odločno s šestimi zaporednimi točkami in tekmo v nadaljevanju mirno pripeljal do konca.
Po koncu je trener Denverja Michael Malone med drugim izpostavil Bartona, ki je prejšnji dve tekmi izpustil zaradi poškodbe prsta. "Mislim, da Will, ko igra tako osredotočeno kot zdaj, pripomore veliko pozitivnega na obeh straneh igrišča," je dejal Malone.
"Bili so agresivni. V obrambi nam ni ravno veliko uspevalo, kar se je videlo, ko smo hitro prejeli 30 točk. Denver je dobro igral in drugi polčas ni bil ravno izenačen," pa je po koncu ocenil trener Miamija Erik Spoelstra.
Miami prihodnja tekma čaka v noči na petek po slovenskem času, ko bo gostoval pri Phoenix Suns, Denver pa bo v noči na soboto gostil Philadelphio 76ers.
Ekipa Los Angeles Lakers je prišla do šeste zaporedne zmage, poraz je zabeležila le uvodno tekmo nove sezone. Tokrat je s 118:112 premagala Chicago Bulls, uspeh pa si je zagotovila v zadnji četrtini. Pred tem so bili boljši domači košarkarji, ki so ob koncu tretjega dela tekme vodili za 13. V zadnjih desetih minutah pa so Lakers dosegli kar 38 točk, medtem ko so jih tekmecem dovolili le 19. LeBron James je za zmagovalce dosegel drugega trojnega dvojčka zapored, tokrat je prispeval 30 točk, 11 podaj in deset skokov.
Ekipa Charlotte Hornets je do domače zmage s 122:120 proti Indiana Pacers prišla po podaljšku. Devonte Graham je k zmagi prispeval 35 točk in s tem popravil svoj najboljši strelski izkupiček na eni tekmi. Doma sta zmagala še Oklahoma City Thunder, ki je bila s 102:94 boljša od Orlando Magic, in Atlanta Hawks, ki je s 108:100 premagala San Antonio Spurs. Najboljši strelec pri Atlanti je bil Trae Young, ki je 28 od 29 točk dosegel v drugem polčasu, prispeval pa je še 13 podaj.
Boston Celtics, pri katerih je bil z 39 točkami zelo razpoložen Gordon Hayward, pa je za peto zmago v sezoni s 119:113 na gostovanju ugnal Cleveland Cavaliers.
Portland Trail Blazers, ki v noči na sredo ni igral, pa je sporočil, da je Zach Collins uspešno prestal operacijo leve rame in da bo okrevanje trajalo štiri mesece.
