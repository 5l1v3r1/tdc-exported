
# Υπουργικό: Ανασύρει από τα συρτάρια τις πολιτογραφήσεις

Published at: **2019-11-05T06:47:00+00:00**

Author: **Γιώτα Αποστολίδου**

Original: [SIGMALIVE](https://www.sigmalive.com/news/politics/595737/ypourgiko-anasyrei-apo-ta-syrtaria-tis-politografiseis)

Αποφάσεις, στον απόηχο του σάλου των τελευταίων ημερών για τις πολιτογραφήσεις, αναμένεται να λάβει αύριο το Υπουργικό Συμβούλιο, σε μια προσπάθεια να διασκεδάσει τις αλγεινές εντυπώσεις, που έχουν δημιουργηθεί εντός και εκτός Κύπρου.
Το Υπουργικό αναμένεται να προχωρήσει και σε ανάκληση υπηκοοτήτων, στις οποίες θα περιλαμβάνονται αυτές της Μαλαισίας και Καμπότζης.
Όσοι πήραν υπηκοότητα, κατά παράβαση των αυστηρών κριτηρίων, θα τους αφαιρεθεί το συντομότερο δυνατό, δήλωσε χθες ο Πρόεδρος της Δημοκρατίας.
Για να αφαιρεθεί μια υπηκοότητα, εξήγησε, θα πρέπει να γίνει η δέουσα έρευνα για να αιτιολογείται και με βάση τον Νόμο της Κυπριακής Δημοκρατίας.
Ο Πρόεδρος υπεραμύνθηκε, ωστόσο, της πολιτικής των πολιτογραφήσεων, καταγγέλλοντας όσους ασκούν κριτική στην Κυβέρνηση ότι προσπαθούν να καταστρέψουν μια κινητήρια δύναμη, η οποία συνέβαλε στην ανάπτυξη της χώρας.
Οι προσπάθειες της Κυβέρνησης να δικαιολογήσει αποφάσεις και ενέργειες δεν κρίνονται, ωστόσο, ικανοποιητικές από το ΑΚΕΛ, το οποίο υποδεικνύει ότι σοβαρότερο από όλα τα ζητήματα είναι η περίπτωση Σαουδάραβα επιχειρηματία, ο οποίος φέρεται να έχει σχέση με τον οικογενειακό κύκλο του Προέδρου της Δημοκρατίας.
