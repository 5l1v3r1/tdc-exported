
# تکذیب کشته یا زخمی شدن معترضان عراقی

Published at: **2019-11-02T08:04:00+00:00**

Author: ****

Original: [جامعه خبری تحلیلی الف](https://www.alef.ir/news/3980811004.html)

سخنگوی نیروهای مسلح عراق شایعات درباره تلفات در صفوف معترضان در جریان تظاهرات روز جمعه در بغداد را تکذیب کرد.
به گزارش فارس، سخنگوی نیروهای مسلح عراق جمعه شب شایعات مربوط به تلفات جانی میان تظاهرات‌کنندگان در منطقه السنک در نزدیکی میدان التحریر در مرکز بغداد را تکذیب کرد.
به گزارش وبگاه خبری موازین نیوز، سرلشکر «عبدالکریم خلف» در اظهاراتی تلویزیونی گفت: منطقه السنک در مرکز بغداد شاهد هیچ گونه تلفاتی اعم از کشته یا زخمی در صفوف تظاهرات کنندگان نبود.
وی تاکید کرد: هیچ درگیری بین تظاهرات کنندگان و نیروهای امنیتی وجود نداشته است.
وبگاه خبری بغداد الیوم هم به نقل از گزارشگر خود اخبار شبکه‌های احتماعی درباره وقوع «کشتار» معترضان مسالمت‌جود در پُل السنک در مرکز بغداد را نادرست خواند.
وی افزود: شماری از معترضان قصد داشتند با عبور از پل السنک خود را به منطقه الخضراء برسانند که نیروهای امنیتی با پرتاب گاز اشک‌آور مانع شدند و این حادثه هیچ تلفاتی برجای نگذاشت.
«صباح النعمان»، سخنگوی سازمان مبارزه باتروریسم عراق هم شایعات درباره باز استقرار نیروهای این سازمان در نزدیک و ورودی منطقه الخضرا در مرکز بغداد را رد کرد.
النعمان گفت: سازمان مبارزه با تروریسم هیچ دستوری از سوی فرماندهی کل نیروهای مسلح برای استقرار در منطقه الخضراء دریافت نکرده است.
به گزارش رسانه‌ها، معترضان عراقی روز جمعه در جریان تظاهرات خیابانی خود یک زنجیره انسانی را از پل السنک تا پل الجمهوریه در بغداد تشکیل دادند.
معترضان در میادین التحریر و الطیران تا میدان الخلانی تجمع کرده بودند.نیروهای پلیس عراق هم از معترضان خواستند فقط در میادین تجمع کنند و به سمت کرانه‌های رود دجله نروند.
از سوی دیگر «حسین الاسدی» یکی از مقامات جنبش اسلامی در عراق( الحرکة الإسلامیة فی العراق)  در گفت‌وگو با وبگاه خبری المیادین بر ضرورت مقابله با عوامل تحریک جامعه عراقی به ایجاد هرج و مرج خیابانی تاکید کرد.
وی همچنین گفت: برخی می‌خواهند چهره مرجعیت دینی و الحشد الشعبی را تخریب کنند.
آیت الله سید علی سیستانی مرجع عالیقدر عراق روز جمعه در بیانیه‌ای، پایان بخشیدن به خونریزی‌ها و خرابکاری‌ها در جریان اعتراضات خیابانی در این کشور را خواستار شد.
آیت الله سیستانی در بیانیه‌ای که روز جمعه در خطبه دوم نمازجمعه کربلا  از سوی «سید احمد الصافی» نماینده وی قرائت شد با حمایت مجدد از مطالبات تظاهرات‌کنندگان مسالمت جو، نسبت به مصادره این اعتراضات از سوی هر فرد یا گروهی در داخل  عراق و یا  هر کشوری در منطقه و جهان هشدار داد.
سازمان الحشد الشعبی عراق هم روز جمعه طی بیانیه‌ای ضمن اعلام حمایت از تظاهرات مسالمت‌آمیز در این کشور، از معترضان عراقی خواست همانگونه که الحشد در خطوط مقدم جبهه علیه تروریسم و داعش جنگید، آن‌ها نیز اجازه تعرض به عراق را ندهند.
الحشد عراق از وجود برخی دست‌های پشت پرده برای به‌ورطه انداختن عراق خبر داد و گفت: «ما به دقت اوضاع را زیر نظر داریم و اطلاعاتی داریم که تأیید می‌کند خواسته‌های اجنبی،‌ عناصر نفوذی و تمایلات سیاسی وجود دارد که در کمین شما و این کشور نشسته و می‌خواهد عراق را به پرتگاه سقوط سوق دهد و فتنه، هرج‌و مرج، درگیری داخلی و ویرانی ایجاد شود».
در ادامه این بیانیه آمده است: «آن‌ها به این طریق، می‌خواهند خواسته‌های شما را منحرف کرده و اعتراض‌های شما را با حملات، کشتار، اظهارات و هتاکی علیه مرجعیت دینی و الحشد مقدس شما، تخریب کنند».
الحشد الشعبی از معترضان حاضر در میادین تظاهرات خواست اجازه ندهند احدی به نیروهای امنیتی عراق حمله کرده یا دست به تخریب اموال عمومی و خصوصی و تعرض به مرجعیت دینی عراق بزند.
در پایان این بیانیه، الحشد الشعبی به پایبندی کامل و دقیق خود به همه رهنمودهای مرجعیت دینی عراق تأکید کرد و گفت که الحشد الشعبی «سوپاپ اطمینان» مردم و صلح در عراق خواهد ماند.
مردم عراق ماه اکتبر در اعتراض به وضعیت بد اقتصادی و معیشتی و وجود فساد در دولت دست به اعتراض زدند ولی با فرارسیدن ایام اربعین حسینی (ع)، اعتراض‌ها را به بعد از پایان اربعین (۲۵ اکتبر: سوم آبان) موکول کردند. دور دوم این اعترا‌ض‌ها از جمعه هفته قبل آغاز شده و همچنان ادامه دارد.
