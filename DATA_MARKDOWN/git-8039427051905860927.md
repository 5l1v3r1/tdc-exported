
# కార్మికులు ఎక్కడైనా విధుల్లో చేరొచ్చు

Published at: **2019-11-05T09:54:41+00:00**

Author: ****

Original: [Andhrajyothy](https://www.andhrajyothy.com/artical?SID=947018)

ADVT
(ఆంధ్రజ్యోతి న్యూస్‌ నెట్‌వర్క్‌): ఆర్టీసీ కార్మికులు తిరిగి విధుల్లోకి చేరేందుకు సీఎం కేసీఆర్‌ విధించిన గడువు మంగళవారం అర్ధరాత్రితో ముగియనుండటంతో.. విదుల్లో చేరదలచినవారు తమ లేఖలను తాము పనిచేస్తున్న డిపోల్లో మాత్రమే కాకుండా ఇతర చోట్ల కూడా సమర్పించే అవకాశాన్ని ఆర్టీసీ కల్పించింది. ఆయా జిల్లాల కలెక్టరేట్లు, ఎస్పీ, ఆర్డీవో, డీఎస్పీ కార్యాలయాల్లోగానీ, డిపో మేనేజర్‌, డీవీఎం, రీజనల్‌ మేనేజర్‌ కార్యాలయాల్లోగానీ లేఖలు ఇవ్వవచ్చని ఆర్టీసీ ఎండీ సునీల్‌శర్మ ఒక ప్రకటనలో తెలిపారు. హైదరాబాద్‌లో పనిచేసే కార్మికులు బస్‌భవన్‌లోని ఈడీ కార్యాలయాల్లో కూడా అందించవచ్చని పేర్కొన్నారు. ఇదిలా ఉండగా, కేసీఆర్‌ డెడ్‌లైన్‌ విధించినా.. కార్మికులు వెనక్కి తగ్గకపోవడంతో మంత్రులు రంగంలోకి దిగారు. కార్మికులను విధుల్లో చేరేలా ఒత్తిడి తెస్తున్నారు. తమ అనుచరులు, కార్యకర్తలను కార్మికుల ఇళ్లకు పంపిస్తున్నారు. ముందుగా విధుల్లో చేరాలంటూ రాయబారాలు నడుపుతున్నారు. ముఖ్యంగా కరీంనగర్‌, మెదక్‌, మహబూబ్‌నగర్‌ ఉమ్మడి జిల్లాల్లో ఈ ప్రయత్నాలు ఎక్కువగా జరుగుతున్నాయి. ముఖ్యంగా కరీంనగర్‌ జిల్లాలో ఒక మంత్రి అనుచరులు ఎక్కువ ఒత్తిడి తెస్తున్నట్లు, ఆ మంత్రి ప్రత్యేక శ్రద్ధ తీసుకుంటున్నట్లు సమాచారం. కాగా, రాష్ట్ర వ్యాప్తంగా ఇప్పటివరకు 26 మంది మాత్రమే విధుల్లో చేరారు. చేరినవారిలోనూ కొందరు వెనక్కి వచ్చి సమ్మెలో పాల్గొంటున్నారు. సోమవారం మరో ఏడుగురు విధుల్లో చేరారు. సూర్యాపేట డిపోకు చెందిన కండక్టర్‌ బెల్లి నర్సయ్య, డిపో క్లర్క్‌ సైమాన్‌, మెదక్‌ డిపోకు చెందిన కండక్టర్‌ కృష్ణమూర్తి, వికారాబాద్‌ డిపోకు చెందిన ఎం.ఆంజనేయులు అనే కాంట్రాక్టు కండక్టర్‌, ఉప్పల్‌ డిపోకు చెందిన కండక్టర్‌ సురే్‌షకుమార్‌, అసిస్టెంట్‌ మేనేజర్‌ కేశవ కృష్ణ, కాచిగూడ డిపో డ్రైవర్‌ ఎన్‌.భాస్కర్‌ విధుల్లో చేరుతున్నట్లు లేఖ రాసి డీఎంలకు అందజేశారు.
 

        ప్రలోభాలకు లొంగొద్దు: థామ్‌సరెడ్డి
      
మంత్రుల వల్ల ఎలాంటి డిమాండ్లు పరిష్కారం కావని, వారి మాటలకు లొంగిపోవద్దని కార్మికులకు టీఎంయూ కార్యనిర్వాహక అధ్యక్షుడు థామ్‌సరెడ్డి సూచించారు. రాయబారాలు పంపుతున్న మంత్రులు.. కేబినేట్‌ భేటీలో ఎందుకు మాట్లాడలేదని ప్రశ్నించారు.
