
# Kris s staršema jutri na letalo za ZDA

Published at: **2019-11-05T16:28:08+00:00**

Author: **Spletno uredništvo**

Original: [Primorske novice](https://www.primorske.si/primorska/istra/kris-s-starsema-jutri-na-letalo-za-zda)


        Težko pričakovani dan D je naposled pred vrati. 21-mesečni Kris Zudich bo s staršema Ano Jerak in Matteom Zudichem jutri opoldne z Brnika odpotoval na kliniko UCLA v Los Angelesu, kjer bo prejel odmerek zdravila Zolgensma.
      
KOPER > Kot je znano, bo družina letela v ZDA z zasebnim letalom srbskega poslovneža Miodraga Kostića. Krisa bo na poti v ZDA spremljal tudi zdravnik, ki bo prisoten tudi ob vrnitvi družine domov.
Koliko časa bo družina ostala v ZDA, je odvisno od Krisovega odziva na revolucionarno zdravilo, ki so ga razvili v ZDA in je v ameriški klinični študiji ustavilo bolezen pri 36 dojenčkih z najhujšo obliko spinalne mišične atrofije, ki je prizadela tudi Krisa. Kot nam je nedavno dejala Krisova mama Ana Jerak, predvidevajo, da bo bivanje v ZDA trajalo najmanj mesec ali dva, morda celo več.
V Zvezi prijateljev mladine Slovenije (ZPMS) so prav danes poravnali račun za zdravilo, ki ga je izdala klinika UCLA. “Abanka je poskrbela za res ugoden menjalni tečaj, tako da je cena za zdravilo v evrih znašala malenkost več kot okrogla dva milijona evrov,” je pojasnila generalna sekretarka ZPMS Breda Krašna. Kot dodaja, bodo jutri javnosti sporočili natančne podatke o plačilu za zdravilo in za ostale stroške, vključno z vizami in spremstvom zdravnika, ki so jih že poravnali danes, ter o stroških bivanja družine, za katere še čakajo predračun in jih bodo predvidoma plačali jutri.
Društvo Palčica pomagalčica je pred tednom dni na račun ZPMS nakazalo 2,3 miljona evrov. Prejeli so tudi 50.000 evrov s strani sponzorja in še nekaj donacij, namenjenih Krisovemu zdravljenju. “Za zdaj je denarja za vse stroške, povezane s Krisovim zdravljenjem, dovolj,” zatrjuje Breda Krašna. Preostanek zneska, zbranega v dobrodelni akciji, približno 1,7 milijona evrov, pa Palčica Pomagalčica hrani na svojem računu.
