
# Russer dømt til tvungent psykisk helsevern etter drapsforsøk på butikk i Oslo

Published at: **2019-11-06T19:48:26+00:00**

Author: **NTB**

Original: [Aftenbladet](https://www.aftenbladet.no/innenriks/i/dOaPAj/russer-doemt-tiltvungent-psykisk-helsevern-etter-drapsforsoek-paa-butikk-i-oslo)

Det var 17. januar i år at den 20 år gamle mannen knivstakk en 26 år gammel kvinne i ryggen på en Kiwi-butikk i Møllergata. Kvinnen ble påført livstruende skader og lå flere dager i koma.
Kort tid etter skal han ha forsøkt å drepe en av butikkens mannlige ansatte, ved å gjentatte ganger ha forsøkt å stikke ham med kniv. Mannen gjorde kraftig motstand, og ble ikke skadd, heter det tiltalen.
Russeren var ifølge tiltalen fra Det nasjonale statsadvokatembetet psykotisk under knivangrepet, og onsdag falt dommen om tvungent psykisk helsevern.
Rettens begrunnelse er at det i dag en «nærliggende og kvalifisert fare for gjentakelse av alvorlige voldslovbrudd».
Mannen ble etter angrepet siktet for terror. I avhør sa russeren at han ønsket å drepe flere mennesker, men han endret senere forklaring. Terrorsiktelsen ble frafalt i februar.
Russerens forsvarer, advokat Ola Lunde, opplyste etter knivstikkingen at det var mistanke om at hans klient lider av schizofreni.
20-åringen har siden 27. mars vært innlagt på Dikemark, der han er undergitt høyeste sikkerhetsnivå.
Rettssaken gikk i Oslo tingrett fra 15. til 18. oktober.
