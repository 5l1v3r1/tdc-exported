
# PS/Spolu rokovala s odborármi, za prioritu svojej agendy považujú zavedenie pestrejšieho daňového mixu

Published at: **2019-11-06T20:35:03+00:00**

Author: **Webnoviny**

Original: [Denník politika](http://dennikpolitika.sk/archiv/88875)

6.11.2019 (Webnoviny.sk) – Opozičná koalícia PS/Spolu dnes rokovala s Konfederáciou odborových zväzov (KOZ), ktorá dlhodobo spolupracuje s vládnym Smerom-SD. O stretnutí šéfa PS/Spolu Michala Trubana s viceprezidentkou KOZ Monikou Uhlerovou informovali odborári, podľa nich diskutovali o mzdách, dôchodkovom systéme, daniach, odpolitizovaní verejnej správy, nájomnom bývaní či klimatických zmenách.
„Zavedenie ambicióznejšieho a pestrejšieho daňového mixu vrátane presunu zaťaženia z práce na kapitál považuje KOZ SR, tak aj Progresívne Slovensko a Spolu za jednu z priorít svojej agendy,“ napísali odborári v tlačovej správe.
Odborári doteraz spolupracovali najmä s vládnym Smerom-SD. So stranou Roberta Fica v minulosti podpísali zmluvu o spolupráci a viackrát Smer-SD podporili vo volebnej kampani. O priazeň KOZ sa na jeseň tohto roka uchádzal aj predseda SNS Andrej Danko.
KOZ je zároveň spolu so zástupcami zamestnávateľov súčasťou takzvanej tripartity – poradného orgánu vlády, ktorým prechádzajú najmä ekonomické návrhy zákonov.
Viac k témam: odborový zväz, opozícia, rokovanieZdroj: Webnoviny.sk – PS/Spolu rokovala s odborármi, za prioritu svojej agendy považujú zavedenie pestrejšieho daňového mixu © SITA Všetky práva vyhradené.
