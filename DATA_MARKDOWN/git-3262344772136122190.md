
# Abbassare le commissioni bancarie? Patuelli (Abi) è chiaro: Non spetta a noi, le decide il mercato

Published at: **2019-11-06T19:23:00+00:00**

Author: **Massimiliano Di Marco**

Original: [DDay.it](https://www.dday.it/redazione/32979/abbassare-le-commissioni-bancarie-patuelli-abi-e-chiaro-non-spetta-a-noi-le-decide-il-mercato)

Non spetta ad ABI, l'Associazione Bancaria Italiana, fissare le commissioni bancarie. Lo ha detto il presidente dell'ABI Antonio Patuelli, intervenuto durante l'apertura del Salone dei pagamenti di Milano. Patuelli ha ricordato, infatti, che "è il mercato che fa i prezzi dei pagamenti" e che, quindi, è materia di concorrenza tra vari soggetti, "non solo bancari". In sostanza, ABI non ha il potere di stabilire una cifra esatta per i pagamenti.
La necessità di far ridurre le commissioni che devono assorbire gli esercenti per accettare pagamenti elettronici tramite POS è una delle principali contestazioni che vengono fatte. A riguardo, Patuelli ha una posizione netta: "Chi non vuole emettere lo scontrino non vuole essere pagato in forme tracciate".
Il presidente di ABI ha portato alcuni dati a sostegno dell'arretratezza dell'Italia nel campo dei pagamenti digitali. Nel 2018, ci sono state 111 operazioni con pagamenti elettronici pro capite in media nel nostro Paese. La media europea è di 261 operazioni pro capite. "Un dato oggettivo basso", secondo Patuelli. Sotto la media anche gli assegni (3 di media in Italia; 7 in Europa) e i bonifici (24 per gli italiani, 59 per l'Europa).
Per questo, "bisogna puntare sulla culturà della legalità, sugli incentivi e sulla competizione dei vari sistemi" secondo Patuelli.
 
Le parole di Patuelli hanno fatto eco a quelle che Giovanni Speranza, vicepresidente di American Express, ha pronunciato quando (insieme ai colleghi di Visa, Mastercard e Bancomat) è stato recentemente audito dalla commissione Finanze della Camera in merito al decreto fiscale.
Il filo rosso per aumentare la cultura dei pagamenti elettronici segue gli incentivi su cui bisogna fare leva, secondo Speranza, per "seguire l'esempio di quanto fatto dai Paesi del Nord Europa". Lo stesso Speranza ha poi aggiungo che "agire sul fronte delle commissioni sarebbe una misura distorsiva" sottolineando che regolare i costi dei cosiddetti micropagamenti (il famoso caffè al bar) rischierebbe di danneggiare le startup fintech che ora - specialmente dopo l'entrata in vigore della PSD2 - si stanno affacciando sul mercato italiano.
