
# Ključa u Napulju: Igrači se vratili pa opet otišli, spremaju se tužbe sa obe strane! Ančeloti danas odlazi?

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/fudbal/vesti/kljuca-u-napulju-igraci-se-vratili-pa-opet-otisli-spremaju-se-tuzbe-sa-obe-strane-anceloti-danas-odlazi/341778)

U Napoliju je sve eskaliralo, igrači i vlasnik kluba su u direktnom ratu, a trener je na strani ekipe. Do kraja dana bi Karlo Ančeloti mogao da napusti klupa Napolija. Ali ni to neće smiriti tenziju i elektricitet u klub...
Odluka gazde De Laurentisa da prošlog vikenda posle poraza od Rome naredi odlazak ekipe u karantin u sportski centar Kastel Voltorno do sledeće subote je teško pala igračima. Oni su nevoljno ispoštovali odluku De Laurentisa, a podržao ih je i trener Karlo Ančeloti koji se tako direktno zamerio poslodavcu.
Situacija se pogoršala sinoć kada su igrači posle remija sa Salcburgom svojevoljno odlučili da sa stadiona svako ode na svoju stranu i da se ne vraćaju u karantin gde je trebalo da ostane do subote i meča sa Đenovom. Kapiten Insinje je posle utakmice razgovarao rekao sa De Laurentisovim sinom Edijem i preneo mu stav ekipe:„Poruči tati da igrači idu kuću posle utakmice“, rekao je Insinje.
Takav potez igrača ja razbesneo De Laurentisa seniora, a Ančeloti se solidarisao sa igračima tako što se nije pojavio na obaveznoj konferenciji za medije i svima stavio do znanja da se u klubu nešto loše dešava. Doduše, on je sa svojim stručnim štabom otišao u karantin i ispoštovao želju predsednika, ali mu je otvoreno rekao da je protiv njegovog radikalnog poteza.
Igrači su se jutros opet pojavili u Kastel Voltornu, ali samo da odrade trening posle kojeg su se opet razišli i nisu ostali u karantinu. Treningu je prisustvovao sportski direktor Đuntoli, dok je De Laurentis pratio situaciju iz hotela u centru grada.
Napolijev gazda je već konsultovao advokatski tim kakve sve mere može da preduzme protiv igrača kako bi zaštitio imidž kluba i disciplinski pravilnik. Najavljuju se visoke novčane kazne za igrače koji su takođe konsultovali razne advokate i menadžere kako da se brane. Klub je oko 14.00 časova izdao saopštenje u kojem je poručio da će preduzeti sve pravne i zakonske mere da zaštiti svoje ekonomske, marketinške i sportske interese.
Ubrzo posle toga, Karlo Ančeloti je sa svojim saradnicima napustio trening centar u Kastel Voltornu. On bi prvi mogao da plati ceh. Moguće je da već do kraja dana kovertira neopozivu ostavku i napusti klub. Tako piše milanska Gazeta delo sport. Ako ga De Laurentis ne smeni pre nego što ovaj ponudi ostavku. Gazda kluba debelo zamera Ančelotiju izbor strane i stavljanje na stranu igrača.
Šta god da bude, Ančeloti ne mora da brine za budućnost jer bi ga mnogi klubovi rado videli na svojoj klupi, a poslednjih dana se sve više pominje senzacionalna mogućnost da Karleto sedne na klupu Boke Juniors koju za mesec dana očekuju predsednički izbori.
Što se navijača tiče, oni su na društvenim mrežama podeljeni i jedni pružaju podšrku ekipi, a drugi De Laurentisu. 
(FOTO: Reuters)
