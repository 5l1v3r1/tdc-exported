
# שלום על ישראל: סוארס ייעדר כ-3 שבועות

Published at: **2019-11-02T23:39:00+00:00**

Author: **מערכת אתר ערוץ הספורט**

Original: [Sport5.co.il](https://www.sport5.co.il/articles.aspx?FolderID=378&docID=327146&lang=HE)

העונה של ברצלונה נראית כמו רכבת שדים. בבית הקטאלונים מחסלים, בחוץ מושפלים. הקבוצה של ארנסטו ואלוורדה איבדה היום (שבת) יתרון וספגה שלושה שערים בשבע דקות נוראיות, כשנוצחה 3:1 על ידי לבאנטה בוולנסיה ועלולה לאבד את הפסגה בספרד.
ועם כל זה לא מספיק, אז הדיווחים בספרד מדברים על כך שלואיס סוארס ייעדר כשלושה שבועות בעקבות הפציעה שספג במחצית הראשונה בשוק. המשמעות היא שהחלוץ האורווגואי יחמיץ את משחק הידידות של נבחרתו מול ארגנטינה, שיתקיים בישראל, וישוב לפעילות רק אחרי הפגרה הבינלאומית.
"סוארס חש רגישות בשוק הימנית", ברצלונה הסבירה בהודעה רשמית, "הוא יעבור בדיקות ביממה הקרובה כדי לאמוד את חומרת הפציעה שלו". העונה, אחרי שספג לא מעט ביקורות, סוארס דווקא הצליח לבוא לידי ביטוי מבחינה התקפית, כשכבש 6 שערים בתשע הופעות ליגה, כשתרם עוד שני שערים בליגת האלופות.
