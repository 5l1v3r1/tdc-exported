
# سفارت پاکستان در کابل خدمات کنسولی خود را تعطیل کرد

Published at: **2019-11-03T23:23:03+00:00**

Author: **یورونیوز فارسی **

Original: [euronews](https://farsi.euronews.com/2019/11/03/pakistan-closes-consular-service-in-kabul)

در پی بالاگرفتن تنش ها میان کابل و اسلام آباد، سفارت پاکستان در افغانستان روز یکشنبه اعلام کرد که به دلایل امنیتی بخش خدمات کنسولی خود را تا مدتی نامعلوم تعطیل می کند.
بسته شدن این سرویس کنسولی که مرجع صدور ویزا برای متقاضیان سفر به پاکستان است بسیاری از ساکنان افغانستان را با مشکلات جدی مواجه خواهد کرد. بدین ترتیب با تعطیل شدن خدمات کنسولی در سفارت پاکستان آن دسته از افراد که بنا به دلایل مختلف از جمله معالجات پزشکی، داد و ستد و یا تحصیل قصد سفر به پاکستان را دارند از این امکان محروم خواهند شد.
یک سخنگوی سفارت پاکستان در کابل با تایید این خبر به خبرگزاری فرانسه گفت بخش خدمات کنسولی که روزانه حدود یک هزار و پانصد روادید صادر می کرد «تا اطلاع ثانوی» تعطیل شده است.
وزارت امور خارجه پاکستان نیز با انتشار بیانیه ای اعلام کرده است که به دلیل «نگرانی های شدید در خصوص حفظ امنیت پرسنل دفاتر دیپلماتیک» این کشور، کاردار افغانستان در اسلام آباد را برای ادای توضیحات احضار کرده است. در این بیانیه تصریح شده است که کارکنان سفارت پاکستان در افغانستان مورد آزار و تهدید واقع شده اند.
