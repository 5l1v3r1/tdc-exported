
# Τελέστηκε το 6ο ετήσιο μνημόσυνο του πρώην Προέδρου Γλαύκου Κληρίδη

Published at: **2019-11-03T14:02:00+00:00**

Author: **SigmaLive**

Original: [SIGMALIVE](https://www.sigmalive.com/news/politics/595527/telestike-to-6o-etisio-mnimosyno-tou-proin-proedrou-glafkou-kliridi)

Τελέστηκε το πρωί της Κυριακής το 6ο ετήσιο μνημόσυνο του πρώην Προέδρου της Κυπριακής Δημοκρατίας και ιδρυτή του Δημοκρατικού Συναγερμού, Γλαύκου Κληρίδη, στον Ιερό Ναό των Αγίων Κωνσταντίνου και Ελένης, στη Λευκωσία, στην παρουσία του Προέδρου της Δημοκρατίας Νίκου Αναστασιάδη. Το παρών έδωσαν μέλη της οικογένειας, Υπουργοί και αξιωματούχοι της Κυβέρνησης, η ηγεσία και στελέχη του Δημοκρατικού Συναγερμού, εκπρόσωποι της Βουλής και κομμάτων, αξιωματούχοι και πλήθος κόσμου. Του μνημοσύνου προέστη ο Επίσκοπος Μεσαορίας Γρηγόριος. Τον επιμνημόσυνο λόγο ανέγνωσε ο Πρώην Ευρωβουλευτής Παναγιώτης Δημητρίου, ο οποίος αναφέρθηκε στην προσωπικότητα και στον χαρακτήρα του ανθρώπου και πολιτικού Γλαύκου Κληρίδη. «Ο ορθολογισμός του ανδρός καταγράφεται σε όλες τις φάσεις της κυπριακής ιστορίας, από την ημέρα της ίδρυση της Κυπριακής Δημοκρατίας μέχρι τον θάνατό του στις 15 Νοεμβρίου 2013» είπε ο κ. Δημητρίου. Αναφέρθηκε στο ναυάγιο της προσπάθειας επίλυσης του Κυπριακού πριν από την τουρκική εισβολή, λέγοντας ότι η στρατιωτική εισβολή του 1974 «επιβεβαίωσε ιστορικά την ορθότητα του πατριωτικού ρεαλισμού που αποτελούσε πάντοτε την βάση της κληριδικής πολιτικής φιλοσοφίας». Η διαχείριση του χάους από τον Προεδρεύοντα της Δημοκρατίας Γλαύκο Κληρίδη μετά τα τραγικά γεγονότα του 1974 υπήρξε σωτήρια για την Κυπριακή Δημοκρατία και τον λαό, πρόσθεσε ο κ. Δημητρίου. Είπε ακόμη ότι «ως Πρόεδρος της Κυπριακής Δημοκρατίας, ο Γλαύκος Κληρίδης έχει πραγματικά γράψει λαμπρή ιστορία». Μένοντας πλήρως αφοσιωμένος στον στόχο της επανένωσης και απελευθέρωσης της Κύπρου «πέτυχε την εμπλοκή και ενεργοποίηση του ευρωπαϊκού και διεθνούς παράγοντα προς την κατεύθυνση της επίλυσης του Κυπριακού» πρόσθεσε. «Μέσα σε αυτά τα πλαίσια των αρχών και αξιών του Γλαύκου Κληρίδη καλούμαστε οι οπαδοί της κληριδικής σχολής να ενεργούμε. Ιδιαίτερα όσον αφορά το κυπριακό πρόβλημα οφείλουμε να μείνουμε πιστοί στην πραγματιστική πολιτική του μέντορά μας, Γλαύκου Κληρίδη, που ήταν μια και μοναδική, η εξεύρεση λειτουργικής και βιώσιμης λύσης του Κυπριακού που να επανενώνει και να απελευθερώνει την Κύπρο από την τουρκική κατοχή» ανέφερε. Το καλύτερο μνημόσυνο του Γλαύκου Κληρίδη θα είναι η πραγμάτωση αυτού του οράματος, κατέληξε ο κ. Δημητρίου. Μετά το πέρας του μνημοσύνου ακολούθησε τρισάγιο και κατάθεση στεφάνων στον τάφο του Γλαύκου Κληρίδη, στο κοιμητήριο Αγίων Κωνσταντίνου και Ελένης, ενώ οι παριστάμενοι έψαλλαν στο τέλος τον Εθνικό Ύμνο. Σε ανάρτησή του στο twitter, o Πρόεδρος Αναστασιάδης έγραψε ότι «τιμούμε σήμερα τον ηγέτη που άφησε το στίγμα του για το πολιτικό του ήθος, για τον πατριωτικό, διεκδικητικό ρεαλισμό που τον διέκρινε, τον πραγματισμό που ήταν χαρακτηριστικά ενός πολιτικού με όραμα. Αιωνία σου η μνήμη Γλαύκο Κληρίδη». Σε δηλώσεις του μετά το πέρας του μνημοσύνου, ο Πρόεδρος του Δημοκρατικού Συναγερμού Αβέρωφ Νεοφύτου είπε ότι ο Γλαύκος Κληρίδης είχε δύο μεγάλα οράματα, την ένταξη της Κύπρου στην ενωμένη Ευρώπη και την επανένωση του τόπου. «Έζησε και ευτύχησε να δει το πρώτο του όραμα να εκπληρώνεται. Ένα όραμα που πίστευε ότι θα ήταν καταλύτης στην υλοποίηση και του μεγαλύτερου των οραμάτων του, της επίλυσης του Κυπριακού» είπε. Ευχόμαστε, συνέχισε, η σχολή σκέψης, οι παρακαταθήκες του Γλαύκου Κληρίδη να καθοδηγούν όλους μας. «Στις 25 Νοεμβρίου θα είναι η τριμερής συνάντηση. Ο Πρόεδρος της Δημοκρατίας είναι πανέτοιμος να κάνει ό,τι είναι δυνατόν για την επανέναρξη του διάλογου» είπε ο κ. Νεοφύτου. Ακόμη, ανέφερε ότι την μέρα του μνημοσύνου του Γλαύκου Κληρίδη «θέλουμε να επαναβεβαιώσουμε ως Δημοκρατικός Συναγερμός πως δεν υπάρχει άλλη λύση του Κυπριακού από τη διζωνική δικοινοτική ομοσπονδία». «Όταν ο Γλαύκος Κληρίδης πρώτος μίλησε για την αναγκαιότητα να κοιτάξουμε το εφικτό, είναι αυτός που δέχτηκε τη μεγαλύτερη πολεμική που δέχτηκε πολιτικό πρόσωπο από την ίδρυση της Κυπριακής Δημοκρατίας. Οι σοφές και οι πατριωτικές θέσεις πάντα βρίσκουν αντιπάλους» είπε. Ο Πρόεδρος του ΔΗΣΥ κατέληξε, λέγοντας ότι εμείς παραμένουμε στοχοπροσηλωμένοι στο όραμα του ιστορικού μας ηγέτη για επανένωση της πατρίδας. Πηγή: ΚΥΠΕ
