
# Три, п’ять, шість? Чи є користь від дробового харчування і скільки разів на день потрібно їсти

Published at: **2019-11-06T19:14:00+00:00**

Author: **Настася Князева**

Original: [НВ](https://nv.ua/ukr/health/nutrition/drobove-harchuvannya-shcho-ce-i-skilki-raziv-na-den-potribno-jisti-50052024.html)

Думка про те, що їсти потрібно часто і потроху популярна на Заході з 1980-х.
У нас мода на дробове харчування почалася пізніше. Три основних прийоми їжі і два-три перекуси — золотий стандарт, як для схуднення, так і для набору м’язової маси. Таке харчування настійно рекомендує більшість тренерів.
Одним воно підходить. Для інших перетворюється на додаткове поглинання калорій і нескінченні турботи про перекуси, які потрібно взяти з собою. Але дієтологи заспокоюють: звичне триразове харчування — не пережиток минулого, для більшості людей воно навіть краще за дробове.
Основний аргумент за п’яти- або шестиразове харчування — це горезвісний розгін метаболізму. Таким чином, наш організм представляється піччю, і щоб вона спалювала калорії, туди потрібно якомога частіше підкидати паливо.
Але науково цей ефект довести не вдалося. Вчені протягом восьми тижнів спостерігали за двома групами людей із зайвою вагою. В обох групах однаково урізали калорійність раціону. Але в одній групі розподілили калорії на три прийоми їжі, а в іншій — на шість. В результаті чоловіки і жінки з обох груп схудли, при цьому істотної різниці між тими, хто їв три рази і шість разів на день, не було.
Серед переваг дробового харчування часто називають контроль над апетитом. Це здається логічним, адже чим частіше ми їмо, тим менше відчуваємо голод. Але дослідження доводять зворотне. Підтримувати цукор в крові на більш низькому рівні теж, всупереч переконанням, простіше не на п’яти-, а на триразовому харчуванні.
Дробове харчування актуальне, коли необхідно наростити м’язову масу, збільшивши споживання білка. Організм не може засвоїти багато білка за раз.
Є наукове підтвердження того, що великі порції білка варто розділяти на кілька маленьких. Але йдеться про випадки, коли доза білка істотно збільшена. Це правило актуальне для бодібілдерів, а не для тих, хто займається силовими тренуваннями кілька разів на тиждень.
П’ятиразове харчування підходить для тих, кому зручно перекушувати і кого влаштовує своя вага. Якщо у людини є час для частої їжі і корисні продукти протягом дня завжди під рукою, якщо розмір порцій контролюється, а перекус не перетворюється на додатковий прийом їжі, так харчуватися можна.
При нестачі часу і бажанні схуднути відмовитися від перекусів можна і потрібно. Метаболізм від того, що їжа не надходить в організм кожні 2,5 години, не сповільнитися.
Тому панікувати, якщо не встиг перекусити, не варто. Навіть більше, здоровій людині можна періодично пропускати основні прийоми їжі. Тобто, намагатися впихнути в себе сніданок, коли не хочеться, не потрібно.
Влаштовувати час від часу велику перерву між прийомами їжі, наприклад, від вечері до обіду наступного дня, корисно.
На думку вчених, це ефективний спосіб знизити вагу. Якщо, звичайно, після перерви не змітати все з холодильника, намагаючись заповнити дефіцит калорій.
