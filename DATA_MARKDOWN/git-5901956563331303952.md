
# Roko pogrešanega turista našli v morskem psu?

Published at: **2019-11-07T19:16:00+00:00**

Author: **T. V.**

Original: [Slovenske novice](https://www.slovenskenovice.si/kronika/na-tujem/clanek/roko-pogresanega-turista-nasli-v-morskem-psu-246901)

V vodah francoskega otoka Reunion, ki se nahaja v Indijskem oceanu približno 800 kilometrov vzhodno od Madagaskarja, so ubili nevarnega morskega psa, ki je ogrožal turiste. Sodeč po najdbi v drobovju velike morske zveri, pa je bilo za enega turista že prepozno.Znotraj morskega psa so našli človeško roko, na njej pa poročni prstan. Oblasti so prepričane, da je to roka škotskega turista (44), ki je prejšnji teden izginil med dopustovanjem na Reunionu, kamor je prišel z ženo. Za Škotom je izginila vsaka sled, ko je šel sam plavat in se ni vrnil. Njegova žena je zagnala alarm, stekla je iskalna akcija. Na delu so bili tudi potapljači, ladje in helikopter, na kopnem pa sledni psi, a Škota niso našli.Vse do zdaj. Ali gre res za posmrtne ostanke nesrečnega Škota, bo pokazala analiza DNK. Morskega psa so skupaj s še štirimi ribami ubili, ker so se preveč približevali plažam s turisti. Za zdaj ni znano, ali je več kot tri metre dolg morski pes Škota (če gre res zanj) napadel ali pa je ta utonil in se je morski pes lotil njegovega trupla. Če je šlo za napad, je bil to že 24. napad morskih psov v vodah okoli Reuniona od leta 2011 do danes. Kar 11 izmed teh napadov se je končalo usodno za ljudi.
