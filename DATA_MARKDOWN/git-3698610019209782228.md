
# Найбільшою проблемою для журналістів в Україні є фізична агресія – ІМІ

Published at: **2019-11-06T16:50:00+00:00**

Author: ****

Original: [DT.ua](https://dt.ua/UKRAINE/naybilshoyu-problemoyu-dlya-zhurnalistiv-v-ukrayini-ye-fizichna-agresiya-imi-328729_.html)

Виконавча директорка Інституту масової інформації (ІМІ) Оксана Романюк повідомила про те, що за десять місяців цього року в Україні постраждали 208 журналістів через професійну діяльність. Про це вона розповіла на парламентських слуханнях на тему "Безпека діяльності журналістів в Україні: стан, проблеми і шляхи їх вирішення", повідомляться на сайті ІМІ.
Романюк зазначила, що найбільш проблема для українських журналістів – це фізична агресія. Із 208 інцидентів – 147 стосувались фізичної агресії.
"Безпека для мене особисто – це питання дуже болюче. Я ніколи не казала цього публічно, але я сама – я пройшла через побиття, через погрози, через публічний тиск, обшуки, допити, у мене вилучали ноутбук. Торік вибивали двері в офіс ІМІ… Для мене була дуже важливою підтримка колег і саму тому двері офісу ІМІ завжди будуть відкриті для журналістів. Ми з-під землі дістанемо ті броніки, ми знайдемо ті гроші на лікування, але ми допоможемо колегам", - сказала директорка ІМІ.
За словами Романюк, найбільших утисків зазнають чотири категорії працівників ЗМІ: журналісти, що працюють в зоні Операції об'єднаних сил; журналісти-розслідувачі; фотографи та оператори; регіональні журналісти. З точки зору безпеки для журналістів найгірші – окуповані території, далі Київ і область, Одещина, Волинь та Дніпропетровщина. Оксана Романюк закликала владу звернути увагу на зазначені регіони.
Директорка ІМІ також зауважила, що журналістам потрібен системний діалог із правоохоронними органами, із судовою владою. Також працівники ЗМІ категорично виступають проти політизації питання свободи слова і безпеки журналістів. Крім того, Романюк закликає журналістів підтримувати один одного на основі цінностей, етики та стандартів.
Зазначимо, що президент Володимир Зеленський указом від 6 листопада утворив консультативно-дорадчий орган – Раду з питань свободи слова та захисту журналістів. Основними завданнями Ради буде формування пропозицій щодо захисту інформаційного простору в інтересах інформаційної безпеки України, забезпечення реалізації прав громадян на свободу слова та отримання об'єктивної, достовірної інформації, а також забезпечення гарантій законної професійної діяльності журналістів.
Про проблеми інформаційної безпеки України читайте у матеріалі Володимира Кравченка і Тетяни Силіної "Замість розмов із телевізором" у тижневику "Дзеркало тижня. Україна".
