
# Marșul mănușilor albe: Surzii din Oradea, părinţi şi copii, i-au salutat pe concitandii lor într-un marş de sensibilizare a comunităţii (FOTO / VIDEO)

Published at: **2019-11-07T20:31:00+00:00**

Author: **Mădălina Sim**

Original: [Bihoreanul](https://www.ebihoreanul.ro/stiri/ultima-or-31-48/marsul-manusilor-albe-surzii-din-oradea-parinti-si-copii-i-au-salutat-pe-concitandii-lor-intr-un-mars-de-sensibilizare-a-comunitatii-foto-video-152631.html)


        Peste 150 de orădeni surzi, între care şi copii, au sărbătorit 100 de ani de la înfiinţarea Asociaţiei Naţionale a Surzilor din România. Aceştia au participat, joi, în centrul Oradiei, la un marş al mănuşilor albe pentru a atrage atenţia asupra modului de comunicare al surzilor.
      
Marşul a început de pe platoul Crişul Shopping Center, unde participanţii au primit mănuşi albe şi tricouri cu logo-ul Asociaţiei Naţionale a Surzilor din România (ANSR), care va împlini 100 de ani de la înfiinţare pe 9 noiembrie. 
Scopul marşului a fost sensibilizarea comunităţii orădene cu privire la felul de comunicare al surzilor şi la nevoile acestora.
Printre cei prezenţi s-au numărat şi familii de orădeni surzi. Nikolas şi Sofia (foto) sunt doi copii care moştenesc deficienţa de la părinţii lor şi care s-au împrietenit la Centrul Şcolar de Educaţie Incluzivă, unde se află singura grupă pentru copii surzi din Bihor. "Acolo mai învaţă încă opt copii cu aceeaşi problemă. Chiar dacă sunt surzi, au foarte multă energie şi sunt foarte extravertiţi", a spus Eva Oprea, una dintre învăţătoarele de la centru.
Ajunşi pe strada Republicii, orădenii i-au salutat pe toţi trecătorii, fluturând zâmbitori mâinile. Marşul s-a încheiat în Piaţa Unirii, unde membrii alaiului au format un cerc uriaş, iar apoi au ridicat, deodată, mâinile în aer. 
"În judeţul Bihor există peste 400 de persoane surde care au nevoie de sprijinul nostru ca să se poate integra în societate", a precizat pentru BIHOREANUL Angelica Platona, directorul adjunct al filialei.
Asociaţia Naţională a Surzilor din România a fost înfiinţată pe 9 noiembrie 1919, prin asocierea voluntară a unui grup de surzi, sub patronatul Reginei Maria. La acea dată, se numea Societatea Amicală a Surdo-Muţilor din România şi avea ca scop lupta pentru ajutorarea persoanelor surdo-mute, surde şi hipoacuzice. Primul preşedinte a fost Alexandru Clarnet, iar din comitetul de conducere a facut parte şi prinţul Henry Ghica, fiul surd al lui Constantin Ghica.
