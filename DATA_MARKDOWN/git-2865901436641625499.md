
# Još jedan “senator” iz Napolija odlazi kod Rafe u Kinu?

Published at: **2019-11-04T00:00:00+00:00**

Author: ****

Original: [MozzartSport](https://mozzartsport.com/fudbal/vesti/jos-jedan-senator-iz-napolija-odlazi-kod-rafe-u-kinu/341594)

Posle Mareka Hamšika, još jedan dugogodišnji prvotimac Napolija bi mogao da završi kod bivšeg trenera Rafaela Beniteza u Kini.
Španski stručnjak hoće da dovede Hose Mariju Kaljehona.
On je jedan od “senatora” u Napoliju kako Italijani zovu igrače sa dugogodišnjim stažom u jednom klubu. U Napulj je došao leta 2013. godine baš na zahtev tadašanjeg trenera Rafe Beniteza. Bio je jedno od prvih Benitezovih pojačanja zajedno sa tadašnjim saigračima iz Reala, Gonzalom Iguainom i Raulom Albiolom. Istog leta je došao i Benitezov bivši pulen iz Liverpula, golman Pepe Reina.
Interesantno je da Kaljehona zastupa agent Hose Kiljon, koji je dugo godina menadžer i Benitezu. Kao i Albiolu i Reini.
Kaljehonov ugovor sa Napolijem ističe na kraju sezone, a predsednik De Laurentis je već najavio da mu neće biti ponuđen novi pod uslovima koje zahteva španski vezista. Sve ukazuje na to da se saradnja bliži kraju i da bi Kaljehon već na zimu mogao da napusti San Paolo, a Benitez želi da ga dovede u Dalijan Jifang u kojem već igraju poznata imena poput Hamšika, Janika Fereire Karsaka i Salomona Rondona kojeg je Španac trenirao u Njukaslu.
(FOTO: reuters)
