
# రాజ్‌కోట్ టీ20కి తుపాను ముప్పు

Published at: **2019-11-04T21:23:09+00:00**

Author: ****

Original: [Andhrajyothy](https://www.andhrajyothy.com/artical?SID=946306)

ADVT
రాజ్‌కోట్: మూడు మ్యాచ్‌ల టీ20 సిరీస్‌లో భాగంగా ఈ నెల 7న రాజ్‌కోట్‌లో భారత్- బంగ్లాదేశ్ మధ్య జరగాల్సిన రెండో టీ20కి తుపాను ముప్పు పొంచి ఉంది. అరేబియా సముద్రంలో ఏర్పడిన అల్పపీడనం ప్రస్తుతం ఒమన్ వైపుగా పయనిస్తోంది. అయితే, అది ఏ క్షణంలోనైనా దిశను మార్చుకునే అవకాశం ఉంది. దీని ప్రభావం పశ్చిమ గుజరాత్, సౌరాష్ట్ర ప్రాంతాలపై ఉంటుందని పేర్కొన్న వాతావరణశాఖ.. చేపల వేటకు సముద్రంలోకి వెళ్లొద్దంటూ మత్స్యకారులకు హెచ్చరికలు జారీ చేసింది. మరోవైపు, మ్యాచ్‌కు ముందురోజు నుంచే గుజరాత్, సౌరాష్ట్రలో వర్షాలు కురిసే అవకాశం ఉందని తెలిపింది. అంతేకాదు, విపత్తును ఎదుర్కొనేందుకు ప్రభుత్వం సిద్ధంగా ఉండాలని కూడా హెచ్చరించింది.
 
గంటకు 120 కిలోమీటర్ల వేగంతో గాలులు వీచే అవకాశం ఉందని వాతావరణశాఖ అధికారులు. దీంతో రెండో టీ20పై నీలినీడలు కమ్ముకున్నాయి. వాతావరణం మ్యాచ్‌కు అనుకూలంగా లేకపోతే మ్యాచ్ రద్దు అయ్యే అవకాశం ఉంది. మూడు మ్యాచ్‌‌ల సిరీస్‌లో భాగంగా ఆదివారం ఢిల్లీలో జరిగిన మ్యాచ్‌లో బంగ్లాదేశ్ విజయం సాధించి 1-0తో ఆధిక్యంలో ఉంది.
