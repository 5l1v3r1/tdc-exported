
# 
        جوان ایرانی که می‌خواهد جانشین بوریس جانسون شود
      

Published at: **2019-11-04T21:53:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638193/%D8%AC%D9%88%D8%A7%D9%86-%D8%A7%DB%8C%D8%B1%D8%A7%D9%86%DB%8C-%DA%A9%D9%87-%D9%85%DB%8C%E2%80%8C%D8%AE%D9%88%D8%A7%D9%87%D8%AF-%D8%AC%D8%A7%D9%86%D8%B4%DB%8C%D9%86-%D8%A8%D9%88%D8%B1%DB%8C%D8%B3-%D8%AC%D8%A7%D9%86%D8%B3%D9%88%D9%86-%D8%B4%D9%88%D8%AF)

به گزارش بولتن نیوز، مدتی است که رسانه ها از جوانی به نام «علی میلانی» سخن می گویند که قصد دارد کرسی «بوریس جانسون» را در انتخابات عمومی ماه دسامبر تصاحب کند.
در همین رابطه روزنامه گاردین در شماره روز سوم نوامبر خود در گزارشی به تحلیل این موضوع پرداخته و می نویسد که جوانی ایرانی و مسلمان که به نماز جمعه می رود می خواهد صندلی بوریس جانسون را تصاحب کند.
علی میلانی شاید برای جانسون شناخته شده نباشد اما در «آکسبریج» (Uxbridge ) شهری در حومه لندن، فردی کاملا شناخته شده و معروف است.
بر اساس قانون انتخابات انگلیس، نماینده هر حوزه بصورت مستقیم با رقیب خود در آن حوزه رقابت می کند و بدین ترتیب نمایندگان مجلس عوام انگلستان هر یک نماینده بخش مشخصی از این کشور هستند؛ یعنی حوزه‌ها شکسته شده‌اند تا هر ناحیه یک نفر را به‌عنوان نماینده خود برگزیند.
این نامزد جوان برای آنکه بتواند در انتخابات ماه دسامبر بر جانسون غلبه کند بر روی دو موضوع متمرکز شده یک کسب رای جوانان در آکسبریج و هیثرو و دیگری «خیانت جانسون» به حوزه انتخاباتی خود.
علی میلانی در مورد خیانت جانسون می گوید: من اینجا زندگی می کنم، اینجا درس خوانده ام و در یکی از بیمارستان های همین محل تحت جراحی قرار گرفته ام اما کدامیک از شما می تواند مثالی بزند که جانسون برای انجام کارهای پرشکی خود به بیمارستان های آکسبریج مراجعه کرده باشد؟
میلانی در پنج سالگی به همراه مادر و خواهرش به انگلیس مراجعه کرده و امیدوار است که با اتکا به رای جوانان بتواند در انتخابات ماه دسامبر وارد مجلس عوام شود.
اسکای نیوز نیز در گزارشی درباره علی میلانی می نویسد: تغییرات جمعیتی و سرعت تنوع در بافت جمعیتی دانشجویان وخانواده‌های جوان به ضرر جانسون است.
به نوشته این شبکه، جمعیت سفیدپوست بریتانیا طی یک دهه اخیر، کاهش۱۶ درصدی داشته و از نظر تنوع قومیتی، سرعت این تغییر بالاست و در منطقه آکسبریج که حوزه انتخاباتی میلانی است، دیدگاه‌ها نسبت به جانسون مختلف است.
زمانی که خبرنگار این شبکه تنها کلمه نخست‌وزیر را بر زبان آورده، خانمی با فریاد گفته است: «دیگه این اسم رو جلوی من نیار، این آشغال کثافت.»
برخی از طرفداران حزب کارگر نسبت به محافظه‌کاران ابراز «انزجار» کرده و یکی از زنان مصاحبه‌شونده به اسکای‌نیوز گفته دختر شش‌ساله‌اش در مورد جانسون گفته«آقای احمق،‌ با این موهاش».
میلانی اخیرا به روزنامه فایننشال تایمز گفته بود: «اگرچه صحبتی در مورد پیروزی حزب کارگر نیست، اما صحبت سر زمان آن است.»
علی میلانی، عضو ایرانی‌تبار حزب کارگر ، به شبکه خبری اسکای‌نیوز گفت که امیدوار است با شکست بوریس جانسون، نخست‌وزیر بریتانیا، در انتخابات پیش‌رو تاریخ‌ساز شود.
اسکای‌نیوز می نویسد: در تاریخ بریتانیا، هرگز پیش نیامده که نخست‌وزیر متصدی، در انتخابات مقام خود را از دست بدهد. میلانی که از پنج سالگی به بریتانیا مهاجرت کرده امیدوار است تاریخ را برعکس کند.
میلانی به اسکای‌نیوز گفت: «از نگاه خودم، این همه هیجان‌زدگی و اینکه این همه انرژی برای این مبارزه (انتخاباتی) دارم تا حدی به این علت است که آیا نظام مردم‌سالاری ما ظرفیت آن را دارد که که به یک جوان طبقه کارگر، یک آدم عادی، اجازه دهد یک نخست‌وزیر را کنار بزند؟»
او گفت اولین باری که قرار بود در مقابل جانسون قرار گیرد صرفا می‌خواسته تجربه جدیدی بیاموزد نه اینکه واقعا به دنبال گرفتن صندلی نخست‌وزیری باشد.
میلانی می گوید با در نظر گرفتن نصف شدن آرای جانسون در انتخابات سال ۲۰۱۷ و تقویت جایگاه حزب کارگر، او اکنون به این موضوع فکر می‌کند.
نگاهی به زندگینامه علی میلانی
علی میلانی ۲۴ سال سن دارد و متولد تهران بوده و فارغ التحصل دانشگاه برونل لندن در رشته روابط بین‌الملل است.
میلانی در دوره دانشجویی به‌عنوان عضو هیئت اجرائی اتحادیه ملی دانشجویان انتخاب شد و با سیاست دانشجویی وارد زمین سیاست شد.
او بعدتر به‌عنوان عضو شورای حزب کارگر برگزیده شد. تمایلات سیاسی او شدیدا در جناح چپ حزب کارگر افتاد و او را با جرمی کوربین، رهبر این حزب در یک مسیر قرار داده است.
او در سال ۲۰۱۸، از سوی حزب کارگر به عنوان نامزد اصلی این حزب در آکسبریج معرفی شد.
 
