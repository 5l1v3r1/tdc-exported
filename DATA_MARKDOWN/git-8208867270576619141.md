
# Motomondiale, tragedia a Sepang: morto giovane pilota Munandar

Published at: **2019-11-02T12:05:00+00:00**

Author: ****

Original: [Repubblica.it](https://www.repubblica.it/sport/moto-gp/2019/11/02/news/motomondiale_tragedia_a_sepang_morto_giovane_pilota_munandar-240070457/)

SEPANG - Tragedia a Sepang. A seguito di un incidente sul circuito malesiano, avvenuto nel corso del primo giro alla curva 10, è morto il giovane pilota Afridza Munandar, partecipante alla Idemitsu Asia Talent Cup. Dopo la caduta Munandar è stato investito: è stata subito esposta la bandiera rossa e il 20enne indonesiano ha ricevuto immediati soccorsi dai medici del circuito. Vista la situazione, Munandar è stato trasferito all'ospedale di Kuala Lumpur in elicottero. Gli sforzi del personale medico, purtroppo, si sono rivelati vani e il pilota è deceduto poco dopo l'incidente. Munandar stava affrontando la IATC 2019 con grande determinazione e aveva conquistato due vittorie, due secondi posti e due terzi. La Federazione Internazionale di Motociclismo, Dorna Sports e tutto il personale coinvolto nella Idemitsu Asia Talent Cup esprimono le "più sentite condoglianze alla famiglia, agli amici e alle persone care a Munandar".
