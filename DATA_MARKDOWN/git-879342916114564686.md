
# Зона турбулентності: чому МАУ скасовує низку східних рейсів

Published at: **2019-11-01T07:10:01+00:00**

Author: **Богдан Долінце**

Original: [Слово і Діло](https://www.slovoidilo.ua/2019/11/01/pogljad/suspilstvo/zona-turbulentnosti-chomu-mau-skasovuye-nyzku-sxidnyx-rejsiv)


        Національний український перевізник – авіакомпанія Міжнародні авіалінії України (МАУ) – скасовує авіасполучення з Астаною та Коломбо. Також МАУ припиняє виконувати рейси до Мінська (Республіка Білорусь), Риги (Латвія) і Пекіна (Китай). Частота польотів за маршрутом Київ – Бангкок (Таїланд) буде скорочена до трьох щотижневих рейсів. Також планується скоротити денні та нічні рейси східного напрямку, які дублюються.
      
«Слово і Діло» поцікавилося в експерта авіаційної галузі Богдана Долінце, з чим може бути пов'язане рішення МАУ та дізналося про проблеми на авіаринку України.
За словами експерта, з огляду на стан компанії, за підсумками фінансових результатів останніх років, така оптимізація цілком логічна з точки зору економії коштів.
«Якщо компанія буде виконувати рейси, які зазнають збитків, то за них хтось повинен платити – власники або інші джерела», – зазначив експерт.
Друга складова пов'язана з операційними питаннями, додав Долінце.
Він акцентував, що сьогодні всі перевезення, які вимагають обльоту території РФ, мають негативні фактори. Зокрема, велика тривалість польоту, що для частини пасажирів може бути критичною, тому вони обирають інших перевізників – європейських, які можуть спокійно літати територією Російської Федерації, скорочуючи час і витрати на авіаційне пальне, розповів експерт.
За його словами, третя складова полягає у збільшенні вартості лізингу повітряних суден.
«Літаки Boeing 737 MAX, які повинні були постачатися замовникам, не постачаються. При цьому авіаційна сфера у світі щорічно зростає, є попит у авіакомпаній, деякі авіакомпанії почали відводити старі літаки в очікуванні нових, а нові так і не з'явилися. У підсумку зростає попит на літаки, які є на ринку. Отже, і вартість лізингу для всіх компаній у всьому світі також підвищується», – роз'яснив Богдан Долінце.
Експерт також виділив низку проблем, які існують на авіаринку. За його словами, є кілька складових. Наприклад, в Україні вартість авіаційного пального вище, ніж в Євросоюзі.
Долінце звернув увагу, що на внутрішні рейси застосовують ПДВ, яке робить більш дорогими авіаквитки на польоти між українськими аеропортами всередині країни. Це частково наслідок застарілого законодавства.
Він нагадав, що понад 4 роки в Україні говорять про відкрите небо з ЄС. Однак наблизити до європейського вдалося тільки частину законодавчого поля. Залишається ще багато нормативно-правових документів в авіаційній галузі, які працюють за старими принципами і не відповідають вимогам ЄС, розповів фахівець.
На його думку, особливу увагу варто приділити інфраструктурі регіональних аеропортів, що перебуває в неналежному стані.
«Компанії мають низку обмежень на польоти. Це питання забезпечення різного технічного обладнання, яке, наприклад, дозволяє керувати літаком не тільки візуально вдень, але і вночі. Стан злітних смуг та їх реконструкція – теж гостре питання. Ми бачимо, що крім аеропорту «Одеса», серйозних зрушень не було», – зауважив Долінце.
Експерт констатував, що в Україні є аеропорти, які хочуть розвиватися, але є велика проблема зі стабільністю фінансування.
«Кілька років тому ухвалили цілу програму з розвитку аеропортів. Однак тільки одиниці отримали фінансування», – резюмував Богдан Долінце.
Як повідомлялося МАУ, зміни вступлять в силу з 16 листопада і будуть діяти «аж до вироблення урядом України ефективного рішення по створенню рівних конкурентних умов для українських та іноземних перевізників при виконанні рейсів з обльотом території Російської Федерації».
Відзначимо, в Програмі діяльності уряду йдеться, що в Україні значно зросте частка авіаційних маршрутів, які виконуються за лоукост-моделлю.
Раніше ми повідомляли, які авіакомпанії-лоукостер вже є на ринку України.
Додамо, 30 січня 2019 року кандидат на пост президента України Володимир Зеленський у своїй передвиборчій програмі пообіцяв відновити аеропорти в кожному обласному центрі.
Хочете обговорити цю новину? Долучайтеся до телеграм-чату CHORNA RADA
