
# Adif rep quatre peticions per oferir serveis ferroviaris a partir del 2020

Published at: **2019-11-01T12:00:00+00:00**

Author: ****

Original: [Ara.cat](https://www.ara.cat/economia/Adif-quatre-sollicituds-serveis-ferroviaris_0_2336166463.html)

La gestora estatal d'infraestructures Adif ha rebut quatre sol·licituds per operar serveis ferroviaris a Espanya a partir del desembre de l'any vinent, ha informat l'empresa en un comunicat aquest divendres.
Les peticions provenen de l'empresa pública francesa SNCF, la valenciana Ilsa (dels mateixos propietaris que l'aerolínia Air Nostrum), i una aliança entre Talgo i Globalia, a més de Renfe. El mercat de ferrocarrils espanyol quedarà obert a operadors privats a partir del 14 de desembre del 2020, en compliment amb la normativa europea, que obliga a liberalitzar aquest tipus de serveis de transport. D'aquesta manera, doncs, companyies privades podran operar línies de tren més enllà de les empreses públiques com Renfe o Ferrocarrils de la Generalitat.

        Una màquina de perdre diners anomenada AVE
      
Les sol·licituds rebudes són per tres paquets de serveis en tres corredors: el Madrid-Barcelona, el Madrid-Sevilla-Màlaga i el del "Llevant" (costa mediterrània). En principi, el corredor Madrid-Barcelona s'adjudicarà a Renfe, ja que és l'única companyia amb prou capacitat per oferir el servei. De fet, l'operador públic ha presentat una oferta per incrementar els nombre de combois un 20%, fins els 104 trens diaris. En canvi, els altres dos corredors tenen un total de cinc i 16 serveis diaris.
El període de presentació de sol·licituds es va tancar el dijous 31 d'octubre i dona pas a una fase d'anàlisi, durant la qual Adif estudiarà els projectes rebuts per determinar-ne la viabilitat. Segons el calendari de l'empresa d'infraestructures, abans d'acabar el 2019 se sabran quines de les peticions són acceptades per signar els acords amb els operadors abans del 15 de març. Abans, però, la Comissió Nacional dels Mercats i la Competència (CNMC) haurà d'aprovar la decisió d'Adif.
L'avaluació dels projectes presentats es farà per part de tres equips: un de financer, un d'administratiu i un de tècnic, que també valoraran la compatibilitat entre les diferents sol·licituds. Adif vol "facilitar" tant "l'accés dels operadors a les principals línies d'alta velocitat" com "la possibilitat d'entrada a nous operadors que no tinguin disponibilitat de material rodant".
La més destacada és SNCF, l'operador ferroviari públic de França, que vol competir directament amb Renfe al mercat espanyol després que Renfe anunciés també la seva intenció de fer el salt cap a França. SNCF ha fet una petició per exportar a Espanya el servei d'alta velocitat de baix cost que ja explota a França, un projecte que també explora la mateixa Renfe.

        La pèrdua del monopoli de Renfe, una via per connectar millor Catalunya
      
Així mateix, aprofitant la liberalització del mercat a tota la Unió Europea, FGC havia presentat un projecte de trens ràpids que, utilitzant les vies d'alta velocitat, unirien les quatre capitals de demarcació catalanes amb les principals ciutats del sud de França -com Tolosa o Montpeller-, passant per Perpinyà.
També el 2020 entrarà en joc el servei de Rodalies de Barcelona, que la Generalitat ha avisat que podria canviar de mans si altres companyies ofereixen un servei millor que Renfe, que és l'empresa que sempre l'ha gestionat, així com els trens llançadora que uneixen l'aeroport del Prat amb el centre de la capital catalana.
