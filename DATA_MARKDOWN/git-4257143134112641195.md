
# Durva mérleg, hárompercenként egy gyorshajtó

Published at: **2019-11-02T08:15:00+00:00**

Author: **Infostart**

Original: [infostart](https://infostart.hu/belfold/2019/11/02/durva-merleg-harompercenkent-egy-gyorshajto)

Az elmúlt hónapokban országos szinten is megnőtt a személyi sérüléssel járó közlekedési balesetek száma. Békés megyében is több olyan súlyos baleset történt, amelynek oka a gyorshajtás volt. A rendőrség a szabálytalankodók kiszűrése érdekében folyamatosan ellenőrzi a sebességhatárok betartását.
A 44-es számú főúton Békéscsaba és Kondoros között pénteken a déli órákban mért a traffipax. Ezen a napon három óra alatt 61 szabálytalankodóról készült képfelvétel, közülük többen is jelentősen túllépték a megengedett sebességhatárt. A gyorshajtók egy része 130 km/óránál is gyorsabban hajtott ott, ahol a szabályok 90 km/órás sebességet engednek meg - írta a police.hu
Egy-egy útszakaszon a megengedett legnagyobb sebességet az út besorolása, minősége és környezeti sajátosságai alapján határozzák meg a szakemberek. A sebességhatár túllépése veszélyezteti a közlekedők biztonságát. A balesetek megelőzéséért legtöbbet a közlekedők tehetnek azzal, hogy betartják a szabályokat - figyelmeztetnek a rendőrök.

        Nyitókép: MTI
      
