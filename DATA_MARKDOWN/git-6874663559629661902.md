
# לראשונה: המדינה תובעת קבלן שאיחר במסירת דירות שנרכשו עבור דיירי הדיור הציבור

Published at: **2019-11-06T00:00:00+00:00**

Author: **שלומית צור**

Original: [כלכליסט - www.calcalist.co.il](https://www.calcalist.co.il/real_estate/articles/0,7340,L-3773221,00.html)

לראשונה: משרד השיכון הגיש תביעה בסך 114 אלף שקל נגד חברה יזמית בשל איחור במסירת שתי דירות חדשות שנועדו לדיירי דיור ציבורי. חוק המכר מאפשר לרוכשי דירות חדשות לתבוע יזמים שמאחרים במסירת הדירות, מעבר למועד שנקבע בהסכם רכישת הדירה.
התביעה הוגשה לבית משפט השלום בפתח תקווה, נגד חברת "זיפ תמ"א 38" שהקימה פרויקט תמ"א 38 בבניינים ברחוב בורכוב 14-16 בעיר.
התובע הוא משרד השיכון באמצעות חברת מטרופוליס אשר פועלת מטעם המדינה לרכישת דירות עבור מלאי הדיור הציבורי. בתביעה נטען כי ביוני 2016 רכש משרד השיכון שתי דירות חדשות בפרויקט ברחוב בורוכוב 16 לטובת מלאי הדיור הציבורי, אלא שהחברה היזמית מאחרת ב-10 חודשים במסירת הדירות.

        2,500 דירות עבור דיירי הדיור הציבורי
      
משרד השיכון רכש בין השנים 2019-2016 למעלה מ-2,500 דירות עבור דיירי הדיור הציבורי, מתוכן כ-450 דירות חדשות. במסגרת בדיקה אשר בוצעה בשיתוף אגף נכסים של המשרד וממונה חוק המכר, נמצא כי למעלה מ-70% מהדירות החדשות אשר נקנו למאגר הדיור הציבורי, נמסרו באיחור. בכמה מקרים עד כה, הגיע המשרד לסיכום עם היזמים בשל הפיצויים המגיעים לו, והפיצויים הופנו בחזרה לקרן הדיור הציבורי לטובת רכישת דירות נוספות עבור מלאי הדיור הציבורי.
 
לראשונה, בעקבות חוסר נכונות של מספר יזמים לשלם פיצוי בשל האיחור, פנה משרד השיכון ליחידה לאכיפה אזרחית בפרקליטות המדינה בבקשה להגשת תביעות למימוש זכויות המשרד על פי חוק. התביעה הראשונה הוגשה בימים האחרונים בשל מסירת הדירות בפרויקט בפתח תקווה, ובהמשך יוגשו תביעות נגד שישה יזמים נוספים.
במשרד השיכון הבהירו כי בימים הקרובים יעביר המשרד לפרקליטות המדינה חומרים להגשת תביעות מול 6 יזמים נוספים. כמו כן, הפיצוי בשל האיחור, שיתקבל בין אם בהליך פשרה ובן אם בתביעה - יופנה לטובת קרן הדיור הציבורי.
שרת הבינוי והשיכון, יפעת שאשא ביטון: "לא נסכים לכך שמשפחה תמתין עוד יום אחד נוסף מעבר להכרח, בשל איחור מסירה של יזם. אנו עומדים על הבטחת הזכויות של כלל רוכשי הדירות ולשיפור הנורמות הנוהגות בתחום, כך שיזמים יעמדו בלוחות הזמנים להם התחייבו כלפי הרוכש על אחת כמה וכמה כאשר מדובר בדיירי הדיור הציבורי.".
מנכ"ל משרד הבינוי והשיכון בנימין דרייפוס הוסיף: "נפעל בכל הדרכים החוקיות העומדות לרשותנו כדי לקבל את הפיצוי הקבוע בחוק מקבלנים ובנוסף נפעל בזמן הקרוב להגברת המודעות של רוכשי הדירות בשוק בכלל, לפיצויים הקיימים בחוק המכר ולזכויותיהם מכוח החוק, כדי שרוכשי דירות יממשו זכויותיהם".
מחברת זיפ תמ"א 38 נמסר בתגובה: "התביעה הוגשה כאשר התנהלו מגעים עם נציגי משרד השיכון, ככל הנראה מתוך מטרה להפעיל לחץ פסול על החברה. במסגרת המגעים הוצגו על ידי החברה עובדות התומכות בכך שתקופת העיכוב במסירת הדירה (ככל שהיתה כזו) הינה קצרה בהרבה מהנטען, וגם היא נגרמה, בין היתר, כתוצאה מעיכובים של רשויות שלטוניות, שאינן בשליטת החברה. מעניין לגלות כי המדינה ביד אחת מעכבת יזמים בביצוע פרויקט של חיזוק מבנים קיימים בפני רעידות אדמה, ובידה האחרת מגישה תביעות בגין עיכובים במסירת דירות. החברה תמשיך לפעול למיגון, חיזוק ושיפוץ בניינים ישנים במסגרת של התחדשות עירונית לטובת כלל לקוחותיה. כתב התביעה טרם נתקבל בידי החברה, לאחר קבלתו תוגש לבית המשפט כתב הגנה של החברה".
