
# Furti Pesaro, esce solo per un’ora. Casa ripulita

Published at: **2019-11-06T23:45:46+00:00**

Author: **ELISABETTA ROSSI**

Original: [il Resto del Carlino](https://www.ilrestodelcarlino.it/pesaro/cronaca/furto-casa-1.4873423)

Pesaro, 7 novembre 2019 - Toccata e fuga. Un furto lampo quello messo a segno ieri mattina in un appartamento ai piani alti di palazzo Cermatori, in piazzale Garibaldi 4. Il proprietario è uscito di casa verso le 9 e alle 10 si è visto chiamare dalla vicina che lo avvisava del furto. È stata infatti la dirimpettaia ad accorgersi per prima che qualcuno era entrato nell’abitazione di fronte.
Ha sentito dei rumori provenire da fuori e quando ha aperto la porta di casa non c’era già più nessuno sul pianerottolo. Ha visto però che la porta blindata dei vicini era aperta e la serratura forzata e divelta. Ha così chiesto l’intervento delle forze dell’ordine. Sul posto, verso le 11, è arrivata una Volante e gli uomini della Scientifica per i rilievi.
E ovviamente anche i proprietari dell’appartamento, una coppia di pesaresi. Dal primo giro di ricognizione è emerso che i ladri hanno agito molto in fretta. Dopo aver forzato la porta d’ingresso, si sarebbero diretti nel reparto notte dove hanno messo a soqquadro due stanze. Hanno passato al setaccio ogni angolo delle camere e poi anche del resto della casa, portando via gioielli e oro per un valore di circa 8mila euro. I malviventi sono riusciti a dileguarsi senza dare nell’occhio. Hanno però lasciato le tracce della loro visita.
Caos e danni ma, quest’ultimi, solo alla porta blindata che ieri sera era già stata rimessa a punto. Si sospetta che abbiano agito almeno in due. Le vittime del furto sono certe che i ladri li tenessero d’occhio già da un po’. E che fossero a conoscenza dei loro spostamenti. Non a caso sono entrati in azione subito dopo che il proprietario è uscito di casa per andare a lavorare. Sapevano quindi che a quell’ora nell’appartamento non ci sarebbe stato nessuno. Così hanno potuto agire indisturbati. E poi darsi alla fuga. Indagano gli uomini della Volante.
Iscriviti alla newsletterRimani sempre aggiornato sulle notizie nazionaliAccedi per Iscriverti
