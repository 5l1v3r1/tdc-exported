
# داریوش ارجمند: مشکل تلویزیون، فیلمنامه است

Published at: **2019-11-04T09:21:00+00:00**

Author: ****

Original: [جامعه خبری تحلیلی الف](https://www.alef.ir/news/3980813034.html)

بازیگر نقش "مالک‌اشتر" اعتقاد دارد سریال‌های تلویزیون و بازیگرانش در صورتی به موفقیت می‌رسند که فیلمنامه خوبی در دست داشته باشند.
به گزارش تسنیم، مشکل سریال‌های امروز این است که در عین پایین آوردن سلیقه مخاطب، عدم دلچسبی و تأثیرگذاری‌اش، برخی از رسانه‌های دیگر بازار رونق مخاطب را به دست گرفته‌اند. در صورتیکه زمانی تلویزیون با آثاری که ارائه می‌داد گرمابخش منازل مردم بود و چند نوبت در هفته‌ای که سریال روی آنتن می‌رفت چشم همه جامعه منتظر اتفاقات آن مجموعه‌های تلویزیونی بود.
داریوش ارجمند دلیل ناکامی برخی از بازیگران در شخصیت‌پردازی و عدم تأثیرگذاری برخی از سریال‌های تلویزیونی را ضعف در فیلمنامه دانست و گفت: امروز اگر بازیگری نمی‌تواند آن شخصیت‌پردازی و همذات‌پنداری لازم را با کاراکتر و نقش خودش داشته باشد و مخاطب آن را ببیند و لذت ببرد، مقصرش فیلمنامه است؛ برای اینکه نوشته خوبی نیست!
وی افزود: بارها گفته‌ام نوشته خوب را نمی‌توان بد بازی کرد؛ نوشته بد را هم نمی‌توان خوب بازی کرد. با همه نویسندگان سینما و تلویزیون ایران کار کرده‌ام مشکل ما در تلویزیون فیلمنامه است.
ارجمند با اشاره به اینکه بارها گفته‌‌ام سر هرکاری می‌روم می‌گویم این آخرین کار من است و به سعید سلطانی هم گفتم آخرین ستایشی است که بازی می‌کنم، خاطرنشان کرد: من در تلویزیون هم گفتم بر سر هر کاری می‌روم می‌گویم این آخرین کار من است؛ برای اینکه سر کاری می‌روم در فکر کار بعدی باشم باید خودشیرینی کنم و این‌کارها را نمی‌پسندم. به سعید سلطانی هم گفتم آخرین ستایشی است که بازی می‌کنم، مگر خلافش ثابت شود؛ بدین معنا که نمی‌روم به کارگردان بگویم فصل بعدی را بسازید و به من هم نقشی بدهید.
وی در پاسخ به این سؤال که دوست دارید چه کارهایی انجام دهید و چه نقش‌هایی را در کارنامه‌تان ثبت کنید، افزود: چیزهایی که دوست داشتم بازی کنم از سنم گذشت؛ خیلی دوست داشتم حضرت ابوالفضل(ع) را بازی کنم و 20 بار خواب این نقش را دیدم. اما سنم گذشت و تمام شد؛ خوشحالم که در خوابم این نقش را بازی کردم و احوالات خوبی هم برایم شکل گرفت.
داریوش ارجمند این روزها در فیلم سینمایی "بلوا" بهروز شعیبی ایفای نقش می‌کند؛ اثری که ماجرای عماد استاد دانشگاه خوشنام و چهره تلویزیونی مورد توجه را به تصویر می‌کشد؛ در کنار ارجمند بازیگرانی چون بابک حمیدیان، لیلا زارع، محمد علی‌محمدی، مسعود دلخواه، زکیه بهبهانی، ساغر قناعت و پاشا جمالی در این فیلم سینمایی حضور دارند.
