
# Українці Яремчук і Пластун відзначилися голами за Гент у чемпіонаті Бельгії

Published at: **2019-11-01T09:59:00+00:00**

Author: ****

Original: [DT.ua](https://dt.ua/SPORT/ukrayinci-yaremchuk-i-plastun-vidznachilisya-golami-za-gent-u-chempionati-belgiyi-328095_.html)

Нападник Роман Яремчук і захисник Ігор Пластун забили по голу за "Гент" у матчі 13-го туру чемпіонату Бельгії з "Андерлехтом" (3:3).
При рахунку 1:3 Яремчук на 84-й хвилині з добивання після нереалізованого пенальті скоротив відставання до мінімального, а Пластун на четвертій компенсованій хвилині врятував для своєї команди нічию.
У нинішньому сезоні на рахунку Яремчука 13 голів у 17 матчах "Гента" у всіх турнірах. Для українського захисника це третій гол у 20 матчах сезону.
Відзначимо, що тиждень тому Яремчук продовжив контракт з "Гентом". Нова угода форварда збірної України з бельгійським клубом розрахована до 2023 року.
За підсумками ігрового дня четверга "Гент" залишився на четвертому місці в турнірній таблиці національної першості. Від лідируючого "Брюгге" команда відстає на 8 очок.
Раніше повідомлялося про те, що Яремчук відзначився дублем за бельгійський "Гент" у Лізі Європи.
