
# חברת הקנאביס הישראלית IMC גייסה בבורסה בקנדה 15.5 מיליון דולר

Published at: **2019-11-04T00:00:00+00:00**

Author: **צלי גרינברג**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3772997,00.html)

מגדלת הקנאביס הוותיקה IMC חקלאות השלימה גיוס של 20.4 מיליון דולר קנדי (כ-15.5 מיליון דולר אמריקני) במסגרת מיזוג הופכי שביצעה עם השלד הקנדי Navasota Resources. הגיוס נעשה לפי שווי של 145 מיליון דולר קנדי (כ-100.3 מיליון דולר אמריקני) לפני הכסף.
השלמת הגיוס והמיזוג תאפשר לחברה להתחיל להיסחר בבורסת CSE הקנדית החל ממחר (ג'), ובכך תהפוך למגדלת הקנאביס הרפואי הישראלית הראשונה שתיסחר בבורסה הקנדית. BOL פארמה, המגדלת הקודמת שביקשה להירשם למסחר בבורסה קנדית באמצעות הנפקה (ולא במיזוג כפי שעשתה IMC), לא צלחה את שלב הההנפקה. 
חברת IMC שמעסיקה כ-50 עובדים נוסדה בשנת 2010 על ידי אורן שוסטר ורפאל גבאי, מקימי ובעלי קבוצת EWAVE הפעילה גם בתחומי הנדל"ן. מטה החברה ממוקם בקיבוץ גליל ים הסמוך להרצליה. החברה מקימה באירופה בסיס תפעולי שבראשו תעמוד זרוע ההפצה שלה בגרמניה, ופועלת לקדם את המותג שתבנה בה גם למדינות האירופאיות בהן החלה בפעילות: ספרד, פורטוגל ויוון. IMC ידועה בעולם הקנאביס הישראלי גם בפיתוח טכנולוגיות חדשניות שפיתחה לצרכני קנאביס רפואי.
במסגרת התשקיף הציגה IMC הכנסות בגובה של 5.19 מיליון דולר אמריקני לשנת 2018, ו-4.5 מיליון דולר לשנת 2017, כאשר רובם (84%) הגיעו ממכירת תפרחות, והשאר הגיעו ממכירת סיגריות קנאביס מגולגלות (9%) ושמנים (7%).
החברה הציגה גם פעילויות בגרמניה, ספרד, יוון ופורטוגל, לצד הפעילות הישראלית, ומתוך הוצאות נדרשות לפעילות שהציגה בסכום של 21.45 מיליון דולר, 5 מיליון דולר הופנו להשקעת החברה במיזמים שונים, 4 מיליון דולר עבור רכישת מלאי לפעילות בגרמניה, 4 מיליון דולר כהוצאות לפעילות הישראלית, והשאר התחלק בין צרכים שונים.
 
