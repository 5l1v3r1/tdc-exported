
# Dell UltraSharp da 27”: è il primo monitor 4K 100% Adobe RGB con colorimetro integrato e due Thunderbolt 3

Published at: **2019-11-05T10:00:00+00:00**

Author: **Sergio Donato**

Original: [DDay.it](https://www.dday.it/redazione/32943/dell-ultrasharp-4k-monitor-adobe-rgb-thunderbolt3)

Dell ha tolto il velo dal suo nuovo monitor: il 27” pollici 4K con una copertura del 100% dello spazio colore Adobe RGB, Thunderbolt 3 e, per la prima volta in un monitor Dell, una calibrazione del colore integrata.
È l’insieme di queste caratteristiche a rendere il monitor Dell UltraSharp 27 4K PremierColor Monitor 4K (UP2720Q) innovativo, perché se è vero che esistono in commercio schermi professionali con colorimetro integrato, finora non ne esistevano con supporto anche alla connessione Thunderbolt 3.
Le porte Thunderbolt 3 sono ben due e permettono di veicolare fino a 90 W di potenza per caricare un laptop, per esempio, e connettere in serie fino a due monitor con risoluzione 4K (daisy chain).
Il colorimetro integrato è compatibile CalMAN e può essere anche programmato per effettuare la calibrazione al di fuori dell’orario di lavoro. Il pannello è un IPS con copertura del 100% di Adobe RGB, del 98% di DCI-P3 e dell’80% del BT.2020 (Rec. 2020).
La luminosità si ferma a 250 nits, quindi l’HDR è fuori dalla sua portata, ma ha un rapporto di contrasto di 1.300:1. Immaginiamo che Dell abbia inteso l’UP2720Q come monitor da studio per ambienti bui, e non come monitor di riferimento come può esserlo un Apple Pro Display XDR.
La vendita del Dell UP2720Q UltraSharp 27 4K PremierColor inizierà il 15 gennaio 2020 a un prezzo consigliato di 2.000 dollari.
