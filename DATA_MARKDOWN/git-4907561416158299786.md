
# Seray Şahiner'in eşi İbrahim Özkan intihar etti

Published at: **2019-11-07T17:22:20+00:00**

Author: ****

Original: [Posta](https://www.posta.com.tr/seray-sahinerin-esi-ibrahim-ozkan-intihar-etti-2217696)

İbrahim Özkan (35), öğle saatlerinde Çağlayan'daki İstanbul Adalet Sarayı dördüncü kattta bulunan İstanbul 56. Asliye Ceza Mahkemesi'ndeki duruşmasına girdi. "Alkollü araç kullanarak trafik güvenliğini tehlikeye atmak" suçundan 4 ay 5 gün hapis cezasına çarptırılan ve hakkındaki hükmün açıklanması geri bırakılan İbrahim Özkan, daha sonra yedinci kata çıkarak Çocuk Ağır Ceza Mahkemesi'nin önüne geldi. Görgü tanıklarından elde edilen bilgiye göre, bir süre duruşma listesini inceleyen Özkan daha sonra bilinmeyen bir nedenle aşağı atladı. Çağlayan Adliyesi'nin -3'üncü katındaki atrium alanına düşen İbrahim Özkan, adliyede yapılan ilk müdahalenin ardından hastaneye kaldırıldı. İbrahim Özkan hastanede yaşamını yitirdi. Olay adliyede çok büyük paniğe yol açtı. Olay anını gören bir kadın ise baygınlık geçirdi. Polis olay yerini bir süre güvenlik çemberinde tuttu.
İbrahim Özkan, İstanbul Üniversitesi İletişim Fakültesi Gazetecilik bölümünden mezundu. Kalite kontrolü sonrası belgelendirme sektöründe çeşitli görevlerde 10 yıl çalışan İbrahim Özkan, yüksek performans beklentisi ve iş stresi nedeniyle istifa ederek, geçen yıl memleketi Edirne'nin Keşan ilçesine döndü. Keşan'da mesleki eğitim merkezinde marangozluk bölümüne kayıt yaptırdı, haftanın 3 günü sanayideki bir marangozhanede çırak olarak çalışarak, mesleği öğrendi. DHA'ya verdiği röportajda, her zaman küçük bir şehirde çalışmanın hayalini kurduğunu söyleyen Özkan, hobi olarak yaptığı marangozluğu meslek edinmeye karar verdiğini şu sözlerle söylemişti:

        "Elimle bir şeyler üretmek ve bunu görmek çok keyifli. Bütün beyaz yakalılara bunu tavsiye ediyorum. Ofiste yaptığınız işin sonucunu gerçek anlamda görmüyorsunuz. Ama bu işte ellerim çalışıyor ve sonucunda ortaya bir ürün çıkıyor. Bir şeyler tasarlamak ve bunu gerçeğe dökmek çok keyifli. Bu da ciddi anlamda insanda ruhsal tatmin yaratıyor. Benim marangozluk yapmak istememin en önemli nedenleri başında da bu geliyor."
      
 Yazar Seray Şahiner ile iki ay önce evlenen İbrahim Özkan'ın intihar sebebi henüz belirlenemedi.
