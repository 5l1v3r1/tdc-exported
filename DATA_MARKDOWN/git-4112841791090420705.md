
# Pri behu jej mali mušky do oka naklásť vajíčka, neskôr sa z nich vyliahli parazitické červy

Published at: **2019-11-05T21:20:00+00:00**

Author: **Jakub Paulík**

Original: [REFRESHER](https://refresher.sk/76284-Pri-behu-jej-mali-musky-do-oka-naklast-vajicka-neskor-sa-z-nich-vyliahli-paraziticke-cervy)


        Postupným trením oka žena zistila, že to po prvom vytiahnutí parazita neskončilo.
      
68-ročná žena z Nebrasky začala pociťovať podráždenie pravého oka, a tak si ho prepláchla vodou. Počas toho ale s hrôzou zistila, že sa z jej oka dostal približne 1,3 centimetra dlhý parazitický červ. Ako každý rozumne uvažujúci jedinec, pochopiteľne, ihneď na druhý deň navštívila očného lekára.
Dovtedy však stihla z oka vypudiť rovno troch malých červov, píše IFL Science. Doktor jej odporučil masť na zabránenie bakteriálnej infekcie a ďalej jej poradil, aby si aj v najbližšej dobe s vodou čistila oko, čím by mala odstrániť zvyšných parazitov. To sa pacientke po štvrtom vypudení malého červa nakoniec aj podarilo.
Ako sa do oka pacientky takýto parazit ale vôbec dostal? 68-ročná Američanka doktorovi spomínala, že začiatkom februára 2018 narazila pri behu na roj malých mušiek. Tie sa jej podľa vlastných slov dostali do tváre i do úst. Je teda možné, že pri tejto príležitosti mušky do ženy nakládli vajíčka s larvami. 
Podľa autorov štúdie z Oxfordu ide len o druhý prípad, kedy sa stal hostiteľom parazitického červa s názvom Thelazia gulosa ľudský jedinec. Z akého dôvodu tento druh infikuje mimo zvierat aj ľudí, nie je zatiaľ isté. Prvý prípad sa týkal Abby Beckley z Alijašky, ktorá bola zrejme nainfikovaná pri love losov.
