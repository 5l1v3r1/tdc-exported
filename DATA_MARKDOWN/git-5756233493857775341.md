
# نخست‌وزیر مالزی: مجبوریم حساب‌های بانکی ایرانیان را ببندیم

Published at: **2019-11-01T11:59:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619199/%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D9%85%D8%A7%D9%84%D8%B2%DB%8C-%D9%85%D8%AC%D8%A8%D9%88%D8%B1%DB%8C%D9%85-%D8%AD%D8%B3%D8%A7%D8%A8%E2%80%8C%D9%87%D8%A7%DB%8C-%D8%A8%D8%A7%D9%86%DA%A9%DB%8C-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D8%B1%D8%A7-%D8%A8%D8%A8%D9%86%D8%AF%DB%8C%D9%85)


        ماهاتیر محمد، نخست وزیر مالزی گفت:«با وجود رابطه خوبی که با ایران داریم ولی به دلیل برخی فشارهای خارجی ناگزیریم حساب بانکی افراد و شرکت‌های ایرانی را مسدود کنیم.»
      

        آفتاب‌‌نیوز :
      
پس از انتشار اخباری در خصوص این که بانک‌های مالزی مسدود کردن حساب‌های ایرانیان را آغاز کردند، نخست وزیر این کشور در واکنشی رسمی اعلام کرد که در صورت امتناع بانک‌های مالزی از این اقدام، شعب خارجی آنها تعطیل می‌شوند.
آقای محمد تصریح کرد که مالزی برای مسدود کردن حساب‌های بانکی ایرانی‌ها بسیار تحت فشار است.
او مرکز اعمال این فشارها را قابل حدس زدن دانست و آن را «زورگویی قدرت‌های جهانی» توصیف کرد ولی حاضر نشد به طور مستقیم از آن نام ببرد.
نخست وزیر مالزی که در نشست شورای ملی مشورتی دانشجویان سخن می‌گفت در پاسخ به این انتقاد که ایرانی‌ها پس از مسدود شدن حساب خود با مشکلات بسیار مواجه می‌شوند، تصریح کرد که هدف از بستن حساب‌های ایرانی‌ها نیز ایجاد مشکل برای آنها بوده و متاسفانه کاری از دست ما برنمی‌آید چون مجبور هستیم این کار را بکنیم.
تا کنون دو بانک‌ سی‌آی‌ام‌بی و آر‌اِچ‌بی به تبعیت از تحریم‌های پولی و مالی آمریکا علیه جمهوری اسلامی، مسدود کردن حساب‌های بانکی افراد حقیقی و حقوقی ایرانی را آغاز کرده‌اند.
برخی گمانه‌زنی‌ها دلیل افزایش فشار بر بانک‌های مالزی را افشاء غیررسمی کمک مالزی به فروش نفت ایران است اعلام می‌کنند، رخدادی که موجب اعلام هشدار جدی ایالات متحده به کوالالامپور شد.
