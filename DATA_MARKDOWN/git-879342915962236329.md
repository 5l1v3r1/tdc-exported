
# Президент доручив ліквідувати корупцію в сфері містобудування

Published at: **2019-11-05T20:06:33+00:00**

Author: ****

Original: [Слово і Діло](https://www.slovoidilo.ua/2019/11/05/novyna/polityka/prezydent-doruchyv-likviduvaty-korupcziyu-sferi-budivnycztva)


        На необхідності до кінця 2019 року ліквідувати тотальну корупцію у сфері державного архітектурно-будівельного контролю та містобудування акцентував увагу глава держави, Володимир Зеленський.
      
Таке завдання президент поставив перед міністром розвитку громад та територій України Альоною Бабак на зустрічі з керівництвом Ради та Кабміну, повідомляє ОПУ.
Глава держави наголосив на необхідності переведення надання адміністративних послуг у будівництві в електронний формат та запровадження автоматичної реєстрації в реєстрі дозвільних документів. Також треба запровадити виключно судовий порядок оскарження права здійснення підготовчих, будівельних робіт за зазначеними дозвільними документами та скасування декларації готовості об’єкта до експлуатації.
Крім того, Зеленський поставив завдання міністру юстиції України Денису Малюсьці. Серед них – внести зміни у програмне забезпечення реєстрів нерухомості та бізнесу, щоб припинити несанкціонований доступ. Також Денис Малюська має до кінця червня 2020 року забезпечити формування законодавчої основи для роботи електронного нотаріату.
Раніше КМДА опублікувала список незаконних будівництв у Києві.
Нагадаємо, «Слово і Діло» оприлюднило цикл журналістських розслідувань (читайте першу, другу , третю, четверту, п'яту частини) про злочинну схему виведення коштів із ЖК «Шевченківський квартал». З’ясувалося, що для будівництва ЖК Rich House було використано частину коштів інвесторів ЖК «Шевченківський квартал». І до цього, ймовірно, був причетний народний депутат від «Батьківщини» Валерій Дубіль.
Хочете обговорити цю новину? Долучайтеся до телеграм-чату CHORNA RADA
