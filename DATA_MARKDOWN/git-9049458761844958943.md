
# సచివాలయ పోస్టుల భర్తీకి అదనపు మార్కులు అందుకే..!

Published at: **2019-11-01T10:05:33+00:00**

Author: ****

Original: [Andhrajyothy](http://edu.andhrajyothy.com/EduNewsArticle.aspx?SID=943610)


        పరీక్షలు.. నియామకాలు.. ఓ సాహసం!
      
అమరావతి, అక్టోబరు 31 (ఆంధ్రజ్యోతి): గ్రామ సచివాలయాల్లో ఉద్యోగుల నియామకాల ప్రక్రియ ప్రభుత్వానికి పెద్ద సవాల్‌గా మారింది. రాష్ట్రంలోని గ్రామ సచివాలయాల్లో 15 రకాల ఉద్యోగులను నియమించే క్రమంలో పంచాయతీరాజ్‌శాఖ 1.26 లక్షల మందిని నియమించేందుకు భారీ నియామక ప్రక్రియ పూర్తి చేసిన విషయం తెలిసిందే. ఏపీపీఎస్సీ చేయలేని బృహత్తర ప్రక్రియను పంచాయతీరాజ్‌శాఖ భుజాన వేసుకుని, పరీక్షల నిర్వహణను సమర్థంగా చేపట్టగలిగినా.... పేపర్‌ సెట్‌ చేసి ప్రింటింగ్‌ చేసే బాధ్యత ఏపీపీఎస్సీ ద్వారా చేపట్టాల్సి ఉండటంతో సమన్వయం కొరవడి తప్పులు దొర్లాయి. ఫలితాలు వచ్చినప్పటి నుంచి అనేక రకాల అపోహలు, అభ్యర్థుల ఆందోళనలు, నియామక ప్రక్రియలో పొరపాట్లు ఉన్నతాధికారులకు చికాకు తెప్పించాయి.
 మరోవైపు గ్రామ సచివాలయ పరీక్షల ప్రశ్నపత్రం క్లిష్టంగా ఉండటంతో కొన్ని రకాల పోస్టులకు తగిన సంఖ్యలో అభ్యర్థులు అర్హత సాధించలేదు. మిగిలిపోయిన పోస్టులను భర్తీ చేయాలని భావించి.. ఎస్సీ, ఎస్టీలకు కటాప్‌ మార్కులు తగించారు. అయినా మిగిలిన పోస్టులకు నియామక ప్రక్రియ చేపట్టాల్సి రావడంతో పంచాయతీరాజ్‌ అధికారులు బెంబేలెత్తిపోయారు. తదుపరి నియామక ప్రక్రియలో విధులు నిర్వహించే ఓపిక, సహనం తమకు లేదని, ఇక ఈ పరీక్షల నిర్వహణ తమకు తలకు మించిన భారమని సాక్షాత్తు ముఖ్యమంత్రి జగన్‌ వద్ద ఈ శాఖ అధికారులు విన్నవించుకున్నట్లు సమాచారం. దీంతో.. అందరికీ 15 మార్కులు కలిపితే, ఇంకా కొంత మంది అర్హత సాధిస్తారని, ఇలా ఆ పోస్టులు భర్తీ చేస్తే సరిపోతుందన్న ఉద్దేశంతో కలెక్టర్లకు ఆదేశాలిచ్చినట్లు అధికారులు పేర్కొంటున్నారు.
