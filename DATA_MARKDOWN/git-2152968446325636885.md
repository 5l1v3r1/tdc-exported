
# Българи окупират Сърбия през уикенда, изпразват щандовете и пълнят бюджета

Published at: **2019-11-01T10:46:00+00:00**

Author: **Елка Василева**

Original: [Dnes.bg](https://www.dnes.bg/balkani/2019/11/01/bylgari-okupirat-syrbiia-prez-uikenda-izprazvat-shtandovete-i-pylniat-biudjeta.428160)

Само една-единствена туристическа проява – Царибродската сушеница, носи на този град приходи от 100 000 евро, което е равно на една пета от градския бюджет.
Българите идват чрез туристически агенции, но повечето от тях просто палят колата и тръгват за Сърбия. Идват не само от София, но и от Перник, Благоевград, Драгоман, пише „Вечерне новости“.
Директорът на туристическата организация Цариброд Васил Андреев обяснява, че Царибродската сушеница се организира на 16 и 17 ноември. „Подготвил съм цяла реч на български – казва Андреев. - Когато дойдат, те изпразват всичките щандове с месо. А това е много важно за нас, защото сме успели да накараме хората отново да гледат прасета. Само тази  проява за един ден носи на Цариброд 100 000 евро, което е равно на една пета от бюджета“.
Тези дни в София се състоя туристическа презентация както на Цариброд, така и на Белград и Лесковац, пише „Вечерне новости“. За първите девет месеца на годината българските туристи са реализирали 103 708 нощувки, предимно в Белград.
„Готови сме за пристигането на българите, които винаги са в десетката по многочисленост гости в Белград“, каза Слободан Ункович, зам.-директор на туристическата организация Белград.
Освен в Белград българите обичат и сръбските балнеолечебни курорти, като и местата, на които се организират различни прояви. Българските туристи ходят в Сърбия семейно, с по-голяма компания, но и все повече млади хора избират страната за забавления. В Сърбия те празнуват всички празници - от новогодишните и 8 март и 1 май, до есенните.
„Българските туристи идват при нас не само на Рощилиядата, но и на карнавала, както и на всички празници и уикенди – казва Небойша Коцич, шеф на туристическата организация Лесковац. - Новогодишните празници са изкупени още от миналата година, когато са си тръгнали доволни. Надяваме се, че скоро ще бъде открит хотел „Белград“, защото ще увеличим броя на леглата и ще ги задържим възможно най-дълго. Те харчат отлично, хранят се единствено в ресторантите, защото обичат нашата кухня“, обяснява директорът.
 
