
# سانحه هوایی دیگری از بیخ گوش روس‌ها گذشت

Published at: **2019-11-01T19:38:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619273/%D8%B3%D8%A7%D9%86%D8%AD%D9%87-%D9%87%D9%88%D8%A7%DB%8C%DB%8C-%D8%AF%DB%8C%DA%AF%D8%B1%DB%8C-%D8%A7%D8%B2-%D8%A8%DB%8C%D8%AE-%DA%AF%D9%88%D8%B4-%D8%B1%D9%88%D8%B3%E2%80%8C%D9%87%D8%A7-%DA%AF%D8%B0%D8%B4%D8%AA)


        هواپیمای مسافربری سوخو ۱۰۰ روسیه که پس از برخاستن از فرودگاه شهر «تیومن» موتور آن از کار افتاده بود موفق به فرود اضطراری شد.
      

        آفتاب‌‌نیوز :
      
خلبان این هواپیما پیش از فرود، برج مراقبت را در جریان مشکل قرار داد و تلاش کرد سوخت درون هواپیما را کاهش دهد.
این هواپیما ۸۰ مسافر داشت که براساس گزارش شبکه ان.ت.و روسیه همگی آنان به سلامت قدم بر روی زمین گذاشتند.
هواپیما متعلق به شرکت هواپیمایی «یامال» روسیه است که به فروش بلیت های ارزان قیمت معروف است.
خبرگزاری تاس نیز گزارش داده که این هواپیما تنها دو سال و نیم بود که در خطوط هوایی روسیه آغاز به کار کرده بود.
براساس گزارش‌های اولیه، دلیل از کار افتادن موتور هواپیما، برخورد آن با پرندگان بوده است.
یک ماه پیش فرود اضطراری و سخت هواپیمای مسافربری بویینگ در فرودگاه بارنائول در منطقه سیبری روسیه ۵۶ مصدوم بر جا گذاشت.
این هواپیما که مدل آن بویینگ -۷۶۷ بود با ۳۴۴ سرنشین ازجمله ۱۰ خدمه در حال نشستن بر روی باند بود که چرخ‌ها آتش گرفت اما خلبان توانست کنترل هواپیما را حفظ و آن را در انتهای باند متوقف کند.
هواپیما به شرکت هوایی «آزور-ایر» تعلق داشت و از ویتنام عازم بارنائول شهری در جنوب روسیه بود.
۲۵ مرداد نیز یک فروند هواپیمای مسافربری ایرباس ۳۲۱ شرکت هواپیمایی اورال روسیه در مسیر ژوکوفسکی - سیمفروپل با ۲۲۶ سرنشین و هفت خدمه به علت نقص فنی مجبور به فرود اضطراری شد و در پی این حادثه ۲۳ نفر مصدوم شدند.
دقایق کوتاهی پس از برخاستن این هواپیما از باند فرودگاه، خلبان متوجه شد که موتور با دسته ای از مرغ‌های دریایی برخورد کرده و دچار مشکل شده است از این رو درخواست فرود اضطراری داد.
اما بدترین فاجعه هوایی چند ماه اخیر در روسیه به اواسط اردیبهشت ماه امسال بازمی گردد چرا که یک فروند هواپیمای سوخو سوپرجت-۱۰۰ شرکت ایروفلوت (از مسکو عازم شهر مورمانسک در شمال غرب روسیه بود ) ۲۸ دقیقه پس از پرواز به فرودگاه بازگشت و بر اثر فرود سخت و آتش گرفتن موتور هواپیما، دچار آتش سوزی شد که در نتیجه آن ۴۱ نفر کشته شدند.
در این هواپیما ۷۸ نفر ازجمله چند خدمه قرار داشتند که تنها ۳۷ نفر زنده ماندند. کمی بعدتر کارشناسان اعلام کردند که تلاش مسافران برای خارج کردن چمدان‌های خود در قفسه بالای سر مسافران، باعث افزایش تعداد قربانیان شده است.
