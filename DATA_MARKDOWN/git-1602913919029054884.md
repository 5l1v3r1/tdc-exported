
# Medicii, atraşi cu salarii de 6.000 de euro în Germania sau cu locuinţe de serviciu în România

Published at: **2019-11-02T12:44:09+00:00**

Author: **Vasile Magradean**

Original: [Ziarul Financiar](https://www.zf.ro/eveniment/medicii-atrasi-cu-salarii-de-6-000-de-euro-in-germania-sau-cu-locuinte-de-serviciu-in-romania-18532752)

Medicii clujeni sunt atraşi la un târg de forţă de muncă de profil cu salarii care pornesc de la 6.000 de euro pentru specialişti în Germania sau cu locuinţe de serviciu, la un spital din Vatra Dornei. Sunt puse la dispoziţie 800 de locuri de muncă în ţară şi străinătate.
Managerul evenimentului „Cariere în Alb” Cluj-Napoca, Bogdan Covaliu, a declarat, sâmbătă, corespondentului MEDIAFAX, că sunt căutaţi medici din aproape toate specialităţile medicale: medicină de urgenţă, de familie, ATI, radiologie dar şi cardiologie.
„Avem la Târgul <Cariere în Alb> de la Cluj-Napoca, cel mai mare târg de locuri de muncă pentru personal medical din România, un număr de 15 companii angajatoare sau de recrutare, jumătate fiind din România, iar restul din străinătate, care caută să angajeze 800 de oameni. Sunt oferite locuri de muncă în Germania, Franţa, Elveţia, Marea Britanie, dar şi în România. Majoritatea vor să angajeze imediat, dar se caută şi colaborări part-time. Sunt căutaţi medici specialişti de aproape toate specialităţile medicale – medicină de urgenţă, de familie, ATI, radiologie, dar şi cardiologie, precum şi asistenţi medicali. Aşteptăm peste 700 de profesionişti din domeniul medical dornici să aplice la ofertele de muncă”, a spus Covaliu.
Potrivit acestuia, deşi salariile medicilor au crescut în România, ofertele din străinătare sunt duble sau triple, iar în cazul medicilor specialişti sunt de 5-6 ori mai mari.
„Se poate ajunge până la 15.000 de euro pe lună fără probleme pentru un neurochirurg cu experienţă, de exemplu”, a precizat Bogdan Covaliu.
Ilarion Victor Ciprian, de la o firmă de recrutare din Germania, a declarat la rândul său că oferta companiei cuprinde cursuri gratuite de limbă germană în Bucureşti cu o durată de 4 luni, plus o primă de motivare lunară de 400 de euro. În Germania, medicii sunt aşteptaţi cu salarii care pornesc de la 4.600 de euro pentru un rezident şi depăşesc 6.000 de euro pentru un specialist, la care se adaugă alte sporuri, gărzi sau cazare gratuită pe o perioadă de 3 luni.
„Lucrăm cu foarte multe spitale şi clinici din Germania, în special din nordul acestei ţări, care caută medici din toate specialităţile, de la pediatrie, oncologie, chirurgie”, a spus acesta.
În comparaţie cu salariile oferite în străinătate, Spitalul Municipal Vatra Dornei speră să atragă câţiva medici în specializările anestezie, medicină de urgenţă, radiologie, infecţioase, cărora le oferă locuinţă de serviciu sau decontarea contravalorii chiriei în limita a 700 de lei pe lună.
„Le oferim un loc de muncă în Vatra Dornei, care este staţiune, un oraş mic, liniştit, frumos şi cochet”, a spus Valentin Stan, managerul spitalului.
Ştefana este asistentă medicală, proaspăt absolventă a UMF Cluj-Napoca, şi ar dori să lucreze în oftalmologie, în oraş, pentru a căpăta experienţă. „După, aş vrea să plec în străinătate”, a spus tânăra.
O altă tânără, Anda, rezident în chirurgie vasculară, a venit la târgul de joburi pentru a-şi găsi un loc de muncă în Irlanda. „Aş prefera să lucrez în străinătate, nu neapărat pentru aspectul financiar, ci mai ales pentru condiţiile oferite, pentru aparatura medicală existentă, mediul de lucru sau programul, care este mult mai bine stabilit”, a explicat rezidenta.
