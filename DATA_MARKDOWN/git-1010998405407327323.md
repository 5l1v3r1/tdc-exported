
# Късни голове донесоха ценна победа на ЦСКА във Варна

Published at: **2019-11-05T19:32:00+00:00**

Author: ****

Original: [bTV Новините](https://btvnovinite.bg/sport/kasni-golove-donesoha-cenna-pobeda-na-cska-vav-varna.html)

Късни голове донесоха ценни три точки за ЦСКА при гостуването на "Черно море" във Варна. Резервата Кристиян Малинов и Али Соу бяха точни за успеха с 2:0. И двете попадения паднаха в заключителните минути на двубоя.
На "Тича" интересни ситуации пред вратите почти липсваха. За сметка на това острите сблъсъци и жълтите картони бяха в изобилие.
В самия край на първото полувреме Рубен Пинто уцели страничната греда с мощен шут извън наказателното поле. След почивката ЦСКА наложи натиск, а домакините разчитаха на редки контраатаки.
Мачът вървеше към нулево равенство, когато "червените" изрисуваха впечатляваща комбинация, а Малинов се възползва от подаването на Пинто и откри резултата. Малко след това вратарят Густаво Бусато блесна за гостите, като спаси с една ръка техничен изстрел на Исмаил Иса. Точка на спора с чудесен индивидуален пробив сложи Али Соу.
Така ЦСКА запази на 11 точки изоставането си от лидера "Лудогорец" и съкрати на 5 аванса на втория "Левски", който обаче е с мач по-малко и в сряда приема "Етър".
