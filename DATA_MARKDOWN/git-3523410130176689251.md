
# 
        ادوبی صدها فونت جدید برای سیستم‌عامل iOS منتشر کرد
      

Published at: **2019-11-02T18:34:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637580/%D8%A7%D8%AF%D9%88%D8%A8%DB%8C-%D8%B5%D8%AF%D9%87%D8%A7-%D9%81%D9%88%D9%86%D8%AA-%D8%AC%D8%AF%DB%8C%D8%AF-%D8%A8%D8%B1%D8%A7%DB%8C-%D8%B3%DB%8C%D8%B3%D8%AA%D9%85%E2%80%8C%D8%B9%D8%A7%D9%85%D9%84-ios-%D9%85%D9%86%D8%AA%D8%B4%D8%B1-%DA%A9%D8%B1%D8%AF)

گروه IT: کاربران iOS و iPadOS از امروز می‌توانند از صدها فونت جدیدی استفاده کنند که ادوبی دراختیارشان قرار داده است. در به‌روزرسانی تازه‌ی ادوبی، ۱،۳۰۰ فونت رایگان و ۱،۷۰۰ فونت برای کاربران پولی Creative Cloud روی آیفون و آیپد منتشر شده است. این فونت‌های جدید روی iOS 13.1 و iPadOD 13.1 دردسترس خواهند بود و از APIهای شخصی‌سازی‌شده هم پشتیبانی می‌کنند.   به گزارش بولتن نیوز به نقل از زومیت، پیش‌از‌این، نصب هر فونت شخصی‌سازی‌شده روی سیستم‌عامل iOS به چند فرایند‌ متصل به‌هم نیاز داشت. با به‌روزرسانی جدیدی که دیروز منتشر شد، یکی از بزرگ‌ترین منابع فونت جهان به‌صورت رسمی دراختیار کاربران خواهد بود. کاربران با به‌روزرسانی جدید می‌توانند فونت مدنظر خود را براساس نام جست‌وجو کنند و فونت‌های موجود را براساس شکل ظاهری‌شان فیلتر و آن‌ها را باهم مقایسه کنند.  
  تمام فونت‌های موجود برای کاربران پولی Creative Cloud برای استفاده‌های شخصی یا تبلیغاتی دردسترس هستند و کاربران بابت مجوز استفاده از آن‌ها نگرانی نخواهند داشت. فونت‌های اختصاصی ادوبی هم در این به‌روزرسانی دراختیار کاربران قرار گرفته‌اند.به‌روزرسانی جدید، بخشی از برنامه‌ی ادوبی برای بازطراحی Creative Cloud دسکتاپ است. این بازطراحی Creative Cloud را به فروشگاهی بزرگ برای مدیریت اپلیکیشن‌ها و فروش فونت، براش و... مشابه تبدیل می‌کند.
