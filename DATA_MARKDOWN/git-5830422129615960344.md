
# قانون اصل ۴۴ اصلاح شد / افزایش اختیار شورای داوری خصوصی‌سازی

Published at: **2019-11-04T11:45:00+00:00**

Author: ****

Original: [boursepress.ir](http://boursepress.ir/news/138415/%D9%82%D8%A7%D9%86%D9%88%D9%86-%D8%A7%D8%B5%D9%84-%DB%B4%DB%B4-%D8%A7%D8%B5%D9%84%D8%A7%D8%AD-%D8%B4%D8%AF-%D8%A7%D9%81%D8%B2%D8%A7%DB%8C%D8%B4-%D8%A7%D8%AE%D8%AA%DB%8C%D8%A7%D8%B1-%D8%B4%D9%88%D8%B1%D8%A7%DB%8C-%D8%AF%D8%A7%D9%88%D8%B1%DB%8C-%D8%AE%D8%B5%D9%88%D8%B5%DB%8C%E2%80%8C%D8%B3%D8%A7%D8%B2%DB%8C)


        نمایندگان مجلس ، کلیات لایحه اصلاح قانون اجرای اصل ۴۴ و موادی از قانون برنامه سوم توسعه را به تصویب رساندند که طبق آن اختیار شورای داوری خصوصی‌سازی بیشتر می شود .
      
به گزارش پایگاه خبری بورس پرس، نمایندگان مجلس در نشست علنی دیروز با هدف تسهیل فضای کسب و کار با 163 رأی ، کلیات لایحه‌ای را به تصویب رساندند که بر اساس آن و در صورت تصویب جزئیات، شورای داوری خصوصی‌سازی اختیارات بیشتری پیدا کرده و شورای مقررات زدایی فضای کسب و کار نیز تقویت می‌شود.
حمیدرضا فولادگر رئیس کمیسیون ویژه حمایت از تولید ملی در خصوص این لایحه گفت: با توجه به اینکه مواد فوق در این لایحه به کمیسیون ویژه مرتبط و به قانون رفع موانع تولید و اجرای سیاست‌های کلی اصل 44 تفویض شده با هماهنگی کمیسیون قضایی از سوی هیأت رئیسه به این بخش ارجاع شد.
وی افزود: مواد اضافه شده به لایحه دولت با موافقت معاونت حقوقی و وزارت اقتصاد بوده و بر همین اساس کمیسیون، هیأت مقررات‌زدایی را نیز به آن اضافه کرد. شورای داوری و هیأت مقررات‌زدایی در حال حاضر فعال است اما با توجه به تجربیات بدست آمده دولت تشخیص داد باید توان اجرایی، اختیارات و ترکیب آنها تقویت شود.
فولادگر ادامه داد: شورای داوری در واگذاری‌ها در موارد اختلافی حین واگذاری و قبل از آن ورود می‌کرد اما بر اساس این قانون ، امکان تشکیل آن برای پس از واگذاری نیز ایجاد شده است. هیأت مقررات زدایی نیز مانند شورای داوری تشکیل می‌شود اما اختیارات لازم و ضمانت اجرایی ندارد و از آنجایی که اصلی‌ترین مشکل تولید مقررات دست و پاگیر و تعدد مراکز تصمیم‌گیر است با هماهنگی دولت تصمیم گرفته شد این هیأت چالاک‌تر و با اختیارات بیشتر تشکیل شود.
انتهای پیام
