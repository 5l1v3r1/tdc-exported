
# Момиче е в кома, след като 21-годишен блъсна четирима на спирка във Варна

Published at: **2019-11-04T09:41:00+00:00**

Author: **Йордан Фотев**

Original: [bTV Новините](https://btvnovinite.bg/bulgaria/21-godishen-blasna-trima-dushi-na-spirka-vav-varna.html)

Четирима души пострадаха на автобусна спирка във Варна, след като 21-годишен шофьор се качи с колата си на тротоара.
Инцидентът е станал тази сутрин около 7:40 ч. на бул. "Владислав Варненчик" в града. Поради неизяснени на този етап причини младият шофьор е загубил управление над автомобила.
Четирима души, които са чакали на спирката, са пострадали. Две момичета на 14 г. и 27-годишен мъж се настанени в болница „Света Анна”.
Едното момиче е в кома. Другото момиче е със счупена подбедрица и е настанена в ортопедията. 27-годишният мъж е с две счупени подбедрици и травма на главата.
Една жена е настанена в болница „Света Марина” с комоцио.
Пробата за алкохол на шофьора е отрицателна. Жена, очевидец на инцидента, разказа, че момчето било разстроено и в шок от случилото се.
Пред нея обяснило, че спирачките на колата му отказали.
