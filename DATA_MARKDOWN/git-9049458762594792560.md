
# గ్రూప్‌-1 మెయిన్స్‌కు 8,351 మంది

Published at: **2019-11-02T08:44:11+00:00**

Author: ****

Original: [Andhrajyothy](http://edu.andhrajyothy.com/EduNewsArticle.aspx?SID=944465)


        హైకోర్టు స్టే తొలగింపుతో ప్రిలిమ్స్‌..
      

        ఫలితాలు విడుదల చేసిన ఏపీపీఎస్సీ
      

        1:50 నిష్పత్తిలో ఎంపిక ..
      

        డిసెంబరు 12 - 23 వరకూ మెయిన్స్‌
      
 
అమరావతి, నవంబరు 1(ఆంధ్రజ్యోతి): గ్రూప్‌-1 ప్రిలిమ్స్‌ ఫలితాలను ఏపీపీఎస్సీ శుక్రవారం విడుదల చేసింది. ఈ ఏడాది మే 26న ఈ పరీక్షలు నిర్వహించింది. పరీక్షా సమయంలో అభ్యర్థులకు కాలిక్యులేటర్లు ఇస్తామని నోటిఫికేషన్‌లో పేర్కొన్న ఏపీపీఎస్సీ... పరీక్ష రాస్తున్నప్పుడు వాటిని ఇవ్వలేదని, పైగా అనువాద లోపాలతో నష్టపోయామని పలువురు అభ్యర్థులు హైకోర్టును ఆశ్రయించడంతో ప్రిలిమ్స్‌ ఫలితాల విడుదలపై కోర్టు స్టే విధించింది. ఈ స్టేను ఎత్తివేయాలని ఏపీపీఎస్సీ వేసిన పిటిషన్‌ను విచారించిన హైకోర్టు... అందుకు అనుగుణంగా తీర్పు చెప్పింది. దీంతో ఏపీపీఎస్సీ శుక్రవారం ‘ఫైనల్‌ కీ’ను, ప్రిలిమ్స్‌ ఫలితాలను వెల్లడించింది. పేపర్‌-1ను 120 మార్కులకు, పేపర్‌-2ను 120 మార్కులు... మొత్తంగా 240 మార్కులకు ప్రిలిమ్స్‌ పరీక్షలు నిర్వహించింది.
 వీటికి కటాఫ్‌ మార్కులు 90.42గా నిర్ణయించింది. పేపర్‌-1లో 237, పేపర్‌-2లో 300 మందిని వివిధ సాంకేతిక కారణాల వల్ల తిరస్కరించారు. మొత్తంగా మెయిన్స్‌కు 1:50 నిష్పత్తిలో 167 పోస్టులకు 8,351 మందికి అర్హత కల్పించింది. డిసెంబరు 12 నుంచి 23 వరకూ మెయిన్స్‌ పరీక్షలు ఉంటాయి. అయితే హైకోర్టు తుది తీర్పునకు లోబడే ఈ భర్తీ ప్రక్రియ ఉంటుందని ఏపీపీఎస్సీ ప్రకటించింది. కాగా.. డివిజినల్‌ అకౌంట్స్‌ ఆఫీసర్ల గ్రేడ్‌-2 ఫలితాల వెల్లడిపై ఉన్న స్టేను కూడా హైకోర్టు తొలగించింది. జస్టిస్‌ జి.శ్యాంప్రసాద్‌ ఈ మేరకు ఉత్తర్వులు జారీ చేశారు.
