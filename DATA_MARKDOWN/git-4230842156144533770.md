
# Від початку доби на Донбасі зафіксували шість обстрілів – один військовий поранений

Published at: **2019-11-03T17:52:44+00:00**

Author: ****

Original: [ФАКТИ](https://fakty.com.ua/ua/ukraine/20191103-vid-pochatku-doby-na-donbasi-zafiksuvaly-shist-obstriliv-odyn-vijskovyj-poranenyj/)

У зоні бойових дій на Донбасі бойовики шість разів порушили режим припинення вогню. Унаслідок обстрілів один український військовий зазнав поранення.
Упродовж поточної доби, 3 листопада, поранення зазнав один військовослужбовець зі складу Об’єднаних сил.
Збройні формування Російської Федерації та її найманці шість разів порушили режим припинення вогню. Противник обстріляв позиції наших підрозділів з гранатометів різних систем, великокаліберних кулеметів та стрілецької зброї.
П’ять обстрілів наших позицій ворожі війська здійснили у районі відповідальності оперативно-тактичного угруповання Північ.
У районі Золотого (поза межами ділянки розведення) бойовики здійснили один обстріл з великокаліберних кулеметів.
Читайте: За п’ять років війни на Донбасі загинуло понад 3,3 тис. мирних жителів – ООН
У штабі ООС зазначили, що наразі триває розведення №2 у районі населеного пункту Золоте-4 Луганської області.
Нагадаємо, що 29 жовтня о 12.00 у Золотому розпочався процес розведення сил і засобів з обох сторін від лінії розмежування. Війська сторін на Донбасі повинні відійти на відстань 1 км від позицій, які займали. Відведення сил повинно тривати не більше 30 днів.
