
# Langer ut: - Mye tull

Published at: **2019-11-01T07:02:24+00:00**

Author: **TORE ULRIK BRATLAND**

Original: [Dagbladet.no](https://www.dagbladet.no/sport/langer-ut---mye-tull/71771756)

Han er toppscorer i Champions League med seks mål. Og han er toppscorer i den østerrikske serien med 12 mål.
Ikke rart det er masse skriverier rundt Erling Braut Haaland (19), den største sensasjonen fra Norge siden Martin Ødegaard (20).
Seinest fredag skriver den engelske avisa The Guardian at 20 klubber har Red Bull Salzburg-spissen på radaren. Ifølge avisa akter klubben å beholde Haaland fram til sommeren. Da håper den angivelig å få solgt ham for over 60 millioner pund, eller 750 millioner kroner.

        Nede i Salzburg har Red Bulls sportsdirektør, Christoph Freund, merket seg skriveriene rundt nordmannen.
      
Han slår tilbake.
- De siste ukene er det blitt skrevet mye tull. Alt jeg leser får meg til å smile, sier Freund til fredagens papirutgave av den østerrikske «avis-bibelen» Kronen Zeitung.
Freund vil likevel ikke utelukke at noe kan skje i januarvinduet - slik er fotballens mekanismer - men han understreker:

        - Jeg har ikke snakket med noen klubber ennå. Jeg kan også fortelle at det ikke har kommet noen tilbud som gjelder fra vinteren.
      
Red Bull Salzburg-manager Jesse Marsch sier:
- Det er normalt at det blir rykter rundt en slik spiller. Planen er at han blir, sier han, ifølge Kronen Zeitung.
- Vi er ikke stresset. Christoph Freund har et utmerket forhold til Erlings far og de snakker ofte sammen.
Seinest torsdag meldte journalist i Gazzetta dello Sport, Nicolo Schira, at Juventus forbereder et bud på 40 millioner euro, eller rundt 430 millioner kroner.

        Dagbladet og andre medier har tidligere skrevet at Manchester United er i førersetet. Årsaken er den naturlige koblingen til Ole Gunnar Solskjær, som trente Haaland i Molde.
      
De to holder fortsatt kontakten.
Så spørs det naturligvis hvor fristet Haaland vil være av å bli lagkamerat med Cristiano Ronaldo, hvis Juventus-opplysningen stemmer. Napoli skal tidligere ha fått beskjed om at ingenting vil skje med Haaland før eventuelt til sommeren.

        Spissen var ikke med på de to siste landskampene mot Spania og Romania. Han er ventet å være et trekkplaster i de nærmest betydningsløse kampene mot Færøyene og Malta i november. Bare ville teorier kan sende Norge til EM-sluttspillet gjennom kvaliken.
      
Men selv disse «ville teoriene» er det ingen som snakker om.
