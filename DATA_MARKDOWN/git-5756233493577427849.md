
# فروش اموال سرقتی در سایت دیوار

Published at: **2019-11-06T10:52:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620170/%D9%81%D8%B1%D9%88%D8%B4-%D8%A7%D9%85%D9%88%D8%A7%D9%84-%D8%B3%D8%B1%D9%82%D8%AA%DB%8C-%D8%AF%D8%B1-%D8%B3%D8%A7%DB%8C%D8%AA-%D8%AF%DB%8C%D9%88%D8%A7%D8%B1)


        فرمانده انتظامی شهرستان کوهدشت گفت: سارق حرفه‌ای لوازم داخل خودرو که از طریق سایت دیوار اقدام به فروش اموال سرقتی می‌کرد در این شهرستان دستگیر شد.
      

        آفتاب‌‌نیوز :
      
سرهنگ عباس ‌دولتشاهی صبح امروز در جمع خبرنگاران اظهار داشت: مأموران انتظامی کلانتری 11 این شهرستان در پی وقوع چند فقره سرقت لوازم داخل خودرو با رصد اطلاعاتی دریافتند که این اموال در سایت دیوار در حال فروش است و سپس این موضوع به‌صورت ویژه در دستور کار قرار گرفت.
وی افزود: مأموران پلیس با اقدامات تخصصی یک سارق را در ارتباط با سرقت‌های به‌وقوع پیوسته شناسایی و پس‌از هماهنگی با مرجع قضایی او را در یک عملیات منسجم در مخفیگاهش دستگیر کردند.
فرمانده انتظامی شهرستان کوهدشت عنوان کرد: تعداد چندین دستگاه ضبط پخش خودرو و تعدادی انواع لوازم مسروقه در بازرسی از مخفیگاه این‌ متهم کشف شد.
وی با بیان اینکه متهم در تحقیقات به‌عمل آمده به چند فقره سرقت لوازم داخل خودرو اعتراف کرد و به مرجع قضایی تحویل داده شد، بیان کرد: به شهروندان توصیه می‌کنیم هنگام خرید از سایت‌های فروش کالا و نیازمندی‌های آنلاین به قیمت‌های پایین‌تر از رایج بازار مشکوک شده و ضمن درخواست مدارک هویتی، هوشیاری و دقت لازم را داشته باشند.
