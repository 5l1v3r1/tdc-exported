
# Зарплати та відрядження для держслужбовців тепер виплачуватимуть лише в безготівковій формі

Published at: **2019-11-04T09:38:00+00:00**

Author: ****

Original: [DT.ua](https://dt.ua/ECONOMICS/zarplati-ta-vidryadzhennya-dlya-dezhrsluzhbovciv-teper-viplachuvatimut-lishe-v-bezgotivkoviy-formi-328370_.html)

Кабінет міністрів України зобов'язав усі державні установи виплачувати заробітну плату а також кошти на відрядження працівників у безготівковій формі. Як заявив міністр Кабінету міністрів Дмитро Дубілет, це дозволить скоротити кількість паперових документів та заощадити мінімум 60 млн гривень на рік.
"Тільки уявіть собі. 60 млн грн на рік витрачають центральні органи влади та обладміністрації на банківські комісії через те, що платять зарплату готівкою. І ще якусь сума, яку ми вже не рахували, на виплати за відрядження. Виявилось, що близько 7% співробітників отримують зарплату готівкою, а не на банківський рахунок", - написав він вранці в понеділок за підсумками позачергового засідання уряду в неділю, 3 листопада.
За його словами, рішення не лише заощадить державні кошти, але й є кроком до елементарної фінансової культури. При цьому Дубілет додав, що для банків воно не принесе суттєвих збитків, бо для них робота з готівкою теж є певним чином збитковою
"60 млн грн — це не така велика сума у масштабі всього бюджету. Але це — один з багатьох заходів, який ми робимо, щоб виконати сурові KPI по оптимізації бюджету", - додав міністр.
Нагадаємо, що напередодні уряд погодив проект держбюджету на 2020 рік, в якому мінімальна заробітна плата закладена на рівні  4723 гривень на місяць.
