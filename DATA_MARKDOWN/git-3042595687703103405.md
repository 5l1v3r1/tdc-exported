
# Nærmer seg medalje

Published at: **2019-11-03T19:18:46+00:00**

Author: **NTB I**

Original: [Dagbladet.no](https://www.dagbladet.no/sport/naermer-seg-medalje/71778733)

Viking, som ble klare for sin ellevte cupfinale etter 3–0 seier over Ranheim onsdag, hadde nullstilt seg og slo Lillestrøm med samme sifre på hjemmebane i eliteseriens 27. runde søndag.
Bjarne Berntsens mannskap er i kjempeform på hjemmebane. Dette var deres fjerde strake seier på eget gress. Tidligere har de også slått Strømsgodset, Sarpsborg og Lillestrøm.
Etter dagens seier ligger Viking fortsatt på 5.- plass i Eliteserien. De er to poeng bak Rosenborg på plassen foran.
Opp til Odd på bronseplass skiller det bare tre poeng når tre runder gjenstår. Riktignok har laget fra Skien en kamp til gode, men Viking er nå for alvor med i kampen om medalje.

        Lillestrøm beholder 11.-plassen med sine 29 poeng. Ned til kvalikplass skiller tre poeng.
      
Viking styrte som forventet begivenhetene på eget gress fra start og fikk drømmestart da Samúel Kári Fridjónsson satt 1–0 etter en målgivende pasning fra Ylldren Ibrahimaj etter 14 minutter.
Rett før hvilen økte hjemmelaget ledelsen til 2-0 da LSK-keeper Marco Maric klønet det til for bortelaget. For etter en kollisjon med lagkamerat Joonas Tamm fikk Fredrik Torsteinbø nærmest målet servert da ballen ble liggende fri foran Lillestrøm-keeperen. Torsteinbø løftet ballen lekkert i nettet.

        Etter hvilen fortsatte Bjarne Berntsens mannskap å dominere. Da Torsteinbø ble lagt i bakken av Lillestrøms Tobias Salquist inne i sekstenmeteren, blåste dommer Kristoffer Hagenes straffe.
      
Zlatko Tripic fikk oppgaven fra elleve meter og var sikker. Tripic satte ballen midt i mål, mens Maric kastet seg til venstre.
