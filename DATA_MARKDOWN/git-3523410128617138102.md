
# 
        ارتش پاکستان به معترضان ضد دولتی هشدار داد
      

Published at: **2019-11-02T20:41:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637602/%D8%A7%D8%B1%D8%AA%D8%B4-%D9%BE%D8%A7%DA%A9%D8%B3%D8%AA%D8%A7%D9%86-%D8%A8%D9%87-%D9%85%D8%B9%D8%AA%D8%B1%D8%B6%D8%A7%D9%86-%D8%B6%D8%AF-%D8%AF%D9%88%D9%84%D8%AA%DB%8C-%D9%87%D8%B4%D8%AF%D8%A7%D8%B1-%D8%AF%D8%A7%D8%AF)

به گزارش بولتن نیوز، به نقل از داون نیوز، «آصف غفور»،‌ سخنگوی ارتش پاکستان در سخنانی اعلام کرد که ارتش در چارچوب قانون اساسی از دولت حمایت می کند و به هیچ کس اجازه داده نخواهد شد که بی‌ثباتی در پاکستان ایجاد کند.
به گفته سرلشکر آصف غفور، ارتش یک نهاد ملی و بیطرف است که به برتری قانون اساسی و قانون باور دارد و همواره از دولت منتخب حمایت می کند.
طی دو روز گذشته هواداران گروه «جمعیت علمای اسلام» با تجمع در اسلام‌آباد خواستار کنارگیری و استعفای دولت عمران خان شدند.
معترضان از عصر پنج‌شنبه با صدها اتوبوس و کامیون وارد اسلام‌آباد شدند. بسیاری از آنها از شهرهایی چون لاهور در شرق و بندر کراچی در جنوب پاکستان با طی کردن مسیری حدود دو هزار کیلومتر خود را به پایتخت رساندند. فضل الرحمن پیش از این در یک گردهمایی گفته بود که او و حامیانش به اسلام‌آباد می‌روند تا «دولت» را کنار بزنند.
