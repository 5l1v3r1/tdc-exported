
# Αυτός ο Έλληνας σχεδιαστής ντύνει τον πρωθυπουργό

Published at: **2019-11-02T17:16:16+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/02/politics/aytos-o-ellinas-sxediastis-ntynei-ton-prothypourgo/)

Φωτογραφία από τις πρόβες κουστουμιού στο Μαξίμου δημοσίευσε ο σχεδιαστής Γιώργος Παπαδόγαμβρος, ο οποίος ντύνει εδώ και χρόνια τον Κυριάκο Μητσοτάκη.
Ειδικότερα ο σχεδιαστής Γιώργος Παπαδόγαμβρος ανέβασε στον προσωπικό του λογαριασμό στο Instagram μία φωτογραφία μαζί με τον πρωθυπουργό στο Μέγαρο Μαξίμου, καθώς ετοιμάζει από το 2017 όλα τα κοστούμια του Κυριάκου Μητσοτάκη.

        Διαβάστε ακόμη : Πλεόνασμα - Μέρισμα και αναδρομικά έρχονται τα Χριστούγεννα
      
Στην φωτογραφία ο Κυριάκος Μητσοτάκης χαμογελά έχοντας στα αριστερά του τον σχεδιαστή  Γιώργο Παπαδόγαμβρο και στα δεξιά τον πατέρα του σχεδιαστή, Βασίλη.
Να σημειωθεί πως ο Κυριάκος Μητσοτάκης δεν είναι ο μόνος που εμπιστεύεται τον συγκεκριμένο σχεδιαστή για τα κουστούμια του, καθώς ο Γιώργος Παπαδόγαμβρος ντύνει τόσο τον Σάκη Ρουβά όσο και τα αδέλφια Αντετοκούνμπο.
Ο Γιώργος Παπαδόγαμβρος μεγάλωσε μέσα σε μπάλες από ύφασμα και ψαλίδια. Ο παππούς του ήταν ένας ράφτης, όπως και ο πατέρας του. Με ένα συγκεκριμένο επαγγελματικό προσανατολισμό πήγε για σπουδές στο Μιλάνο (σχολή istituto Marangoni και Βελουδάκη), είναι κάποιες από τις πληροφορίες που βρίσκει κάποιος στην ιστοσελίδα του.
Επέστρεψε στην Ελλάδα το 1998 και άνοιξε το δικό του κατάστημα στο κέντρο της Κηφισιάς με υφάσματα από τις μεγαλύτερες εταιρείες της Ιταλίας και της Αγγλίας.
Ο Γιώργος Παπαδόγαμβρος αυτοαποκαλείται «μεταμοντέρνος ράφτης» από τότε που ξεκίνησε να κόβει το ύφασμα εκτυπωτή αφού είχε προηγουμένως εισαγάγει τα μέτρα του πελάτη στον υπολογιστή.
Αυτό που χαρακτηρίζει τον Γιώργο Παπαδογάμβρο είναι το ιταλικό στυλ, το οποίο αποτελεί και το αποτέλεσμα των σπουδών του.
Σύμφωνα με το whoisgreece.gr, ο Γιώργος Παπαδόγαμβος έχει ντύσει πολλές διασημότητες όπως τον ποδοσφαιριστή Τζιμπρίλ Σισέ, ο οποίος έρχεται δύο φορές το χρόνο στην Αθήνα για να πάρει τα κοστούμια του από τον σχεδιαστή.
Επίσης τον Παπαδόγαμβο έχουν εμπιστευτεί οι μπασκετμπολίστες Μάρκο Κέσελ και Σοφοκλής Σκορτσιανίτης, ο ποδοσφαιριστής Αλέν Μπουμσόνγκ ή, ακόμα, ο Νίκος Λυμπερόπουλος, ο Γρηγόρης Μάκος, ο πρώην προπονητής του Ολυμπιακού Γιώργος Μπαρτζώκας αλλά και όλη η τεχνική ομάδα της ΚΑΕ Ολυμπιακός για τις επίσημες εμφανίσεις της.  Και βεβαίως και ηθοποιοί όπως ο Βασίλης Χαραλαμπόπουλος.
«Για έναν επιτυχημένο άνδρα, το κουστούμι δεν είναι θέμα μόδας, ιδιοτροπίας ή κοκεταρίας. Είναι ένα σημαντικό εργαλείο, γιατί η εμφάνιση διαμορφώνει την εικόνα και την πρώτη εντύπωση.
Πολλοί πελάτες μου με συμβουλεύονται όταν έχουν κάποια σημαντική συνάντηση ή δημόσια εμφάνιση», δηλώνει ο ίδιος, σύμφωνα με το messinialive.gr.
Σε ό,τι αφορά τις γραβάτες, ο Παπαδόγαμβρος είναι αρκετά αυστηρός. Όπως λέει: «Οι γραβάτες των πολιτικών είναι άγευστες, άχρωμες, χωρίς χαρακτήρα. Κακώς, γιατί η γραβάτα είναι το μόνο ανδρικό αξεσουάρ».
Μάλιστα πιστεύει ότι οι περισσότεροι πολιτικοί δεν είναι καλοντυμένοι.
«Έχουν ένα παρωχημένο στιλ με φαρδιά κουστούμια τα οποία επιλέγουν για να δείχνουν συντηρητικοί και σοβαροί. Όμως πρέπει να δουν ότι στο εξωτερικό οι νέοι κυρίως πολιτικοί σκέφτονται διαφορετικά. Ο Εμανουέλ Μακρόν, για παράδειγμα, φοράει σακάκι με διπλό τσεπάκι».
Οι νέοι πολιτικοί -λέει- πρέπει να φοράνε πιο μεσάτα κουστούμια, πιο εφαρμοστά, που να ταιριάζουν με το σουλούπι τους. Ακόμα κι αν έχουν κοιλιά ή άλλες ατέλειες, ένα καλός ράφτης μπορεί να τις καλύψει σε μεγάλο βαθμό», αναφέρει.
«Κατ΄ αρχήν η γραβάτα πρέπει να είναι από μετάξι πολύ καλή ποιότητας χωρίς πολλές γιαλάδες. Οι πιο νέοι σε ηλικία μπορούν να φοράνε πιο στενή γραβάτα. Όσο ανεβαίνει η η ηλικία, τόσο φαρδαίνει και η γραβάτα» λέει ο γνωστός σχεδιαστής.
«Για να “δέσει” η γραβάτα καλά πρέπει και το κουστούμι να είναι τέλειο», επισημαίνει.
«Eάν κάποιος δεν θέλει να φορέσει γραβάτα, θα πρέπει να το κάνει με στιλ για να μη φαίνεται προχειροντυμένος ή ατημέλητος. Καλύτερα είναι αντί για κουστούμι να φορέσει σακάκι με διαφορετικό παντελόνι», δηλώνει.
«Εάν με το κουστούμι δεν φοράς γραβάτα, ταιριάζει καλύτερα ένα ριγέ πουκάμισο και ένα ποσεδάκι (μαντήλι) στην τσέπη. Εάν το πουκάμισο είναι μονόχρωμο, τότε καλύτερα το ποσεδάκι να είναι πολύχρωμο. Εάν το πουκάμισο θα φορεθεί χωρίς γραβάτα, τότε χρειάζεται φαρδύτερο κολάρο και μεγαλύτερο γιακά για να στέκεται καλύτερα», εξηγεί ο Παπαδόγαμβρος.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
