
# بیشتر مشکلات کشور ناشی از سیاست‌های خصمانه امریکاست/ نمایش حقارت و شکست‌پذیری استکبار با حضور حداکثری در ۱۳آبان

Published at: **2019-11-02T14:43:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544170.html/%D8%A8%DB%8C%D8%B4%D8%AA%D8%B1-%D9%85%D8%B4%DA%A9%D9%84%D8%A7%D8%AA-%DA%A9%D8%B4%D9%88%D8%B1-%D9%86%D8%A7%D8%B4%DB%8C-%D8%A7%D8%B2-%D8%B3%DB%8C%D8%A7%D8%B3%D8%AA-%D9%87%D8%A7%DB%8C-%D8%AE%D8%B5%D9%85%D8%A7%D9%86%D9%87-%D8%A7%D9%85%D8%B1%DB%8C%DA%A9%D8%A7%D8%B3%D8%AA--%D9%86%D9%85%D8%A7%DB%8C%D8%B4-%D8%AD%D9%82%D8%A7%D8%B1%D8%AA-%D9%88-%D8%B4%DA%A9%D8%B3%D8%AA-%D9%BE%D8%B0%DB%8C%D8%B1%DB%8C-%D8%A7%D8%B3%D8%AA%DA%A9%D8%A8%D8%A7%D8%B1-%D8%A8%D8%A7-%D8%AD%D8%B6%D9%88%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%AF%D8%B1---%D8%A2%D8%A8%D8%A7%D9%86)

نماینده مردم آوج و بوئین زهرا در مجلس گفت: امریکا دارای قدرتی پوشالی و ظاهری است اما درواقع از ضعف‌های بسیاری برخوردار است و مقاومت و ایستادگی در برابر آن شکست پذیری این کشور را برای همگان به نمایش می‌گذارد.
به گزارش شبکه اطلاع رسانی راه دانا؛ روح الله بابایی صالح در گفت‌وگو با  صبح قزوین؛ درباره جنایات امریکا اظهار کرد: امریکا یکی از اصلی‌ترین دشمنان ما در دنیا به شمار می‌آید و باید با تمام قوا مقابل دشمن ایستادگی کنیم، به میزانی که ما قوی‌تر باشیم عقب نشینی آن‌ها بیشتر خواهد بود.
وی ادامه داد: امریکا دارای ظاهری زیبا و قدرتمند است اما در باطن و درحقیقت اینطور نیست، اکنون کشورمان در منطقه و حتی دنیا حرف‌هایی برای گفتن دارد و دشمنان ما نیز به این موضوع واقف هستند.
نماینده مردم آوج و بوئین زهرا در مجلس ابراز کرد: امروز قدرت امریکا پوشالی بوده و همچنین دارای بدهی‌های زیاد و اختلالات جبران ناپذیری است، اما با زور و تهدید برای خود ظاهری مناسب ساخته و سعی دارد خود را اینگونه معرفی کند.
وی اذعان کرد: ایستادگی در مقابل امریکا کشورها را بیدار کرده و به آن‌ها آگاهی می‌دهد، اکنون برخی کشورها از امریکا رعب دارند اما این مقاومت و ایستادگی به آن‌ها کمک می‌کند.
این مسئول با اشاره به ضرورت و تاثیر شعار "مرگ بر امریکا" گفت: باید مرگ بر امریکا سرلوحه برنامه ما قرار گیرد چراکه بسیاری از مشکلات ما برآمده از امریکا و صهیونیست است، از این رو حتی سردادن این شعار نیز تاثیرگذار است.

        امریکا باید تاوان جنایاتش را بپردازد
      
وی عنوان کرد: ما می‌توانیم با عملکرد، کارکرد و تکیه بر جوانان و توان داخلی مقابل دشمنان ایستادگی کنیم، درواقع محدودیت‌ها پیشرفت را به همراه دارد و با استفاده از رسانه‌ها امکان جهانی کردن ضعف و افول امریکا و بیان آن در گروه‌ها و کشورهای مختلف نیز وجود دارد.
بابایی صالح اضافه کرد: علی‌رغم ترس برخی از قدرت پوشالی امریکا انسان‌های باوجدانی وجود دارند که با آگاهی یافتن، حقیقت را می‌پذیرند و این موضوع با اراده و همت مردم و آزادی‌خواهان از هر قشر، قوم و مذهبی تحقق می‌یابد.
وی با بیان پیام‌های 13 آبان امسال برای جهانیان اظهار کرد: باتوجه به اینکه هرسال مقابله و هجمه‌ها بر کشور و مسئولان افزایش می‌یابند ما نیز باید با قدرت و توان بیشتری مقابل آنان ایستادگی کرده و باحضور حداکثری این شکست پذیری امریکا را به جهان منتقل کنیم.
نماینده مردم آوج و بوئین زهرا در مجلس ادامه داد: امریکا شکست پذیر بوده، شکست خورده و این اتفاق ادامه خواهد داشت و باید تاوان جنایاتش را بپردازد.
وی گفت: حضور حداکثری مردم در کنار دانش آموزان و دانشجویان در روز راهپیمایی 13آبان قدرت و توان کشور و حقارت و شکست پذیری امریکا را به نمایش گذاشته و نمادی از وحدت، تبعیت از رهبر معظم انقلاب و آرمان‌های انقلاب اسلامی است.
انتهای پیام/
