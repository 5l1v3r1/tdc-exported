
# زن و شوهر خرده فروش ماموران را به فروشنده اصلی رساندند/ تصاویر

Published at: **2019-11-04T11:09:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619812/%D8%B2%D9%86-%D9%88-%D8%B4%D9%88%D9%87%D8%B1-%D8%AE%D8%B1%D8%AF%D9%87-%D9%81%D8%B1%D9%88%D8%B4-%D9%85%D8%A7%D9%85%D9%88%D8%B1%D8%A7%D9%86-%D8%B1%D8%A7-%D8%A8%D9%87-%D9%81%D8%B1%D9%88%D8%B4%D9%86%D8%AF%D9%87-%D8%A7%D8%B5%D9%84%DB%8C-%D8%B1%D8%B3%D8%A7%D9%86%D8%AF%D9%86%D8%AF-%D8%AA%D8%B5%D8%A7%D9%88%DB%8C%D8%B1)


        طی یک عملیات شبانه ماموران توانستند دو خرده فروش مواد مخدر (یک زن و شوهر) را شناسایی و به وسیله آنها یک فروشنده اصلی را دستگیر کنند.
      

        آفتاب‌‌نیوز :
      
شب گذشته عوامل کلانتری‌های ۱۰۶ و ۱۲۸ تهران نو در گشت زنی شبانه در محله پیروزی به یک زن و شوهر مشکوک می شوند، که بعد از سوال و جواب و گشتن وسایل همراهشان از این زوج مقداری تریاک بسته بندی شده کشف می شود.
به محض اینکه تریاک‌ها از این زن و شوهر کشف شد، در بازجویی های اولیه اعتراف می کنند که موادها را از فردی به نام «ح» تحویل گرفته و قصد تحویل به فرد دیگری را داشته اند و آنها تنها واسطه هستند و حاضرند مخفیگاه فروشنده اصلی را لو بدهند.
بعد از شناسایی مخفیگاه «ح» ماموران توانستند طی یک عملیات پیچیده پلیسی و با دستور مقام قضایی وارد محل اختفای این فرد که از متهمان سابقه دار هم بوده است، شوند و او را دستگیر کنند.
سرهنگ اردشیر نادری سرکلانتر یازدهم پلیس پیشگیری پایتخت در توضیح این عملیات در جمع خبرنگاران حاضر در صحنه اظهار کرد: در اجرای طرح «محله‌ور» عوامل تیم کلانتری ۱۰۶ و ۱۲۸ تهران نو در راستای پاکسازی نقاط آلوده و جرم خیز دو نفر از خرده فروشان موادمخدر محله صفا (خیابان شهرستانی) را شناسایی و دستگیر کردن که در بازجویی های اولیه مقادیری موادمخدر از این دو متهم کشف شد.
وی افزود: با توجه به پیجویی های نیروی انتظامی فروشنده اصلی آنها در محله پیروزی شناسایی و با اخذ دستور مقام قضایی تیم های کلانتری ۱۰۶ و ۱۲۸ جهت دستگیری به محل مراجعه کردند و شخصی به اسم «ح.ک» که یکی از فروشندگان و توزیع کنندگان مواد مخدر بود شناسایی و وارد مخفیگاهش شدند.
سرکلانتر یازدهم پلیس پیشگیری پایتخت ادامه داد: از مخفیگاه این متهم تعداد بسیاری اموال مسروقه، ۴۴۰ گرم انواع مواد مخدر شامل تریاک، هروئین و شیشه، کتب نفیس تاریخی و خطی کشف و ضبط شد.
نادری افزود: شیوه فعالیت این فروشنده مواد مخدر به این صورت بوده که اموال مسروقه را از معتادین گرفته و در ازای آن مواد مخدر به معتادان که بعضا سارق هم بوده اند تحویل می‌داده است.
وی در پایان گفت: این متهم سابقه دار به همراه اموال کشف شده از مخفیگاهش به مرجع قضایی جهت تشکیل پرونده و بازجویی های بیشتر تحویل داده شد.
