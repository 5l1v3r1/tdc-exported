
# На захоплених Росією українських кораблях проводили ремонтні роботи – Полозов

Published at: **2019-11-06T02:50:00+00:00**

Author: ****

Original: [DT.ua](https://dt.ua/UKRAINE/na-zahoplenih-rosiyeyu-ukrayinskih-korablyah-provodili-remontni-roboti-polozov-328633_.html)

Незважаючи на свою поведінку, російська влада насправді зацікавлена у тому, щоб повернути Україні бойові кораблі, які були захоплені у Керченській протоці під час Керченського інциденту у листопаді 2018 року, заявив адвокат звільнених українських моряків Микола Полозов в ефірі Радіо Свобода.
"За моєю інформацією, принципова домовленість про це була досягнута, питання було у технічній частині, оскільки кораблі не експлуатувалися кілька місяців. Окрім того, катер "Бердянськ" постраждав у результаті обстрілу, і у техніків прикордонної служби були питання по плавучості цих судів, вони боялися, що просто не зможуть їх фізично передати", – розповів Полозов.
Адвокат зазначив, що за його інформацією, на захоплених кораблях останнім часом проводився певний набір ремонтних робіт.
"Я думаю, що як тільки буде досягнутий задовільний стан їхньої плавучості, щоб їх можна було передати – їх, швидше за все, передадуть", – зазначив Полозов.
Упродовж року Україна щонайменше сім разів зверталася до Росії з вимогою повернути захоплені кораблі, у травні до закликів долучився й Міжнародний трибунал ООН з морського права. Однак РФ вимоги України ігнорує, а трибуналу звітує про повне виконання рішення, хоча фактично виконала лише першу його частину – звільнила 24 українських моряків.
Нагадаємо, 25 листопада 2018 року російські спецпризначенці атакували та захопили два катери та рейдовий буксир ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.
Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня Міжнародний трибунал ООН з морського права ухвалив рішення, яким зобов'язав РФ негайно звільнити моряків і повернути кораблі ВМСУ. 
У червні Росія відзвітувала трибуналу про виконання вимоги, однак українців утримували у СІЗО "Лефортове" (Москва) до 7 вересня. Саме тоді відбувся обмін утримуваними особами між Україною та РФ, у результаті якого 24 моряки і повернулися додому.
Докладніше читайте в спецтемі DT.UA "Повернення бранців Кремля додому" і статті Ірини Лоюк "Звільнення з полону. Що потім?".
