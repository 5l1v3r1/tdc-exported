
# Tömegtüntetés Skóciában, meglovagolnák a legújabb brexitfordulatot

Published at: **2019-11-03T08:34:00+00:00**

Author: **Infostart / MTI**

Original: [infostart](https://infostart.hu/kulfold/2019/11/03/huszezres-tomegtuntetes-volt-skociaban-a-fuggetlensegert)

Nicola Sturgeon, a Skóciában kormányzó, függetlenségre törekvő Skót Nemzeti Párt (SNP) vezetője is jelen volt a megmozduláson. Öt éve ez volt az első alkalom, hogy a politikus részt vett egy függetlenségi rendezvényen.
Órákkal a szombati nagygyűlés kezdete előtt kiadott közleményében azt írta, "a skót függetlenség még soha nem volt ilyen közelségben. Az már valójában elérhető távolságban van".
Sturgeon pénteken azt mondta, hogy december vége előtt Londontól kérni fogja egy új függetlenségi népszavazás megtartását. A múlt héten a brit parlament megszavazta, hogy előrehozott parlamenti választást tartsanak az Egyesült Királyságban december 12-én. A szavazást Boris Johnson kormányfő kezdeményezte annak érdekében, hogy megtörje a politikai patthelyzetet az általa Brüsszellel együtt kimunkált brexitmegállapodás érdekében.
Sturgeon szombati közleményében hangoztatta, a decemberi szavazás Skócia esélye arra, hogy megússza a brexitet és kezébe vegye sorsa alakulását. A politikus egyben arra szólította fel a szavazókat, hogy pártjára, az SNP-re voksoljanak és ezzel erősítsék meg Skócia helyzetét.
A skót függetlenségről 2014 szeptemberében, vagyis jóval a brit EU-tagságról 2016 nyarán tartott - a kilépést pártolók szűk, 51,89 százalékos többségű győzelmével végződött - népszavazás előtt már tartottak egy referendumot, de akkor az elszakadást ellenzők győztek 55 százalékos többséggel.
A 2016-os brit EU-tagsági népszavazáson a skótok 62 százaléka viszont a bennmaradásra voksolt, és Nicola Sturgeon azóta többször is kilátásba helyezte, hogy Skóciában újabb népszavazást tartanak a függetlenségről. A skót kormányfő visszatérő érvelése szerint Skócia nem engedheti meg, hogy egyértelműen kinyilvánított bennmaradási szándéka ellenére "kirángassák" az Európai Unióból.
A konzervatív párti brit kormány már korábban többször is visszautasította az újabb skóciai függetlenségi népszavazás engedélyezésének lehetőségét.

        Nyitókép: MTI/EPA/Robert Perry
      
