
# V Bohinju brez zdravnikov, pogovarjajo se s tistimi z območja nekdanje Jugoslavije

Published at: **2019-11-05T11:29:00+00:00**

Author: **STA, T. V.**

Original: [Slovenske novice](https://www.slovenskenovice.si/novice/slovenija/clanek/v-bohinju-brez-zdravnikov-pogovarjajo-se-s-tistimi-z-obmocja-nekdanje-jugoslavije-246151)

BOHINJ – Zdravstveni dom (ZD) Bohinj je zaradi pomanjkanja zdravnikov primoran omejiti delovni čas. Danes in še nekaj delovnih dni v novembru bo zdravnik družinske medicine prisoten le v dopoldanskem času. Podobne težave se nakazujejo tudi v prihodnje, poznajo pa jih že denimo v Kranjski Gori, kjer prav tako prihaja do občasnih omejitev.V ZD Bohinj so zaposlene tri zdravnice družinske medicine, ki izvajajo kurativno in preventivno dejavnost, enkrat tedensko imajo ambulanto v domu starostnikov, vsak dan pa ob svojem rednem delu v ambulanti izvajajo tudi nujno medicinsko pomoč in obveznosti nadomeščanja, mrliško službo in druge naloge.»Zaradi raznih objektivnih odsotnosti vseh treh zdravnic družinske medicine v novembru in tudi v naslednjih mesecih ter ob velikem pomanjkanju zdravnikov tako na Gorenjskem kot tudi v celotni Sloveniji ugotavljamo, da ne bo možno vsak dan med 7. in 20. uro organizirati prisotnosti zdravnika družinske medicine v Zdravstvenem domu Bohinj,« so Bohinjce obvestili iz Osnovnega zdravstva Gorenjske (OZG).
Danes in 11., 12. in 28. novembra bo tako zdravnik družinske medicine v Bohinju prisoten le do 13.30, 13. novembra bo ZD Bohinj zaprt od 17.30 dalje, 27. novembra pa od 11.30 dalje. V tem času bo občanom in bolnikom zagotovljena nujna medicinska pomoč v ZD Bled.»Vodstvo zavoda OZG in zaposleni v ZD Bohinj se opravičujemo, vendar glede na trenutno stanje, drugačna organizacija ni možna,« so pojasnili. Direktor OZG Jože Veternik je za STA povedal, da bodo prihodnji teden na sestanku s predstavniki občine in zdravnicami iskali rešitev za naprej. V Bohinju so vajeni, da je zdravnik prisoten. Kot je pojasnil Veternik, so namreč vsaj zadnjih 20 let, odkar je v OZG, kljub težavam, ki so jih imeli, sedaj prvič primorani v ta ukrep. Prej so uspeli težave reševati zlasti z mladimi zdravniki iz drugih zdravstvenih domov.
S tremi zdravnicami je glede na različne odsotnosti namreč zelo težko zagotavljati neprekinjeno zdravstveno varstvo, prav tako je težko zagotavljati nadomeščanja, saj tudi na Bledu manjka zdravnikov. Splošnih zdravnikov in specializantov pa primanjkuje tudi drugod po Gorenjskem, je pojasnil Veternik.V Kranjski Gori je situacija še slabša kot v Bohinju, saj delata le dva zdravnika, brez pomoči zdravnikov z Jesenic pa sploh ne bi bilo mogoče normalno organizirati dela. Kljub temu občasno prihaja do izpada, ko ne morejo zagotoviti prisotnosti zdravnika ves dan. Celodnevnih ambulant pa sicer nimajo tudi v nekaterih manjših krajih, kot so Cerklje, Preddvor, Šenčur in Naklo.
V ZD Kranj, kjer so letos izbruhnile največje težave in kjer so zdravniki spomladi napovedali celo kolektivno odpoved pogodb o zaposlitvi, se medtem zadeve počasi urejajo. Poleti so zaposlili tri nove zdravnice. Ker sta dve odšli, štirje pa so skrajšali delovni čas, je sicer sedaj stanje podobno, kot je bilo pred 1. majem.​Če ne bo upokojitev (nekateri zdravniki se bodo namreč lahko kmalu upokojili), se po novem letu obeta izboljšanje situacije. Zaposlili bodo še dve dosedanji specializantki. »Resne kontakte pa imamo tudi z nekaterimi zdravniki z območja nekdanje Jugoslavije,« je povedal Veternik.
