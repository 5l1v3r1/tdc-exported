
# Пєсков звинуватив Україну у небажанні продовжувати транзитний контракт

Published at: **2019-11-04T02:54:00+00:00**

Author: ****

Original: [DT.ua](https://dt.ua/WORLD/pyeskov-zvinuvativ-ukrayinu-u-nebazhanni-prodovzhuvati-tranzitniy-kontrakt-328361_.html)

Росія нібито зовсім не має наміру відмовлятися від транспортування газу через Україну навіть за наявності у неї альтернативних газотранспортних маршрутів, однак Київ, мовляв, сам не хоче приходити до компромісу, заявив 3 листопада прес-секретар президента РФ Дмитро Пєсков в ефірі пропагандистського телеканалу "Росія-1", повідомляє ТАСС.
"Зараз Росія буде володіти можливостями гарантовано здійснювати необхідні постачання споживачам на Заході за рахунок інших альтернативних маршрутів. Використовує Росія це? Ні. Президент Путін говорив, що ми не відмовляємося від транзиту через Україну, але ми не можемо це робити, якщо цього не хочуть самі наші українські візаві", – пояснив прес-секретар Путіна.
При цьому Пєсков заявив, що продовження транзиту необхідно у першу чергу Україні, а вже ніяк не Росії.
"Окрім того, як можна взагалі говорити про щось та прагнути до якихось домовленостей, якщо триває така вакханалія у Стокгольмському арбітражі. І Путін чітко сказав, що, хлопці, давайте, потрібно спочатку відмовитися від якихось вимог, досить абсурдних, а потім вже домовлятися", – зазначив він.
На зустрічі 28 жовтня учасники переговорів  щодо транзиту газу з Росії до ЄС через ГТС України не досягли якихось предметних домовленостей. Зокрема Єврокомісія заявила, що відверто розчарована підсумками тристоронніх консультацій щодо газу у форматі РФ — ЄС — Україна. Заступник голови Єврокомісії з Энергосоюзу Марош Шефчович зазначив, що російська делегація на консультаціях щодо газу не готова йти на поступки.
