
# 'คลอปป์' รับยังไม่รู้ทำไง 'หงส์' เตะ 2 วันติด

Published at: **2019-11-06T04:10:00+00:00**

Author: ****

Original: [เดลินิวส์](https://www.dailynews.co.th/sports/740219)


        เจอร์เกน คลอปป์ ยืดอกรับ ยังไม่รู้จะวางแผนอย่างไรกับการที่ “หงส์แดง” ต้องลงเตะ 2 วันติด ในถ้วยคาราบาว คัพ และ ฟีฟ่า คลับ เวิลด์ คัพ หลังสโมสรตอบตกลงที่จะไม่เลื่อนโปรแกรม แต่ระบุ ยังมีเวลาคิด ตอนนี้ขอเต็มที่กับเกมนัดต่อไปก่อน
      
เจอร์เกน คลอปป์ ผู้จัดการทีม ลิเวอร์พูล จ่าฝูงศึกพรีเมียร์ลีก อังกฤษ ออกมายอมรับว่าเขายังไม่รู้จะจัดการอย่างไรเหมือนกัน กับการที่ “หงส์แดง” ต้องลงสนาม 2 เกมใน 2 วัน ในศึก คาราบาว คัพ รอบ 8 ทีมสุดท้ายนัดบุกเยือน แอสตัน วิลล่า ในวันที่ 17 ธ.ค. และเกม ฟีฟ่า คลับ เวิลด์ คัพ รอบรองชนะเลิศที่กรุงโดฮา ประเทศกาตาร์ ในวันที่ 18 ธ.ค. แม้สโมสรจะยอมตกลงที่จะลงสนามในเกมฟุตบอลถ้วย ลีก คัพ ตามกำหนดเดิมโดยไม่เลื่อนโปรแกรมไปแล้วก็ตาม     นายใหญ่ “หงส์แดง” กล่าวหลังเกมพาทีมเปิดบ้านเฉือน เกงค์ 2-1 ในเกม ยูฟ่า แชมเปี้ยนส์ ลีก รอบแบ่งกลุ่ม กลุ่ม E เมื่อวันอังคารที่ผ่านมาว่า “เราเองก็ยังไม่รู้แน่ชัดว่าจะทำอย่างไร เรามีไอเดียอยู่บ้าง แต่มันยังเร็วเกินไปที่จะพูดถึงเรื่องนี้ เราจำเป็นต้องตัดสินใจในตอนนี้ และเราก็ได้ตัดสินใจยอมลงเตะ 2 วันติด เพราะทางเลือกอื่นที่เหลือมันยิ่งสร้างปัญหามากกว่าที่จะช่วยแก้ปัญหา เราจึงต้องตอบตกลง นั่นคือสิ่งที่ดีที่สุดเท่าที่เราจะทำได้ และหลังจากนี้เราก็ยังพอมีเวลาคิดว่าเราจะทำอย่างไร แต่ตอนนี้เรามีสิ่งสำคัญกว่าต้องทำ นั่นคือมีสมาธิกับการลงสนามในเกมต่อไป แต่ภายใน 2-3 สัปดาห์นี้ เราจะตัดสินใจขั้นสุดท้ายอีกทีว่าเราจะทำอย่างไร แต่ในที่สุดแล้ว ลิเวอร์พูล จะลงสนามและเล่นแบบเต็มร้อยในทุกเกม”  เครดิตภาพ : AFP
