
# Цветелин Кънчев: Има ли търсене, ще има и предлагане за купуването на гласове

Published at: **2019-11-05T18:00:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Cvetelin-Kunchev-Ima-li-tursene-shte-ima-i-predlagane-za-kupuvaneto-na-glasove-911429)

"Въпреки финансовата интервенция в нашите квартали и махали имаме достатъчно общински съветници и кметове. Нашите очаквания се покриха не на 100%, но на 85%“. Това заяви  Цветелин Кънчев, председател на "Евророма“, в коментар за изминалите местни избори и купуването на гласове сред ромите.
"Ние броим обратното – броим тези, които не са се продали, и се радваме, че процентът е доста голям в сравнение с други избори. Всичко започна много отдавна. Журналистическата гилдия има много голяма вина за това, че от 2003 г. насам си затваряхте очите за купуването на гласове спрямо българите. През 2003 г. една от основните управляващи партии стартира купуване на гласове по цели входове в София чрез домоуправители, но беше удобно да не се говори, да не се споменава. На тези избори, които минаха през предишните две седмици, нищо повече не може да се направи, освен да се изкара купуването на гласове на фондовата борса. Това ще е вече и крайната крачка. За съжаление, неофициално се официализира купуването на гласове“, коментира Кънчев пред БНР.
Според Цветелин Кънчев инвестицията в ромските махали е много по-несигурна, отколкото при българите.
"Има ли търсене, ще има и предлагане“, категоричен е той и добави, че трябва да се наблегне в превенцията по отношение на търсенето. По думите му задължителното гласуване е най-добрата превенция за купуването на гласове, както и сериозни финансови санкции за негласувалите.
"Евророма“ сами не можем да направим нищо, изказа мнение лидерът. Според него трябва да се създаде гражданска непримиримост към това явление.
Той подчерта обаче, че голямата крачка към успеха и превенция за в бъдеще вече е направена:
"Щом се казва истината, вече наистина има шанс да се преодолеят тези неща“.
