
# Росія завдасть військового удару по півдню України, - Клімкін

Published at: **2019-11-01T03:21:00+00:00**

Author: ****

Original: [ZIK.UA](https://zik.ua/news/2019/11/01/rosiya_zavdast_viyskovogo_udaru_po_pivdnyu_ukrainy__klimkin_1681207)


        Ексміністр закондонних справ України Павло Клімкін заявив, що "абсолютно впевнений" у військовому ударі Російської Федерації по південній частині України.
      
Про це Клімкін розповів в інтерв'ю Радіо НВ. 
За словами екс-глави МЗС, Росія також спробує збільшити зону російської окупації Донбасу до всієї території Луганської та Донецької областей. 
"Якщо вони будуть потім розкручувати ситуацію, щоб "об'єднати" Донбас, - а вони будуть, вони ж паспорти видають на всьому Донбасі, і на нашому теж. А потім, я абсолютно впевнений, буде удар по Півдню", - заявив Павло Клімкін. 
Крім цього, дипломат вважає, що завдяки потенційній збройній агресії Російської Федерації на півдні України Володимир Путін може спробувати вирішити проблеми свого рейтингу, контролю над Чорним морем, створення "квазі-Новоросії" та сухопутних коридорів до Придністров'я і анексованого Криму. Зокрема, це також відсіче Україну від всього морського простору.
Нагадаємо, цього тижня начальник відділу Управління цивільно-військового співробітництва Збройних сил України В’ячеслав Попов пояснив, що командування ООС запровадило "жовтий" режим, щоб миттєво реагувати на небезпеки, якщо вони виникнуть. 
