
# Madrid, gli ultimi calcoli di Sánchez

Published at: **2019-11-06T22:00:00+00:00**

Author: **Andrea Nicastro, inviato a Madrid**

Original: [Corriere della Sera](https://www.corriere.it/esteri/19_novembre_07/madrid-ultimi-calcoli-sanchez-ccc71154-01a0-11ea-bfaf-9602a8f3f6c1.shtml)

Mancano solo due giorni al voto spagnolo. I partiti si affannano in comizi, interviste e comparsate tv. Non hanno proposte unitarie per risolvere il problema catalano, non concordano sulle misure economiche per riattivare un motore che sta rallentando, sono d’accordo solo su una cosa: gli elettori devono andare alle urne. La voglia di astensionismo è alta perché quattro elezioni in quattro anni sono il sintomo di un esecutivo debole: in un anno e mezzo di governo socialista senza maggioranza gli spagnoli hanno visto solo decreti e l’esercizio finanziario è ancora quello del 2018. In proroga. Una politica che non governa è una politica noiosa.
I sondaggi dicono che pochi elettori hanno cambiato schieramento rispetto ad aprile. La destra spera ancora di poter arrivare alla maggioranza sommando i tre partiti che già si erano presentati in primavera. Ma sembra improbabile. La sinistra spera di non peggiorare quel risultato nonostante i partiti siano aumentati da due a tre. Il terremoto arriverebbe dall’estrema destra di Vox che promette di passare da 24 a oltre 50 deputati diventando il terzo partito dietro i due ex giganti storici del Psoe (115, in calo di 8) e Pp (84, in crescita di 18). L’ascesa di Vox andrebbe a scapito del più moderato Ciudadanos, che passerebbe da oltre 50 a meno di 20 deputati. Destra più dura, ma ancora non maggioritaria quindi.
A sinistra, scrive El País, si aggira uno spettro dall’accento parigino. In Francia la divisione della destra favoriva la supremazia socialista, poi l’elettorato più debole economicamente si è rifugiato nel nazionalismo protezionistico e xenofobo del Front National e ha abbandonato lo zoppicante modello socialdemocratico. Potrebbe succedere lo stesso con Vox. Quindi perché Sánchez ha anticipato il voto se tutto resterà come o peggio di prima?
«Il premier — spiega lo storico dell’Università autonoma di Barcellona, Steven Forti — ha deciso in agosto, sull’onda del successo alle elezioni europee. I sondaggi gli davano 20 o anche 30 deputati in più, abbastanza per governare senza sinistra, ma soprattutto senza i secessionisti catalani. Anche il quadro internazionale era diverso: per quest’autunno ci si aspettava la bufera della Brexit e allora il bisogno di continuità, un governo rassicurante, l’avrebbe premiato. Tutti calcoli sbagliati».
Ci sono però almeno altre due spiegazioni: una più psicologica, l’altra più politica. La psicologica: Sánchez è figlio dell’era del bipolarismo, l’alternanza tra Partido Popular e socialisti durata oltre 30 anni. Per lui il potere è da esercitare in solitario. In questo condivide la forma mentale di molti spagnoli che (dai tempi della Guerra Civile: 80 anni) si dividono tra rossi e neri, o di qua o di là, incapaci di governare assieme. Gli spagnoli lo ripetono spesso: voi italiani sapete «pattare», fare compromessi. Noi no.
La spiegazione politica: con questa scommessa elettorale, Sánchez starebbe cercando di ricostruire un «bipolarismo istituzionale» per convincere gli elettori che fuori dai due partiti storici non c’è vita. Inutile sostenere Podemos o Mas Pais a sinistra o Ciudadanos e Vox a destra: sarebbero voti «persi». Sánchez spera di avere abbastanza deputati per formare un governo di minoranza capace di reggersi solo con l’astensione dei popolari. Non una Grande Coalizione, perché il Pp resterebbe fuori, ma un riconoscimento reciproco tra i due ex grandi per essere ancora determinanti. Ad aprile il Pp non aveva abbastanza deputati. Se li guadagnerà in questo turno, anche Sánchez avrà vinto la sua scommessa e alle prossime elezioni i voti dispersi nei partiti minori potrebbero tornare nelle due formazioni storiche. I voti, però, prima di usarli, bisogna sempre guadagnarli.
