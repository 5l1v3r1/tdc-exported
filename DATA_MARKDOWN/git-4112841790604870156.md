
# Kráľovná Alžbeta II. vymenila pravú kožušinu za napodobeniny. Palác nepodporuje týranie zvierat

Published at: **2019-11-07T10:20:00+00:00**

Author: **Daniel Mikolášik**

Original: [REFRESHER](https://refresher.sk/76313-Kralovna-Alzbeta-II-vymenila-pravu-kozusinu-za-napodobeniny-Palac-nepodporuje-tyranie-zvierat)


        Aktivisti bojujúci za práva zvierat sú z rozhodnutia palácu nadšení.
      
Šatník britskej kráľovnej Alžbety II. prejde zásadnou reformou. Po novom totiž jej odevy či akékoľvek módne kúsky už nebudú obsahovať pravú kožušinu. Zásadný krok Buckinghamského paláca ruší dlhoročné tradície a ide cestou aktuálnych módnych a etických trendov.
Ako informuje CBS, s novinkou prišla osobná dizajnérka, stajlistka a módna poradkyňa Jej Veličenstva Angela Kelly, ktorá sa o kráľovnej šatník stará 25 rokov. „Ak sa Jej Veličenstvo bude musieť zúčastniť udalosti v chladnom počasí, zahrievať ju bude od roku 2019 umelá kožušina,“ napísala krajčírka v memoároch s názvom Druhá strana mince.
Kožušina je však už celé desaťročia základom kráľovského šatníka. Alžbeta II. ju nosí už tradične počas celej zimy, najmä vo forme šálov či formálnych plášťov, kvôli tomu, aby jej ramená zostali v teple. Po novom sa preto bude používať falošná kožušina.
Čo sa týka jej predošlého oblečenia, ktoré obsahuje pravú kožušinu, toho sa údajne neplánuje zbaviť. Módna reforma sa týka predovšetkým nových módnych kúskov. Palác nepodporuje týranie zvierat a od akejkoľvek formy utrpenia živých tvorov sa dištancuje. Británia je dokonca prvou krajinou sveta, ktorá z etických dôvodov zakázala kožušinové farmy. 
