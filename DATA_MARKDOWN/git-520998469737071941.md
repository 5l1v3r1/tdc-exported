
# Рятувальники розповіли про пожежу в під'їзді багатоповерхівки у Чернівцях

Published at: **2019-11-06T12:35:00+00:00**

Author: ****

Original: [Погляд](https://pogliad.ua/news/chernivtsi/ryatuvalniki-rozpovili-pro-pozhezhu-v-pidyizdi-bagatopoverhivki-u-chernivcyah-379901)

5 листопада 2019 року о 13 год. 03 хв. на лінію 101 надійшло повідомлення від мешканців будинку на вул. Руській у місті Чернівці, що у під’їзді на 1-му поверсі дев’ятиповерхівки виникла пожежа в електророзподільчому щиті.
Внаслідок цього у під’їзді з 1-го по 9 поверх утворилося щільне задимлення, через що мешканці квартир не могли самостійно вийти із приміщення.
Рятувальники 2 державної пожежно-рятувальної частини, що прибули на виклик, одягнули спеціальні апарати захисту органів дихання та зору. У такому спецобладнанні вогнеборці провели евакуацію шістьох мешканців будинку. Ще чотирьох жителів квартир з 5-го, 6-го та 7-го поверхів працівники Служби порятунку врятували, допомігши людям вийти із задимленого під’їзду в безпечне місце.
Внаслідок пожежі травмувалося троє чернівчан, серед яких одна дитина, 2015 року народження. Їх із ознаками отруєння продуктами горіння госпіталізували до Чернівецької обласної клінічної лікарні та міської дитячої лікарні. Переконавшись, що всі мешканці будинку в безпеці, рятувальники ліквідували пожежу. У результаті було знищено електролічильники та електричну проводку в під’їзді, закопчено стіни. Попередня причина пожежі – коротке замкнення електромережі. Про це повідомляє управління ДСНС України у Чернівецькій області.
