
# Boicot – Sindicatele Volkswagen nu vor lăsa compania să construiască uzina în Turcia

Published at: **2019-11-04T10:08:20+00:00**

Author: **Elena Luchian**

Original: [AutoExpert](https://www.autoexpert.ro/boicot-sindicatele-volkswagen-nu-vor-lasa-compania-sa-construiasca-uzina-in-turcia/)


        Sindicatele Volkswagen se revoltă! Acestea vor să blocheze decizia grupului auto de a construi o uzină în Turcia. Investiția s-ar ridica la 1,3 miliarde de euro.
      
Sindicatele Grupului Volkswagen exclud posibilitatea unei investiții de asemenea anvergură într-o țară aflată în plin conflict armat. Operațiunile militare desfășurate de Turcia în Siria îi sperie pe nemți. Pe fondul violențelor, grupul auto a anunțat amânarea deciziei în privința uzinei care ar trebui să opereze începând cu 2022.
Decizia a reaprins speranțele statelor est-europene. România și-a exprimat din nou interesul pentru investiția companiei auto. Serbia, Bulgaria și mai nou Grecia sunt, de asemenea interesate. Grupurile PSD, reprezentate de ministrul demis al Mediului de afaceri Ştefan Radu Oprea, au depus, recent, la Birourile Permanente ale celor două Camere ale Parlamentului, o propunere de Declaraţie a Parlamentului privind sprijinirea demersurilor ţării noastre pentru atragerea investiţiei Grupului Volkswagen, scrie Ziarul Bursa.
Nemții s-au speriat însă, de starea precară a infrastructurii de la noi. Aceștia luaseră în calcul zona Aradului, care le-ar fi oferit acces rapid la rețeaua de autostrăzi din centrul și vestul Europei.
Volkswagen viza construirea noului centru de producție la Manisa, la 40 de kilometri de Izmir. 300.000 de vehicule ar fi fost construite acolo an de an. Producția Volkswagen Passat și Skoda Superb ar urma să fie mutată la noua uzină.
Sindicatele Volkswagen cer însă “un mediu de stabilitate și siguranță” pentru fabricile companiei, ceea ce Turcia nu poate garanta, la ora actuală. Reprezentanții sindicatelor ocupă jumătate din locurile din cadrul Consiliului de Supraveghere și dețin drept de veto.

        Dacia în pericol? Grupul Volkswagen vrea să producă modele Skoda mai ieftine
      
Următoarea întrunire a Consiliului de Supraveghere este programată pentru data de 15 noiembrie. Pe ordinea de zi se află și luarea unei decizii în privința locației următoarei uzină. Alegerea Turciei este blamată și de premierul landului Saxonia Inferioară, și el membru în Consiliul de Supraveghere de la Volkswagen. Saxonia Inferioară deține și 20% din acțiunile Volkswagen.
Grupul Volkswagen are uzine în Polonia, Slovacia, Cehia, Ungaria și Bosnia-Herțegovina și include douăsprezece brand-uri printre care Audi, Bentley, Bugatti, Lamborghini, Porsche, Seat, Skoda Volkswagen, dar și companiile constructoare de camioane MAN și Scania.
