
# Топ-100 найбагатших людей України. Що відбувається з активами Ахметова

Published at: **2019-11-06T05:45:00+00:00**

Author: ****

Original: [НВ](https://nv.ua/ukr/biz/top-100-bogatyh/rinat-ahmetov-dosye-biografiya-statki-2019-skilki-groshey-u-ahmetova-50051726.html)

Рінат Ахметов все ще неймовірно багатий, але вже не настільки зухвало: порівняно з минулим роком його статки скоротилися приблизно на п’яту частину, а в порівнянні з докризовим 2013-м — взагалі поменшали наполовину.
Причину нинішнього просідання статків найбагатшого українця слід шукати на ринках металопродукції: в Європі дешевшає сталь і там навіть зупиняють метзаводи, а співдружність країн Перської затоки (Бахрейн, Катар, Кувейт, ОАЕ, Оман, Саудівська Аравія) починає захисне розслідування щодо імпорту сталі.
Все це позначилося на фінансових показниках Метінвесту — металургійній компанії Ахметова. Згідно зі звітом компанії, за перше півріччя її ЕБІТДА впала на 33%, а чистий прибуток — на 39%. У першій половині року міжнародні продажі знизилися на 7% у порівнянні з аналогічним періодом 2018-го.
Зате прибуло в Ахметова у частині коксохімічних активів. За останні кілька років афілійовані з Метінвестом або його власниками структури, за даними ЗМІ, купили у російського холдингу Evraz два підприємства в Кам’янському — Южкокс і Дніпровський коксохімічний завод. Втім, в офіційній звітності холдингу вказані лише частки в обох підприємствах: у першому випадку — 23,71%, у другому — 49,37%.
В енергетичному підрозділі Ахметова — ДТЕК — невесела ситуація: чистий прибуток компанії за півріччя впав на 38,2%, до 3,3 млрд грн, що там пов’язують зі зміцненням нацвалюти. Втім, зниження виробничих показників також є: видобуток енергетичного вугілля в першому півріччі скоротився на 0,9%, а постачання електроенергії в енергосистему України компанія здійснила на 0,6% менше, ніж за аналогічний період 2018-го.
Є втрати у Ахметова і в політичному впливі. Опозиційний блок, з яким пов’язують мільярдера, насилу набрав 3% голосів і не пройшов до парламенту. Близькими до колишнього донецького мільярдера можна вважати не більше семи мажоритарників.
Проте Ахметов зумів знайти точки дотику з новою владою: в кінці жовтня його структури провели спільно з Кабміном і президентом два масштабні форуми в Маріуполі — інвестиційний і гуманітарний. А ще мільярдер купив 200 автомобілів-швидких для держлікарень.
Читайте також:
