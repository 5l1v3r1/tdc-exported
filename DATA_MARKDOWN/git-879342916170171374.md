
# Зеленський розповів, як боротися з тіньовим ринком алкоголю

Published at: **2019-11-01T20:46:02+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/zelenskyj-rozpoviv-yak-borotysya-tinovym-rynkom-alkoholyu)


        Президент Володимир Зеленський озвучив стратегію боротьби з тіньовим ринком алкоголю.
      
Про це він повідомив на нараді з питань розвитку спиртової галузі під час робочої поїздки в Тернопільську область, говориться 1 листопада в пресслужбі ОПУ.
За словами Зеленського, 55% виробництва спирту в Україні сьогодні перебуває у тіні, а державні спиртові заводи більше 10 років контролюють кримінальні угруповання. Президент навів приклад, що сьогодні через Інтернет можна вільно придбати так званий тетрапак горілки пшеничної об'ємом 10 літрів за ціною 370 гривень.
«Тобто пляшка коштуватиме десь 15-18 гривень. А ми купуємо в магазині по 90-100 гривень. Працюють тіньові підприємства. Але як вони працюють, хто їх «кришує?», - запитав президент.
Заступник керівника Офісу Президента Юлія Ковалів зазначила, що з 2016 року фінансовий результат держпідприємства «Укрспирт» зменшився майже в п'ять разів. Так, за її словами, в 2016 році прибуток підприємства становив близько 97 млн ​​грн, а сьогодні скоротився майже не до нуля.
«Відповідно, виникла критична ситуація і зі сплатою податків: якщо три роки тому монополіст «Укрспирт» сплачував до бюджету майже 30 млн грн податку на прибуток, то в минулому році - взагалі нічого. Через нелегальний ринок спирту ми щорічно недоотримуємо 8 мільярдів гривень до бюджетів - державного і місцевих. А це - проблеми і з виплатами заробітних плат, і з будівництвом доріг, і з розвитком всієї інфраструктури», - підкреслила Юлія Ковалів.
Раніше експерти «Слово і Діло» проаналізували, як врегулювати ринок алкоголю в Україні.
Також нагадаємо, в деяких районах Вінницької області запровадили обмеження на продаж алкоголю.
Хочете обговорити цю новину? Долучайтеся до телеграм-чату CHORNA RADA
