
# 
        ترکیه: عملیات ما در شمال سوریه مبارزه با داعش را تضعیف نکرد
      

Published at: **2019-11-04T20:13:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638151/%D8%AA%D8%B1%DA%A9%DB%8C%D9%87-%D8%B9%D9%85%D9%84%DB%8C%D8%A7%D8%AA-%D9%85%D8%A7-%D8%AF%D8%B1-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D8%AF%D8%A7%D8%B9%D8%B4-%D8%B1%D8%A7-%D8%AA%D8%B6%D8%B9%DB%8C%D9%81-%D9%86%DA%A9%D8%B1%D8%AF)

به گزارش بولتن نیوز، «ابراهیم کالن» سخنگوی ریاست جمهوری ترکیه روز دوشنبه در کنفرانس خبری مدعی شد کشورش پس از آغاز عملیات «چشمه صلح» علیه شبه‌نظامیان کُرد در شمال سوریه هدف هجمه‌های تبلیغاتی قرار گرفته است.
وی در ادامه مدعی شد «عملیات چشمه صلح تا حد زیادی هدف تاسیس یک دولت تروریستی در راستای شمال سوریه را از بین برد.»
سخنگوی ریاست جمهوری ترکیه در ادامه اضافه کرد: «همه باید در قبال هجمه‌های تبلیغاتی که به دنبال تحت الشعاع قرار دادن پیروزی که عملیات چشمه صلح بدست آورد، هوشیار باشند.»
کالن گفت: «دور کردن گروه‌های تروریستی پ‌ک‌ک/وای‌پی‌جی از مرزهای ترکیه در چارچوب عملیات چشمه صلح بدین معنا نیست که مبارزه ما با این گروه‌ها به پایان رسیده یا کُند شده است.»
وی اضافه کرد: «ادعا در این باره که عملیات چشمه صلح و مبارزه با گروه تروریستی پ‌ک‌ک مبارزه با گروه تروریستی داعش را تضعیف می‌کند چیزی جز حمایت از یک سازمان تروریستی معنای دیگری ندارد.»
ارتش ترکیه به همراه تروریست‌های موسوم به «ارتش آزاد» سوریه از هفده مهر ماه عملیات نظامی خود را در شمال سوریه و با هدف دور کردن خطر شبه‌نظامیان کرد سوریه آغاز کردند.
هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت 120 ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.
پس از توافق آمریکا و ترکیه، «رجب‌طیب اردوغان» رئیس‌جمهور ترکیه و «ولادیمیر پوتین» رئیس‌جمهور روسیه ۳۰ مهر ماه جلسه‌ای در سوچی برگزار کردند و به توافقی دست یافتند که طبق آن یگان‌های کُرد در طول ۱۵۰ ساعت، ۳۰ کیلومتر از مرز ترکیه و سوریه عقب‌نشینی می‌کنند و نیروهای امنیتی ترکیه و روسیه گشت‌زنی‌های مشترکی را در این منطقه انجام می‌دهند.
