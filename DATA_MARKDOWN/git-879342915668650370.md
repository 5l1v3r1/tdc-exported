
# Вибори до Ради: ЦВК визнала Рудика обраним депутатом

Published at: **2019-11-05T16:24:41+00:00**

Author: ****

Original: [Слово і Діло](https://www.slovoidilo.ua/2019/11/05/novyna/polityka/vybory-rady-czvk-vyznala-rudyka-obranym-deputatom)


        ЦВК все-таки визнала обраним депутатом Ради в одномандатному виборчому окрузі №198 в Черкаській області самовисуванця Сергія Рудика.
      
Відповідне рішення було ухвалене після повторного встановлення результатів за рішенням суду. Протокол був підписаний на засіданні ЦВК, пише сайт відомства.
Повідомлялося, що 28-29 жовтня ЦВК проводила перерахунок голосів в окрузі №198 за рішенням суду і встановила, що Рудик набрав 18 тис. 921 голосів виборців, а його найближчий суперник, кандидат від партії «Слуга народу» Наталя Дьяченко - 17 тис. 908 голосів.
Раніше протокол ЦВК за результатами виборів в 198-му окрузі, де переміг Рудик, скасував Касаційний адміністративний суд у складі Верховного суду, задовольнивши позов Дьяченко.
Всього по округу №198 (Сміла, Кам'янське, Смілянський район, частина Черкаського району) балотувався 21 кандидат. Рудик виграв вибори до Ради у 2014 році за цим же округом.
Нагадаємо, 12 серпня ЦВК зареєструвала самовисуванця Сергія Рудика обраним народним депутатом від ОВО № 198. Того самого дня Верховний суд визнав протиправним і скасував протокол ЦВК про результати виборів в окрузі № 198 від 5 серпня.
Постановою Великої палати Верховного суду від 17 серпня рішення Верховного суду від 12 серпня в частині визнання протиправними дій ЦВК щодо встановлення результатів виборів в окрузі № 198 було скасовано з ухваленням нового рішення, яким у задоволенні даної позовної вимоги відмовлено.
Однак ЦВК дійшла висновку, що постанови Шостого апеляційного адміністративного суду від 7 серпня і від 10 серпня 2019 роки не можуть вплинути на встановлення результатів позачергових виборів народних депутатів України на окрузі №198.
Раніше Рудик навіть приходив на перше засідання Ради, але його не пропустили. Реєстрацію скасовували через позов кандидата від «Слуги народу» Наталії Дьяченко.
Хочете обговорити цю новину? Долучайтеся до телеграм-чату CHORNA RADA
