
# Справа Гандзюк у прізвищах. Кого покарали за смерть активістки

Published at: **2019-11-04T14:05:00+00:00**

Author: **Соня Лукашова**

Original: [Українська правда](https://www.pravda.com.ua/articles/2019/11/4/7230919/)


        Рік тому, 4 листопада 2018 року, у лікарні 
        
          померла херсонська активістка Катерина Гандзюк
        
        . Вона боролась за життя протягом 3 місяців після того, як її облили сірчаною кислотою.
      

        У Херсоні Гандзюк була відома громадянською позицією та рішучим супротивом корупції. Напад на неї та смерть від поранення стали одним із найрезонансніших злочинів проти активістів, які хвилею прокотилися країною. 
      

        Однак активісти та журналісти неодноразово звертали увагу на 
        
          прогалини у розслідуваннях
        
        , звинувачували слідство у неефективності, владу – у мовчанні. 
      

        Що змінилось у справі за останній рік? "Українська правда" розповідає про долю тих, у чий бік лунали підозри, офіційні або від друзів Гандзюк.
      

        
          
            Владислав Мангер, ймовірний замовник
          
        
      

        
          Голова Херсонської обласної ради, на момент нападу – член "Батьківщини"
        
      
Версія слідства. На початку липня 2018 року Мангер вирішив залякати Гандзюк через її громадську діяльність, протидію вирубкам лісів та проведення акцій протесту. Мангер організував напад, щоб завадити активістці.
Підозру Мангеру оголошували як організатору вбивства – тоді слідство саме так кваліфікувало злочин. Пізніше правоохоронці змінили версію – тепер у справі йдеться про "нанесення тяжких тілесних ушкоджень".
Смерть активістки настала саме через опіки, тобто була спричинена нападом. Але умисел злочинців, на думку слідства, полягав не у вбивстві, а нанесенні травм.
Позиція захисту. Сам Мангер заперечує свою винуватість. В інтерв'ю УП він називав себе жертвою, а своє прізвище серед підозрюваних пояснював тим, що знав другого ймовірного замовника, Олексія Левіна.
Покарання. На початку 2019 року батько Катерини Гандзюк назвав Мангера причетним до нападу, а "Батьківщину", членом якої був голова облради, – "партією вбивць". За кілька днів після цього Мангер призупинив членство у політсилі, згодом його виключили з лав "Батьківщини".
У липні 2019 року Мангеру вручили підозру. 
На початку серпня цього року тодішній генпрокурор Юрій Луценко анонсував завершення розслідування стосовно херсонського чиновника. Однак справа досі не передана до суду. Луценко звинувачував Службу безпеки, мовляв, там приховали важливу інформацію.
У липні цього року слідство щодо двох ймовірних замовників злочину, зокрема Мангера, виділили в окреме провадження та призупинили у зв'язку з розшуком другого організатора – Олексія Левіна.

        
          
            Олексій Левін (попереднє прізвище – Москаленко), ймовірний замовник
          
        
      

        
          Помічник депутата Херсонської обласної ради Миколи Ставицького; за даними ЗМІ, відомий у кримінальному середовищі за прізвиськом "Москал"; у 2014 році за участь у банді та серійні вбивства був засуджений до 12 років в'язниці, однак звільнився за "законом Савченко"
        
      
Версія слідства. Левін – друга ланка у ланцюжку. Саме йому Мангер замовив напад. Левін мав знайти виконавців, пояснити їм план, надати інформацію про Гандзюк, скоординувати і підшукати місце для переховування після нападу. Через Левіна їм також передавали гроші.
Напередодні роковин смерті активістки у СБУ розповіли, що за вказівкою Левіна рідним підозрюваних у справі Гандзюк платили за мовчання.
Покарання. Левін офіційно отримав статус підозрюваного у грудні 2018 року. Наразі він переховується від слідства. За даними правоохоронців, чоловік втік з України в Домінікану у дні, коли були затримані виконавці. Левіна розшукують українські спецслужби, а у базі Інтерполу міститься його "червона картка", яка передбачає арешт та екстрадицію.
Саме через розшук, який триває вже більше 9 місяців, слідство по Мангеру і Левіну призупинене.
Водночас, у серпні один із адвокатів Мангера заявив, що Левіна вже затримували в одній з країн ЄС, але СБУ нібито не стала подавати документи на екстрадицію. Це відбулося приблизно у той самий час, коли генпрокурор Юрій Луценко сказав, що СБУ приховувала матеріали допитів, які могли розширити кількість замовників нападу на Катерину Гандзюк. 
Служба безпеки відкинула звинувачення, а твердження Луценка назвала "помилковим".

        
          
            Сергій Торбін, організатор виконавців, отримав 6 років 6 місяців ув'язнення
          
        
      

        
          Ветеран АТО, ексміліціонер
        
      
Версія слідства. Торбін координував нападників. Він отримав від Левіна інформацію про Гандзюк, гроші та план: зламати активістці кістки рук і ніг або облити її сірчаною кислотою. За перший варіант організатори пообіцяли заплатити 5 тисяч доларів, за другий – 2-3 тисячі.
Після остаточного узгодження нападники попросили збільшити до 5 тисяч оплату за облиття кислотою. З цих коштів півтисячі пішли на витрати: кислоту, окремі телефони для зв'язку, сім-картки тощо. Ще 500 доларів Торбін взяв собі як винагороду, а 4 тисячі залишку розділили між собою 4 нападники.
Цих чотирьох виконавців Торбін знайшов серед своїх знайомих ветеранів і розподілив між ними обов'язки.
Позиція захисту. Торбін найдовше з усіх виконавців не визнавав провину. Коли співучасники вказували на нього як на координатора, АТОвець пояснював це "натягнутими стосунками", які погіршилися на фронті, говорив, що не мав претензій до Гандзюк.
У квітні 2019 року стало відомо, що виконавці співпрацюють зі слідством. Вони визнали свою провину, надали викривальні свідчення щодо інших злочинців. Усі п'ятеро нападників, в тому числі Торбін, пішли на угоду зі слідством.
Покарання. Торбіна затримали у серпні 2018 року і вже тоді називали його головним серед всіх 5 виконавців.
6 червня 2019 року Покровський райсуд Дніпропетровської області виніс вирок виконавцям. За підбурювання до злочину та пособництво Торбіну дали 6 років і 6 місяців в'язниці.
Засуджені не оскаржували покарання. Апеляцію подавали лише Мангер і Левін, які згадуються у вироку як замовники. Однак суди відхилили скаргу, і у липні 2019 року рішення про засудження виконавців набуло чинності.
