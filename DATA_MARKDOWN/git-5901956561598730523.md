
# Najbogatejša Slovenka ima novo ime, vam je všeč?

Published at: **2019-11-05T15:25:00+00:00**

Author: **N. Č.**

Original: [Slovenske novice](https://www.slovenskenovice.si/bulvar/domaci-traci/clanek/najbogatejsa-slovenka-ima-novo-ime-vam-je-vsec-246180)

Iza Login, ki jo je aplikacija Govoreči maček Tom skupaj s soprogom Samom Loginom zavihtela na vrh lestvice najbogatejših Slovencev, se je ponovno preimenovala. Potem ko je na sodišču dosegla začasno odredbo prepovedi pogovora o njunem zasebnem življenju in njunem rojstnem imenu in priimku, preden sta postala Iza in Samo Login, je Loginova svojemu imenu dodala še Sia in postala Iza Sia Login.Kot piše portal Najlepša imena, se je pri nas ime Sia začelo pojavljati v zadnjih letih – v Sloveniji je 78 deklic s tem imenom. Sicer pa je to ime poznano v skandinavskih državah. Gre za različico tamkajšnjega imena Si, ki izvira iz imen Signe ter Sigrid v pomenu 'zmaga' (sigr) in 'lep, ljubljen' (fríđr) – 'lepa zmaga' torej. Pogosto pa ime Sia razlagamo kot moderno, tričrkovno različico imen, ki vsebujejo 'sia'. Med temi je najpogostejša razlaga iz imena Sofija, kar pomeni 'modrost'. Kitajci uporabljajo ime Xia ('sja'), na katero se prav tako lahko navezuje naša Sia (s pomenoma 'poletje' in 'rožnat oblak').
Zakonca Login po prodaji svojega govorečega mačka nista počivala na lovorikah, temveč sta se s svojim novim podjetjem Fundacijo Login5 s sedežem v Lihtenštajnu začela posvečati razvoju rešitev globalnih problemov človeštva (s sloganom Čist zrak. Čista voda. Čista zavest.). Zadnje objave fundacije sicer segajo v lanski februar.
V začetku tega leta se je Loginova povezala s Tanjo Skaza, ki je takrat nepričakovano zapustila direktorsko mesto svojega podjetja Skaza. Skupaj sta postali učiteljici, »kako zgraditi svetovno uspešno podjetje«.Loginova je hkrati tudi učiteljica manifestacije tehnik osebnega kreiranja in v naslednjih dneh čakajo števila predavanja. Na konferenci Kids Conference bo razkrila, kako doseči izjemen poslovni uspeh, harmonično zvezo in globok odnos z otroki, na Mariborskem maratonu pozitivne psihologije bo predavala o zavestnem kreiranju svoje realnosti in o tem, kako je notranje osvobajanje pomembno za uspeh, že konec meseca pa jo čaka projekt s Tanjo Skaza Začuti 100, za katerega napovedujeta, da bo »dogodek, kot ga še ni bilo« (vstopnica znaša 420 evrov). Tudi Skazova na spletu najraje objavlja inspirativne citate. Sama meni, da ni denar največje darilo življenja, temveč prijateljstvo. Pred kratkim je napisala tudi knjigo Sprememba vredna.
