
# החרדים לא פרטנרים: הם אוסרים גם חוגי ליבה

Published at: **2019-11-05T00:00:00+00:00**

Author: **שחר אילן**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773047,00.html)

לפעמים קשה להאמין שאפשר להקצין יותר ממה שרבני הציבור החרדי כבר הקצינו, אבל פסק חדש של הרב של מודיעין עילית מאיר קסלר מוכיח שהדבר אפשרי. במכתב ציבורי תוקף קסלר בחריפות את לימודי הליבה ומרחיב את ההתנגדות להם משעות הלימודים גם לחוגים ואוסר לקיימם במסגרות ציבוריות.
תלמודי התורה החרדיים לבנים (ת"תים) אינם מלמדים כמעט לימודים כלליים, והתוצאה היא פגיעה קשה ביכולת של בוגריהם להשתלב בשוק העבודה ופגיעה במשק. בשל ההתנגדות הנחרצת של ההנהגה החרדית לשילוב תכנים אלה החלו יוזמות לקיום חוגים בחשבון ובאנגלית בשעות אחר הצהריים, כולל של משרד החינוך.
קסלר, המזוהה עם מפלגת דגל התורה הליטאית, מסביר ש"המכנה המשותף לכל אותם קורסים הוא הניסיון להחדיר לימודי ליבה לילדי הת"תים במטרה להכשירם בעתיד לצאת לשוק העבודה ולהיות חלק מהחברה הכללית ובהיות שהם אינם מצליחים לעשות זאת הם מנסים בדרך זו... יש לדחות בתוקף כל אותן הצעות".
קסלר הוא חבר ועדת הרבנים לענייני חינוך שהיא הסמכות הרוחנית של מערכת החינוך החרדית האשכנזית. הוא מבסס את התנגדותו לחוגים גם על דברים שאמר מנהיג דגל התורה הרב גרשון אדלשטיין. לדבריו, "מרן הביע דעתו כי התעסקות קבועה בדברים חיצוניים מעוררת אצל הילד חשק לדברים אחרים ואין לקיים חוגים כאלו בשום מסגרת ציבורית". הדבר מעלה חשש שבעתיד עלול גם אדלשטיין להוציא איסור.
המכתב של קסלר הוא דוגמה נוספת לתופעה שבמסגרתה כמה שהמגזר הכללי מתאמץ לבוא לקראת רגישויות החברה החרדית, הוא מגלה שאין פרטנר. כך קרה עם התנגדות החרדים ללימודים אקדמיים גם כשהם בהפרדה, עם טרפוד פשרת הכותל ועם ההתנגדות לכל מכסה בתחום הגיוס לצה"ל. המכתב של קסלר מוכיח כמה נחוצה לישראל ממשלה ליברלית, כזו שתוכל ללחוץ מספיק על ההנהגה החרדית כדי שתסכים ללימודי ליבה, למען המשק ולמען הילדים. ואם לא לימודי ליבה, אז לפחות חוגים.
