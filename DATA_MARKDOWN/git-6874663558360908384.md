
# חברת אחוה מוזילה את הטחינה האורגנית ב-10%

Published at: **2019-11-03T00:00:00+00:00**

Author: **נורית קדוש**

Original: [כלכליסט - www.calcalist.co.il](https://www.calcalist.co.il/marketing/articles/0,7340,L-3772909,00.html)

בניגוד למגמת העלאות המחירים והקטנת אריזות ללא הורדת מחיר בהתאם לכמות החדשה, חברת אחוה תוריד את מחירי הטחינה האורגנית מתוצרתה ב-10%. ההוזלה תחול גם על הטחינה שמייצרת החברה לרשתות תחת המותגים הפרטיים.
ירידת המחירים היא לטחינה אורגנית ולטחינה משומשום מלא אורגני, הן במותג אחוה והן בכל המותגים הפרטיים המיוצרים במפעל.
לדברי יובל מלאך, סמנכ"ל השיווק של החברה, ירידת המחירים מתבצעת באופן מיידי. "בזכות רכישת מלאי שומשום אורגני במחיר מצוין, אנו שמחים להוזיל את התוצרת האורגנית".
בתוך כך, בימים אלה מסיימת אחוה את בניית מפעל הטחינה הנוסף ומרלו"ג שישמש לאחסנת 3,000 משטחי תוצרת מוגמרת, סמוך למפעל הנוכחי באזור התעשייה אריאל. לדברי מלאך, המפעל החדש צפוי לייצר 2 טונות טחינה בשעה. גם המפעל הקיים מייצר בשעה טחינה באותה כמות.
החברה, בבעלות התעשיין יעקב מלאך, מעסיקה 235 עובדים ומחזור מכירותיה מוערך בכ-180 מיליון שקל בשנה.
