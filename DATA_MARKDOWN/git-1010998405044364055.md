
# Червеношийка прелетя 225 км за четири часа

Published at: **2019-11-03T12:41:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/chervenoshijka-preletja-225-km-za-chetiri-chasa.html)

Специалисти проследиха за първи път зимната миграция на червеношийка от Германия до Великобритания и установиха, че тя е изминала 225 км само за четири часа.
Птичето е прелетяло над Северно море през нощта, за да не бъде забелязано от хищните чайки и соколи, пише БТА, като цитира „Мейл он сънди”. Подобна тактика са използвали пилотите на бомбардировачи през Втората световна война.
Тъй като червеношийката тежи само 19 грама предавателят ѝ е бил миниатюрен, като е тежал едва 0,3 грама. Устройството било поставено през лятото на архипелага „Хелголанд” край северното германско крайбрежие и било монтирано така, че да падна точно три месеца след като е сложено.
На 21 октомври птичето е излетяло от архипелага към южния холандски бряг. Оттам е полетяло над Северно море в 20 ч. вечерта, а във Великобритания е пристигнало във Феликстоу, Съсекс, към полунощ.
Досега специалистите можеха да проследяват само големи птици заради изискването чиповете им да не тежат повече от 3% от теглото им. Нова мрежа от радиоприемници обаче дава възможност да бъдат изучавани и малките птици.
Специалистите се надяват да използват данните, за да пазят птиците от заплахите, които ги застрашават по пътя им.
