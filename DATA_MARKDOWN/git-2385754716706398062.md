
# Πάφος: 27χρονη κατήγγειλε βιασμό αλλά αρνείται να εξεταστεί από ιατροδικαστή

Published at: **2019-11-03T17:44:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595546/pafos-27xroni-katiggeile-viasmo-alla-arneitai-na-eksetastei-apo-iatrodikasti)

27χρονη από την Μεγάλη Βρετανία κατήγγειλε αρχικά βιασμό της και κλοπή των προσωπικών της αντικειμένων αλλά όταν η Αστυνομία άρχισε να διερευνά την υπόθεση η νεαρή άλλαξε στάση και δεν θέλησε να προχωρήσει σε γραπτή καταγγελία, ενώ αρνήθηκε να δώσει την συγκατάθεσή της για να προχωρήσει η υπόθεση με ιατροδικαστική έρευνα.
Αρχικά, η νεαρή, σύμφωνα με τον ανταποκριτή του Σίγμα, Μάριο Ιγνατίου, προσήλθε με μώλωπες στο Νοσοκομείο καταγγέλλοντας τον βιασμό της από άγνωστους, οι οποίοι, σύμφωνα με τους ισχυρισμούς της, προθυμοποιήθηκαν να την μεταφέρουν στο ξενοδοχείο όπου διαμένει με τον φίλο της μετά από διασκέδαση σε νυκτερινό μπαρ.
Η παραπονούμενη ισχυρίστηκε ότι ενώ το αυτοκίνητο με τους αγνώστους κατευθυνόταν προς το ξενοδοχείο, αυτοί ανάγκασαν τον φίλο της να εξέλθει και την οδήγησαν σε απόμερο σημείο όπου ένας από τους επιβαίνοντες την βίασε και τις έκλεψαν την τσάντα και το κινητό της τηλέφωνο.
Η νεαρή κληθείσα από την Αστυνομία να δώσει κατάθεση αρχικά προέβαλε ενδοιασμούς όμως στην πορεία αποδέχθηκε να προχωρήσει με γραπτή καταγγελία. Ακολούθως, όταν ενημερώθηκε ότι η διαδικασία προβλέπει να εξεταστεί και από ιατροδικαστή, η 27χρονη Βρετανίδα αρνήθηκε να προχωρήσει με την καταγγελία ενώ δεν έδωσε ούτε την συγκατάθεσή της για να την εξετάσει ιατροδικαστής.
Οι ισχυρισμοί της 27χρονης διερευνώνται από το ΤΑΕ Πάφου.
Καταγγελία για βιασμό και ληστεία εξετάζει η Αστυνομία στην Πάφο, μετά από τον τραυματισμό γυναίκας το βράδυ του Σαββάτου (3/11).
Συγκεκριμένα, σύμφωνα με την αστυνομία, γυναίκα είχε αναφέρει στο προσωπικό ξενοδοχείου, όπου διαμένει, ότι μια φίλη της έχει πέσει θύμα βιασμού και ληστείας.
Το προσωπικό ενημέρωσε την αστυνομία και στην συνέχεια άρχισαν έρευνες για το περιστατικό.
Όπως αναφέρει η αστυνομία, η γυναίκα που φέρεται να έχει πέσει θύμα βιασμού δεν θυμάται τίποτα από το προηγούμενο βράδυ, ούτε εάν έχει πέσει θύμα βιασμού ούτε ληστείας.
Οι έρευνες της αστυνομίας συνεχίζονται.
