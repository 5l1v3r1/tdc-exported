
# Mener Trumps Grønland-ønske bidro til Ukraina-krisa

Published at: **2019-11-07T18:59:37+00:00**

Author: **Sindre Granly Meldalen**

Original: [Dagbladet.no](https://www.dagbladet.no/nyheter/mener-trumps-gronland-onske-bidro-til-ukraina-krisa/71793102)

I midten av august i år dukket det opp en nyhet som for bare et par år siden ville blitt avfeid som ren diktning: USAs president gikk med planer om å kjøpe Grønland.

        - Hva tror dere om det? Kunne det fungert? spurte Donald Trump i et møte med noen nære rådgivere, ifølge Wall Street Journal.
      
Etter noen dager gikk Det hvite hus ut og bekreftet det hele.
- Det er under utvikling. Vi ser på det. Danmark eier Grønland, Danmark er en alliert. Grønland er et strategisk sted. Presidenten, som vet en del om å kjøpe eiendom, vil gjerne se på det, sa Larry Kudlow, økonomisk rådgiver i Det hvite hus, ifølge Washington Post.
Danmark rykket umiddelbart ut og sa at den gigantiske øya ikke var til salgs, og Trump svarte med å avlyse et planlagt statsbesøk.
Enkelte av Trumps rådgivere sa den gang at de tolket det hele som en spøk, Trump virket også å spøke om det hele på Twitter, mens andre tok det mer alvorlig. Nå sier Bill Taylor, USAs fungerende ambassadør til Ukraina at det ble brukt betydelige ressurser på Grønland-prosjektet. Så mye at det gikk utover forsøk på å rydde opp i det som nå er Ukraina-krisen.
Det framkommer av Taylors vitnemål til kongresskomiteen som nå foretar høringer i riksrettsprosessen mot Trump i Ukraina-saken. Taylor vitnet 22. oktober, men utskriften fra høringen ble først offentliggjort i går.
