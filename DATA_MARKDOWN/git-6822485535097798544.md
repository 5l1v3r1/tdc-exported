
# ادعای تکراری وزارت امور خارجه آمریکا علیه ایران

Published at: **2019-11-01T23:39:00+00:00**

Author: ****

Original: [جامعه خبری تحلیلی الف](https://www.alef.ir/news/3980810132.html)

وزارت امور خارجه آمریکا که همواره مخالفان این کشور را به حمایت از تروریسم متهم می‌کند، بار دیگر نام ایران و چند کشور مخالف سیاست‌های واشنگتن را در فهرست موسوم به کشورهای حامی تروریسم دولتی قرار داد.
به گزارش تسنیم، وزارت امور خارجه آمریکا روز جمعه گزارش سالانه خود درباره «تروریسم» را منتشر کرد و مطابق انتظار بار دیگر نام ایران و چند کشور دیگر مخالف آمریکا از جمله کره شمالی و سوریه را در فهرست آنچه «کشورهای حامی تروریسم دولتی» می‌خواند، قرار داد.
وزارت امور خارجه آمریکا در گزارش خود بدون ارائه مستندات و شواهد لازم مدعی شده است که ایران در سال ۲۰۱۸ حدود یک میلیارد دلار به گروه‌های وابسته خود در خاورمیانه کمک مالی کرده است. اختلاف فاحش این رقم با رقمی که چندی پیش «برایان هوک» مسئول گروه ویژه اقدام ایران در وزارت امور خارجه آمریکا درباره میزان کمک‌های ایران به متحدان خود اعلام کرده بود به‌خوبی نشان می‌دهد که مقامات آمریکایی صرفاً قصد دارند با ارائه ارقام علیه ایران جوسازی کنند.
آمریکا که امروزه حمایت آن از گروه‌هایی تروریستی دهه‌های اخیر مانند طالبان، داعش، شاخه‌های القاعده در سوریه،گروهک منافقین و چندین گروه تروریستی فاش شده است، در گزارش‌های سالانه خود در مورد تروریسم جهانی همواره مهم‌ترین کشورهای مخالف خود جزو حامیان تروریسم دولتی طبقه‌بندی می‌کند و به همین دلیل قرار گرفتن نام ایران، سوریه و کره شمالی در این فهرست اتفاق غیرمنتظره‌ای قلمداد نمی‌شود.
از طرفی آمریکا خود با وضع تحریم‌های اقتصادی علیه کشورهای مخالف خود از جمله ایران، ونزوئلا، کره شمالی و سوریه فشارهای شدیدی را به شهروندان عادی این کشورها تحمیل کرده که این فشارها به گفته کارشناسان امر مصداق «تروریسم اقتصادی» است.
علاوه بر این، کشورهایی مانند ایران و سوریه که در فهرست آمریکایی کشورهای حامی تروریسم دولتی قرار گرفته‌اند، در واقع کشورهایی هستند که بیشترین نقش را در مبارزه با گروههای تروریستی تحت حمایت آمریکا در منطقه خاورمیانه داشته‌اند.
