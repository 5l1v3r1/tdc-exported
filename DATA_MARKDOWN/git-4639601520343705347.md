
# Συγκλονίζουν τα νέα στοιχεία για το φονικό στα Μέγαρα

Published at: **2019-11-02T18:12:01+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/02/society/sygklonizoun-ta-nea-stoixeia-gia-to-foniko-sta-megara/)

Συγκλονίζουν τα νέα στοιχεία και οι μαρτυρίες που προκύπτουν από το έγκλημα στα Μέγαρα, όπου 50χρονος άνδρας δολοφόνησε τον κουνιάδο του και τραυμάτισε τη σύζυγό του.
Σύμφωνα με μαρτυρίες, το φονικό στα Μέγαρα έγινε διότι ο 50χρονος δολοφόνος θεωρούσε υπεύθυνο τον 48χρονο για τον χωρισμό του με τη γυναίκα του.

        Διαβάστε ακόμη : «Γι' αυτό μου επιτέθηκε» ο 16χρονος - Οι άγνωστοι διάλογοι μεταξύ των παιδιών
      
Ο δράστης πήρε προθεσμία για να απολογηθεί την Τρίτη, με τις κατηγορίες που του απαγγέλθηκαν να είναι βαρύτατες. Ειδικότερα, του ασκήθηκε δίωξη για ανθρωποκτονία από πρόθεση, απόπειρα ανθρωποκτονίας και παράνομη οπλοκατοχή, οπλοφορία και οπλοχρησία.
Ο κατηγορούμενος φέρεται να έχει παραδεχτεί την πράξη και, σύμφωνα με πληροφορίες, είπε στους αστυνομικούς πως δεν θυμάται τι έκανε, είχε θολώσει και τώρα αρχίζει να συνειδητοποιεί την πράξη του.
Η σύζυγος του άτυχου γιατρού που έχασε τη ζωή του έσπασε τη σιωπή της μιλώντας στον ΣΚΑΙ.
«Ηταν γύρω στις 19:00 και, ενώ βρισκόμουν στην αυλή του σπιτιού μας , άκουσα κάποιον να ζητά τον σύζυγο μου. Αρχικά δεν κατάλαβα ότι ήταν ο κατηγορούμενος. Φώναξα τον άντρα μου που ήταν στην ταράτσα και όταν εκείνος κατέβαινε από την σκάλα, το άτομο που βρισκόταν έξω, έσπρωξε την πόρτα και τότε είδα ότι ήταν ο γαμπρός μου» περιγράφει και συνεχίζει:
«Έβγαλε ένα όπλο και με πυροβόλησε στο πόδι. Τρόμαξα και μπήκα μέσα στο σπίτι. Πυροβόλησε τρεις φορές τον σύζυγό μου. Άκουσα τον άντρα μου να του λέει “Ηρέμησε! Θα μιλήσουμε και θα τα βρούμε!» είπε χαρακτηριστικά.
Στο μεταξύ, συνάδελφος του 48χρονου γιατρού, μιλώντας στην εκπομπή είπε ότι γνώριζε για τις απειλές που δεχόταν το θύμα από τον γαμπρό του.
«Ήταν γνωστές κάποιες απειλές εκ μέρους του γαμπρού του. Δεν φοβόταν, ήξερε ότι είναι προβληματική κατάσταση, τον απασχολούσε, είχε δεχτεί απειλές για τη ζωή του στο παρελθόν και μου τις είχε αναφέρει… Ο γαμπρός του χώρισε με την γυναίκα του και κατηγορούσε την υπόλοιπη οικογένεια της συζύγου του, για το γεγονός ότι δεν ευνοούν τη σχέση».
Από την πλευρά του, ο αδερφός του δράστη ανέφερε στην κατάθεση του ότι ο 50χρονος ήταν σε σοκ και δεν θυμόταν τι είχε γίνει στο φονικό.
«Την Πέμπτη γύρω στις 19.30 μου τηλεφώνησε ο αδερφός μου και μου ανέφερε ότι είχε πάει στο σπίτι της πρώην γυναίκας του, στα Μέγαρα, για να δει το παιδί και μετά από αυτό δεν θυμόταν τι είχε γίνει. Όπως μου είπε, όμως, πίστευε ότι είχε κάνει κάτι κακό. Ο χωρισμός με τη γυναίκα του τον είχε στρεσάρει. Τον είχε αγχώσει το γεγονός ότι εκείνη θα έφευγε στην επαρχία μαζί με το παιδί…».

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
