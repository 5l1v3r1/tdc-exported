
# Извикаха на разговори в МВнР френския посланик заради думите на Макрон

Published at: **2019-11-04T10:43:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Izvikaha-na-razgovori-v-MVnR-frenskiya-poslanik-zaradi-dumite-na-Makron-911028)

Френският посланик у нас Флоранс Робин е извикана на разговори в МВнР по нареждане на външния министър Екатерина Захариева.
Повод за срещата е интервюто на президента Еманюел Макрон за френското списание "Вальор актюел", в което той заявява: "Предпочитам хора, които идват от Гвинея и Кот д‘Ивоар законно, които са тук и които вършат тази работа, отколкото български или украински незаконни канали".
С Флоранс Робин е разговарял заместник-министърът на външните работи Петко Дойков. Той е изразил недоумение от изказването на френския президент, което предизвика възмущение в българското общество, включително сред сънародниците ни във Франция.
От българска страна е било подчертано, че няма никакви сериозни основания за подобни твърдения, предаде Нова.
Отношенията между България и Франция – на приятели, партньори и съюзници, са отлични, българската общност е много добре интегрирана във Франция, а в последно време България не е получавала сигнали от френска страна за сериозни нарушения, се казва в съобщението на МВнР.
Посланик Робин е изразила съжаление и е заявила, че думите на президента Макрон са извадени от контекста и са погрешно разбрани.
"Те в никакъв случай не се отнасят до българското правителство, българските граждани или българските работници, които са добре приети и са доказали своя професионализъм,“ заявява посланик Робин.
Тя е препотвърдила отличните двустранни отношения и изрази надежда, че те ще продължават да се задълбочават. "Между нашите две страни съществува отлично сътрудничество –  в сферите на образованието, културата, икономиката. Франция ще бъде заедно с България и ще продължи да подкрепя нейните усилия в рамките на Европейския съюз“, заявява посланик Робин.
