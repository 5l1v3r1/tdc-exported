
# ΠτΔ σε εκπαιδευτικούς: Οι νομοθεσίες δεν εξαρτώνται από δημοψηφίσματα

Published at: **2019-11-05T20:35:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595908/ptd-se-ekpaideftikous-oi-nomothesies-den-eksartontai-apo-dimopsifismata)

Οι νομοθεσίες δεν εξαρτώνται από τα δημοψηφίσματα των εκπαιδευτικών, είπε ο Πρόεδρος της Δημοκρατίας Νίκος Αναστασιάδης, μιλώντας απόψε, στο Προεδρικό Μέγαρο, σε εκδήλωση της Παγκύπριας Συνομοσπονδίας Ομοσπονδιών Συνδέσμων Σχολείων Δημοτικής Εκπαίδευσης με την ευκαιρία των 50 χρόνων από την ίδρυση της. Ο Πρόεδρος Αναστασιάδης είπε ότι οι πολιτικές αποφασίζονται από το κράτος, θεσμοθετούνται από τη Βουλή και συνεπώς, δεν είναι θέμα εάν και κατά πόσο θα γίνουν αποδεκτές μέσα από δημοψηφίσματα. «Θέλω να το καταστήσω σαφές προς πάσα κατεύθυνση. Παρακαλώ για ακόμα μια φορά τις συνδικαλιστικές οργανώσεις να συνειδητοποιήσουν ότι είναι μέσα από τη συνεργασία και τον διάλογο που θα πετύχουμε αυτά που χρωστούμε στα παιδιά μας. Και είναι κρίμα το αξιόλογο έργο που επιτελεί η πλειοψηφία των εκπαιδευτικών, τους οποίους τιμώ απόλυτα, όπως και τις συνδικαλιστικές οργανώσεις, αλλά πρέπει να γίνει συνείδηση ότι υπάρχει και φραγμός στις δράσεις των συνδικαλιστικών οργανώσεων... Θέλω να παρακαλέσω, και είναι η ύστατη φορά, να μην πιστέψει κανένας ότι αυτό το κράτος θα παραδοθεί στις συνδικαλιστικές οργανώσεις», υπογράμμισε. Σύμφωνα με ανακοίνωση της Προεδρίας, ο Πρόεδρος Αναστασιάδης, σε χαιρετισμό του στην εκδήλωση της Παγκύπριας Συνομοσπονδίας Ομοσπονδιών Συνδέσμων Σχολείων Δημοτικής Εκπαίδευσης με την ευκαιρία των 50 χρόνων από την ίδρυση της είπε ότι αναντίλεκτα, η Συνομοσπονδία, ως ένας από τους παλαιότερους οργανωμένους φορείς στον χώρο της Παιδείας, μέσα από τη συνέπεια, την αφοσίωση και την εθελοντική δράση που αναλαμβάνουν τα μέλη της, διαδραματίζει ανέκαθεν ουσιαστικό ρόλο στα εκπαιδευτικά δρώμενα του τόπου μας. «Θέτοντας διαχρονικά ως πρωταρχικό στόχο τη διασφάλιση της ποιότητας της παρεχόμενης εκπαίδευσης, τα μέλη της ανέπτυξαν πρωτοβουλίες και συνέργειες με όλα τα εμπλεκόμενα με τον χώρο της εκπαίδευσης μέρη, συμβάλλοντας καθοριστικά μέσα από το συλλογικό πνεύμα, στην όσο το δυνατόν πιο εύρυθμη και αποτελεσματική λειτουργία των σχολείων. Ιδιαίτερης σημασίας αναγνωρίζεται η συνεισφορά, η εποικοδομητική εμπλοκή και η υπευθυνότητα που επέδειξαν συνδράμοντας την εν εξελίξει προσπάθεια των τελευταίων χρόνων προς την ορθολογιστική εκπαιδευτική μεταρρύθμιση και τον εκσυγχρονισμό του εκπαιδευτικού συστήματος», πρόσθεσε. Όπως είπε, ως αποτέλεσμα της καρποφόρας αυτής συνεργασίας και της μέγιστης συναίνεσης στο πλαίσιο των κοινών μας στόχων, το γεγονός ότι σωρεία σημαντικών καινοτομιών και σειρά άλλων πολιτικών πέρασαν από τον σχεδιασμό και τη διαβούλευση, στο στάδιο της υλοποίησης. Ο Πρόεδρος Αναστασιάδης είπε ότι προωθήθηκαν αλλαγές που, μεταξύ άλλων, αφορούν τον εκσυγχρονισμό του ίδιου του Υπουργείου και των διοικητικών του δομών, την αξιολόγηση, την ανάπτυξη και τη συνεχή επιμόρφωση του ανθρώπινου δυναμικού της εκπαίδευσης, τον εκσυγχρονισμό του περιεχομένου της εκπαίδευσης με την υιοθέτηση νέων αναλυτικών και ωρολόγιων προγραμμάτων, τη διασφάλιση ίσων ευκαιριών μάθησης για όλους τους εκπαιδευομένους, την κατάργηση του απαρχαιωμένου συστήματος διορισμών στην εκπαίδευση και αντικαθιστώντας το με εξετάσεις από τις οποίες επιλέγονται οι καλύτεροι για να διδάξουν τα παιδιά μας. Ανέφερε, επίσης, ότι προωθήθηκαν αλλαγές που αφορούν τη μεταρρύθμιση και τον εκσυγχρονισμό της υφιστάμενης νομοθεσίας και των πρακτικών που ακολουθούνται στην Ειδική Αγωγή και Εκπαίδευση, ώστε να διασφαλίζεται το δικαίωμα των παιδιών με αναπηρίες για ισότιμη και απρόσκοπτη φοίτηση στο σχολείο, την ενίσχυση των υφιστάμενων προνοιών και κανονισμών ασφάλειας και υγείας στα σχολεία, την ενίσχυση και αναβάθμιση όλων των βαθμίδων της εκπαίδευσης. «Επιπλέον, υπό το πρίσμα των σημαντικών μεταρρυθμίσεων που έχουμε προωθήσει ξεκίνησε η εφαρμογή του Ενιαίου Σχεδίου Αξιολόγησης του μαθητή που καλύπτει την Προδημοτική Εκπαίδευση μέχρι και την Γ΄ Λυκείου», είπε. «Βεβαίως, απευθύνομαι σε γονείς μαθητών της Δημοτικής Εκπαίδευσης, αλλά συνολικά μιλώντας για την εκπαίδευση, θα ήθελα με την ευκαιρία να σημειώσω ότι, οι νομοθεσίες δεν εξαρτώνται από τα δημοψηφίσματα των εκπαιδευτικών. Θέλω να το ξεκαθαρίσω. Οι πολιτικές αποφασίζονται από το κράτος, θεσμοθετούνται από τη Βουλή και συνεπώς, δεν είναι θέμα εάν και κατά πόσο θα γίνουν αποδεκτές μέσα από δημοψηφίσματα. Θέλω να το καταστήσω σαφές προς πάσα κατεύθυνση», επεσήμανε ο Πρόεδρος Αναστασιάδης. Όπως είπε, «παρακαλώ για ακόμα μια φορά τις συνδικαλιστικές οργανώσεις να συνειδητοποιήσουν ότι είναι μέσα από τη συνεργασία και τον διάλογο που θα πετύχουμε αυτά που χρωστούμε στα παιδιά μας». «Και είναι κρίμα το αξιόλογο έργο που επιτελεί η πλειοψηφία των εκπαιδευτικών, τους οποίους τιμώ απόλυτα, όπως και τις συνδικαλιστικές οργανώσεις, αλλά πρέπει να γίνει συνείδηση ότι υπάρχει και φραγμός στις δράσεις των συνδικαλιστικών οργανώσεων», σημείωσε. Ένα είναι, είπε ο Πρόεδρος της Δημοκρατίας, «η διεκδίκηση των όποιων ωφελημάτων οι εκπαιδευτικοί δικαιούνται και άλλο είναι η ανάληψη της ευθύνης χάραξης πολιτικής, αντί από εκείνους που εκλέγει ο λαός, από εκείνους που εκλέγει μια ομάδα καθηγητών».  Θέλω να παρακαλέσωε, πρόσθεσε, «και είναι η ύστατη φορά, να μην πιστέψει κανένας ότι αυτό το κράτος θα παραδοθεί στις συνδικαλιστικές οργανώσεις». Όπως είπε, «είναι ο σεβασμός μας απόλυτος στους συνδικαλιστές, αλλά οφείλουν να γνωρίζουν μέχρι πού εκτείνονται οι δράσεις, τα δικαιώματα, αλλά και οι υποχρεώσεις τους». Όσον αφορά την αξιολόγηση του εκπαιδευτικού έργου και των εκπαιδευτικών, ο Πρόεδρος Αναστασιάδης είπε ότι έχει ήδη ξεκινήσει ο διάλογος επί της ολοκληρωμένης πρότασης που κατέθεσε ο Υπουργός Παιδείας σε όλους τους εμπλεκόμενους φορείς και πρόσθεσε ότι και εδώ παρατηρείται καθυστέρηση. «Θα πρέπει να μας προβληματίσει. Βεβαίως δεν αφορά τη δημοτική εκπαίδευση. Δεν μπορεί αυτό το κράτος που ο προϋπολογισμός του είναι ο υψηλότερος από κάθε μια από τις λοιπές χώρες της Ευρώπης να έχει τα χειρότερα μαθησιακά αποτελέσματα. Αυτό θα πρέπει να προβληματίσει όλους μας. Κάτι πρέπει να αλλάξει. Δεν μπορεί να συνεχίσουμε με την πεπατημένη και να νομίζουμε ότι γνωρίζουμε τα πάντα ή χαράσσουμε τα πάντα», σημείωσε. Μπορεί να είμαι αυστηρός ή να κάνω αυστηρές συστάσεις, πρόσθεσε, «αλλά δεν υπάρχει περιθώριο ανοχής πλέον. Δεν υπάρχει περιθώριο εκτός από τον διάλογο, το επαναλαμβάνω, και τη λογική που πρέπει να πρυτανεύει μεταξύ όλων μας». Ο Πρόεδρος Αναστασιάδης είπε, επιπρόσθετα, παρά τις οικονομικές δυσκολίες που αντιμετώπισε το κράτος, την τελευταία εξαετία ολοκληρώθηκαν 21 ανεγέρσεις σχολικών μονάδων, 80 επεκτάσεις, γενικές βελτιώσεις και ανακαινίσεις, καθώς και 750 μικρότερης κλίμακας έργα, συνολικής αξίας πέραν των 82 εκατομμυρίων ευρώ, ενώ άλλα 47 έργα με προϋπολογισμό περίπου 45 εκατομμυρίων ευρώ βρίσκονται στο στάδιο της υλοποίησης. «Παρά τα σημαντικά βήματα που έχουν σημειωθεί, η Παιδεία παραμένει στο επίκεντρο των δράσεων μας», υπογράμμισε και ανέφερε ότι θα συνεχίσουν τις προσπάθειες τους, έτσι ώστε το Δημόσιο Σχολείο να ανταποκρίνεται στις απαιτήσεις, τις προκλήσεις και τις ανάγκες της εποχής μας. Ο Πρόεδρος της Δημοκρατίας εξέφρασε, παράλληλα, την εκτίμηση της Πολιτείας στον σημερινό και τους προηγούμενους Προέδρους της Παγκύπριας Συνομοσπονδίας Ομοσπονδιών Συνδέσμων Σχολείων Δημοτικής Εκπαίδευσης, τους επιμέρους Προέδρους των Ομοσπονδιών, αλλά και σε όλα τα μέλη των εθελοντικών αυτών οργανώσεων που τόσο σημαντικά συμβάλλουν στη συμπλήρωση του έργου της Πολιτείας. «Έχετε αναφερθεί σε μια συνεισφορά του κράτους. Όταν και εφόσον υπάρχουν ανάγκες πάντοτε να ξέρετε ότι η πόρτα της Πολιτείας θα είναι ανοικτή, έτσι ώστε να μπορούμε να ανταποκριθούμε για να δώσουμε σε εσάς εκείνα τα όπλα τα απαραίτητα, για να επιτελέσετε στο ακέραιο την αποστολή που έχετε αναλάβει. Εύχομαι κάθε επιτυχία στην αποστολή που δεν έχω αμφιβολία ότι θα συνεχίσει να είναι το ίδιο δημιουργική, όπως και τα τελευταία 50 χρόνια», κατέληξε. Στο μεταξύ, τιμήθηκαν απόψε οι 15 Πρόεδροι της Παγκύπριας Συνομοσπονδίας Ομοσπονδιών Συνδέσμων Σχολείων Δημοτικής Εκπαίδευσης, η οποία ιδρύθηκε το 1968. 
