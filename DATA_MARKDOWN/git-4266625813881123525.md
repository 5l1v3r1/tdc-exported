
# МЗС викликало посла Франції через слова Макрона про українців

Published at: **2019-11-01T20:26:00+00:00**

Author: ****

Original: [ZIK.UA](https://zik.ua/news/2019/11/01/mzs_vyklykalo_posla_frantsii_cherez_slova_makrona_pro_ukraintsiv_1681921)


        Міністерство закордонних справ України викликало посла Франції для надання роз'яснень через слова президента Франції Емманюеля Макрона про українців.
      
Про це повідомила речниця МЗС Катерина Зеленко в коментарі УНН. 
"У зв'язку з появою повідомлень у ЗМІ про слова, які приписуються президенту Франції Е. Макрону, у МЗС був запрошений посол Франції в Україні для надання роз'яснень. Посол Франції зазначив, що претензій до громадян України, які подорожують Францією, у французької сторони немає. Отже, слова Е. Макрона, що стосуються проблематики міграції та законного працевлаштування, були висмикнуті з контексту", – йдеться у коментарі прессекретаря. 
В українському відомстві підкреслили, що сторони підтвердили, що між країнами існує повне розуміння і співпраця в реалізації домовленностей про пересування громадян обох держав. 
Як стало відомо, президент Франції Еммануель Макрон дав інтерв'ю правому журналу Valeurs Actuelles, чим викликав критику на свою адресу. В інтерв'ю він, зокрема, сказав, що усіма силами хоче боротися проти паралельних суспільств та нелегальної імміграції у Франції, згадавши при цьому й українців.
"Я віддаю перевагу легальним іммігрантам з Гвінеї чи Кот-д'Івуар (...) замість нелегальних українських чи болгарських банд", – сказав французький лідер.
