
# Aller-sjefen bekrefter: - Dagbladet Pluss får ikke pressestøtte

Published at: **2019-11-04T12:43:48+00:00**

Author: **Knut Kristian Hauger**

Original: [Kampanje](https://kampanje.com/medier/2019/11/dn---dagbladet-pluss-far-ikke-pressestotte/)


        Det sier Dag Sørsdahl til DN.
      
Mandag denne uken kom nyheten om at Medietilsynet ikke anbefaler å gi Dagbladet pressestøtte gjennom datterselskapet Dagbladet Pluss med sine drøye 80.000 abonnenter. 
Det bekrefter konsernsjef i Aller Media, som eier og gir ut avisa, overfor Dagens Næringsliv (DN). 
- Vi har ment at Dagbladet Pluss har vært kvalifisert for ordningen om produksjonsstøtte i henhold til forskriften og er derfor overrasket over at Medietilsynet konkluderer som de gjør i denne saken. Vi kommer til å sette oss grundig inn i begrunnelsen for denne avgjørelsen, og deretter avgjøre hvordan vi tar denne saken videre. Utover dette har vi ingen kommentar på dette tidspunktet, skriver konsernsjef Dag Sørsdahl i Aller Media i en epost til DN.
Medietilsynet offentliggjør beslutningen på en pressekonferanse klokken 14.00, men tidligere i dag kunne også Medier 24 erfare at avisen ikke blir tilgodesett med pressestøtte. 

        Medietilsynet ønsker ikke å kommentere begrunnelsen for avslaget før pressekonferansen kl. 14. 
      
Dersom Dagbladet skulle fått pressestøtte ville det gjort et kraftig innhugg i potten på 318 millioner kroner i år. Dette ville slått negativt ut for blant annet aviser som Vårt Land, Dagsavisen og Bergensavisen. 

        Les også: 
      

        
          Dagsavisen-sjef ut mot Dagbladet-søknad: - En konstruksjon for å få støtte
        
      
Da regjeringen la frem statsbudsjettet tidligere i høst, kom det frem at kulturminister Trine Skei Grande foreslo å øke produksjonstilskuddet til 358 millioner kroner, en økning på 40 millioner kroner fra 2019. 
Pressestøtten gis ikke til aviser som går med stort overskudd. Da Dagbladet la frem sine tall for siste regnskapsår endte omsetningen på 608 millioner kroner, mens driftsresultatet endte på 58 millioner kroner. Men det er ikke Dagbladet som har søkt om støtte. Det er datterselskapet Dagbladet Pluss som søker.
Dagbladet Pluss er selskapet som drifter den digitale abonnementssatsingen med samme navn. Da Kampanje fikk innsyn i søknaden til Dagbladet Pluss kom det frem at selskapet hadde et underskudd på 18,5 millioner kroner i fjor.
Underskuddet bygger på blant annet store konserninterne transaksjoner deriblant kjøp av distribusjon. 

        Les også: 
      

        
          Dagbladet Pluss går kraftig i minus - må punge ut for trafikken fra Dagbladet
        
      
