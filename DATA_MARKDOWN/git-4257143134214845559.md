
# Sokkal többet szórunk ki idén karácsonyi ajándékokra, mint tavaly

Published at: **2019-11-07T05:36:00+00:00**

Author: **Infostart / MTI**

Original: [infostart](https://infostart.hu/gazdasag/2019/11/07/sokkal-tobbet-szorunk-ki-iden-karacsonyi-ajandekokra-mint-tavaly)

A tavalyi 41 ezer forint helyett az idén már átlagosan 48 400 forintot terveznek karácsonyi ajándékokra költeni az aktív internetezők, ami több mint 20 ezer forinttal haladja meg a négy évvel ezelőtti keretet - derül ki az Árukereső.hu és a GKI Digital éves közös kutatásából.
A hazai internetező felnőtt lakosság körében végzett felmérés szerint idén átlagosan nyolc ember megajándékozását tervezik a karácsonyra készülődők.
Már a rendelés előtti tájékozódásban is megelőzi az internet az olyan hagyományos csatornákat, mint a bolti nézelődés, vagy az akciós újságok és egyéb hirdetések, reklámok böngészése. Újdonság, hogy
a vásárlás előtti tájékozódás és termékkeresés során, ezeket a válaszadók 74 százaléka veszi igénybe.
A magyar netezők 80 százaléka ezúttal is tervez belföldi webáruházból rendelni, de 18 százalékuk a külföldi rendelés lehetőségét sem veti el, átlagosan 14 ezer forintot szánva erre. A hagyományos beszerzési módot választók 54 százaléka bevásárlóközpontokban, 29 százaléka szaküzletekben, illetve boltokban vesz ajándékokat. A külföldi rendelésekben élen járnak a férfiak, plázákban viszont szívesebben vásárolnak a nők, illetve a fiatalok és a nyugdíjasok.

        Az internetezők 21 százaléka már októberben nekilátott az ajándékok beszerzésének.
      
A válaszadók 39 százaléka nem köti ezt a folyamatot konkrét időszakhoz, inkább a megfelelő akciókra várnak.
Az ajándékok között továbbra is a ruházati cikk, a szépségápolási termék, kozmetikum, valamint a játék a három legnépszerűbb termékkategória.
A kutatást az Árukereső.hu megbízásából a GKI Digital készítette el 2019 októberében. A felmérés online adatfelvétellel készült, 3056 fős válaszadói minta alapján.

        Nyitókép: Pixabay.com
      
