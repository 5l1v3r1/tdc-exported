
# 15 ani de Business MAGAZIN. Ce aşteptări au oamenii de afaceri de la următorii 15 ani de business în România?

Published at: **2019-11-01T00:00:00+00:00**

Author: **Ioana Matei**

Original: [BusinessMagazin](https://www.businessmagazin.ro/actualitate/15-ani-de-business-magazin-ce-asteptari-au-oamenii-de-afaceri-de-la-urmatorii-15-ani-de-business-in-romania-18526771)

În octombrie 2004, prima ediţie a Business MAGAZIN ieşea din tipar, iar de atunci, revista a crescut odată cu comunitatea românească de business. Am ales să sărbătorim cu o ediţie specială a revistei, de 100 de pagini şi cu un articol de copertă în care am adresat liderilor afacerilor câte o întrebare despre trecut şi o alta despre viitor. Iată ce spune Ioan Iacob, CEO şi cofondator Qualitance:
Pentru noi - şi cred că suntem un bun etalon pentru business-urile din România - ultimii 15 ani au fost de maturizare, învăţare şi transformare. Au fost procese fundamentale, nu doar incrementale.Industria în care activăm a crescut spectaculos - de 25 de ori ca venituri. Sunt mai multe considerente: avansul tehnologic, talentul specialiştilor români, precum şi schimbările inerente care au intervenit în societate şi în comportamentul de consum sub efectul marilor giganţi - Amazon, Facebook, Google, Apple, care au redefinit standardul de servicii şi experienţă, stadiul incipient de digitalizare în care ne aflăm la nivel de ţară. Ultimii ani ne-au arătat că pariul pe care l-am făcut în 2007 a fost în direcţia corectă -  lumea se schimbă prin tehnologie. În mediul de business, tehnologia face diferenţa dintre profit şi pierdere.
La momentul la care am fondat QUALITANCE, mediul antreprenorial de la noi părea la început, luând în considerare lipsa know-how-ului de management, a mentorilor, a investitorilor, a fondurilor de investiţii şi a surselor de finanţare. Pe de altă parte, la nivel internaţional, se dădea startul unei revoluţii tehnologice şi de experienţă de consum. În aceşti ani, noi am parcurs 5 etape de transformare - am trecut de la outsourcing la crearea de business-uri digitale prin tehnologii emergente precum inteligenţa artificială şi putem constata că însuşi mediul de business a fost într-un proces continuu de încercare, învăţare şi reinventare.
Astăzi nu mai există niciun dubiu că impactul tehnologiei va fi fundamental. 
Vedem o accelerare în adoptarea tehnologiei şi în micşorarea distanţei faţă de societăţile cele mai avansate digital. Deja România a preluat leadership-ul digital în multe arii. De exemplu, noi, împreună cu BCR, am dezvoltat cea mai avansată experienţă digitală bancară din lume; dacă HSBC în Londra se mândreşte cu faptul că în aplicaţia lor pentru creditele ipotecare poţi discuta pe chat cu consilierul tău, BCR acoperă în formă digitală întregul proces de obţinere a unui credit ipotecar - de la început până la sfârşit.
Este foarte probabil ca multe business-uri mari care nu vor adopta tehnologie să fie complet înlocuite de companii - mari sau mici - care vor folosi tehnologia pentru a crea experienţe, produse şi servicii complet noi şi eficienţă operaţională. Diferenţa de cheltuieli operaţionale dintre companiile digitale şi companiile paper-driven este uriaşă.
La rândul lor, business-urile mici care nu vor adopta tehnologie vor fi absolut decimate.
La mulţi ani, Business Magazin! Îţi dorim să rămâi barometrul business-ului din România şi să continui să aduci mai aproape poveşti din noul val, experienţe şi provocări antreprenoriale care să inspire.
