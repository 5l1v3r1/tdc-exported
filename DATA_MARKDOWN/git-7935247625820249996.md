
# Hedefe odaklanalım

Published at: **2019-11-07T15:19:03+00:00**

Author: ****

Original: [OLAY](https://www.olay.com.tr/hedefe-odaklanalim-214467h.htm)


        RECAİ UYSAL
      
Ligde güzel oyundan çok galibiyete 3 puan verildiğini belirten Başkan Mesut Mestan, “Bizim hedefimiz tamamen skoru elde etmek. Süper Lig'i istiyorsak ilk olarak galibiyetleri düşünmeliyiz” diye konuştu.
Bursaspor Başkanı Mesut Mestan, bu sene Süper Lig'e çıkacaklarından emin olduğunu söyledi. TFF 1. Lig'in oldukça enteresan olduğunu belirten Başkan Mestan, “Şu anda performans olarak belki yeterli düzeyde değiliz ama daha iyi olacağız. Aslında şu anda puansal anlamda aşağı yukarı hedeflediğimiz noktadayız. Şanssız bir 3 puan silme olayı yaşadık. O olmasaydı daha üst sıralarda olacaktık. Ancak yine de hedeflediğimiz noktadayız” dedi.

        İYİ YOLDA GİDİYORUZ
      
Başkan Mestan, takımın oyununa yapılan eleştirilerle ilgili olarak da “Bizim için önemli olan güzel oyundan ziyade puan kazanmak. Sonuçta güzel oyuna puan vermiyorlar. Şu ana kadar takımımız yüzde 65 performansla oynadı. Bizim hedefimiz tamamen skoru elde etmek. Süper Lig'i istiyorsak ilk olarak galibiyetlere odaklanmalıyız. Şu an takım iyi, doğru yolda gidiyor. İnşallah Boluspor maçından da istediğimiz sonucu alıp milli araya keyifli girmek istiyoruz” ifadelerini kullandı.

        AKTAŞ'A TEŞEKKÜR
      
SMS Kampanyası'nın hala devam ettiğini ifade eden Başkan Mesut Mestan, “Kampanya maalesef 25 bin bağışta kaldı. Bu kampanya 1 yıl boyunca sürecek. Taraftarlarımızın kampanyaya daha fazla destek olmasını bekliyoruz. Sonuçta kampanyada belli bir miktar toplandı ancak, o parayı almak için belli bir süreç var” diye konuştu. Bu süreçte kulübe destek anlamında beklentilerin karşılıksız kaldığını belirten Mestan, “Maalesef Büyükşehir Belediye Başkanı Alinur Aktaş dışında kimseden destek alamadık. Kendisine kulübe katkıları nedeniyle teşekkür ediyorum. Kulübe gelir getirici projeler için çalışıyoruz. Ancak, Başkan Aktaş dışında şu ana kadar destek göremediğimizi üzülerek söylüyorum” dedi.

        YENİDEN İTİRAZ ETTİK
      
Geçtiğimiz ay sonunda Jires Kembo, Anderlecht Kulübü ve Jani Atanasov'un transfer edildiği Pandev Kulübü'ne yapılması gereken ödemelerle ilgili de Başkan Mestan şunları söyledi: “Jani'nin kulübüne parayı ödedik. Ancak, diğer iki ödememizle ilgili yeniden itirazda bulunduk. Bunun sonuçlanmasını bekliyoruz.”

        DEĞERLENDİRECEĞİZ
      
Önceki gün istifa eden yönetim kurulu üyesi Fatih Öztürk'le ilgili olarak da Başkan Mestan, “Fatih Öztürk, işleri dolayısıyla yönetimden ayrılmak istediğini iletti. İstifasını yönetim kurulu olarak kabul ettik. Şimdi önümüzde 30 günlük bir süreç var. Bunu yönetim olarak değerlendireceğiz” dedi. 
