
# اعلام آمادگی سرمایه‌گذاران هندی برای برقی کردن قطار تبریز- تهران

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697026/%D8%A7%D8%B9%D9%84%D8%A7%D9%85-%D8%A2%D9%85%D8%A7%D8%AF%DA%AF%DB%8C-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%D8%A7%D9%86-%D9%87%D9%86%D8%AF%DB%8C-%D8%A8%D8%B1%D8%A7%DB%8C-%D8%A8%D8%B1%D9%82%DB%8C-%DA%A9%D8%B1%D8%AF%D9%86-%D9%82%D8%B7%D8%A7%D8%B1-%D8%AA%D8%A8%D8%B1%DB%8C%D8%B2-%D8%AA%D9%87%D8%B1%D8%A7%D9%86)

معاون هماهنگی امور عمرانی استانداری آذربایجان‎شرقی گفت: سرمایه گذاران هندی با حضور در نمایشگاه رینوتکس آمادگی خود را برای سرمایه‎گذاری در طرح‎های ریلی به ویژه پروژه برقی کردن قطار تبریز- تهران اعلام کردند.
به گزارش ایرنا جواد رحمتی شامگاه سه شنبه در گفت و گو با خبرنگاران افزود: اگر این سرمایه گذاران هندی ریسک سرمایه گذاری را قبول کنند حاضر هستیم به صورت بی او تی ( ساخت، بهره برداری و انتقال ) با آنها همکاری کنیم.
وی با اشاره به تفاوت قطار پیشنهادی این سرمایه گذاران با قطار فعلی این خط گفت: این قطار سرعت بالای ۲۵۰ کیلومتر خواهد داشت و در این صورت مسیر تهران تا تبریز در کمتر از ۳ ساعت طی خواهد شد.
رحمتی با بیان اینکه از تمامی سرمایه گذاری ها در استان حمایت می کنیم، اظهار داشت: اطلاعی از کم و کیف برآورد اقتصادی این سرمایه گذاران ندارم و باید مطالعات اقتصادی لازم در این خصوص انجام و در جلسه ای تخصصی تر درخواست آنها مطالعه شود.
وی تاکید کرد: توان مالی سرمایه گذاران خارجی از سوی وزارت امور خارجه مورد بررسی قرا می گیرد و این سرمایه گذاران هندی تاییدیه های اولیه را دریافت کرده اند.
هفتمین نمایشگاه نوآوری و فناوری ربع رشیدی (رینوتکس) ۱۳ تا ۱۷ آبان ماه جاری از ساعت ۱۵ تا ۲۱ در نمایشگاه بین المللی تبریز در حال برگزاری است.
