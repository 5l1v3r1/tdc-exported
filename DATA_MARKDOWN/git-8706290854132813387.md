
# Τραγωδία στο Αφγανιστάν: Εννέα παιδιά σκοτώθηκαν όταν πάτησαν πάνω σε νάρκη που εξερράγη

Published at: **2019-11-03T05:11:00+00:00**

Author: ****

Original: [enikos.gr](http://www.enikos.gr/sports/681827/tragodia-sto-afganistan-ennea-paidia-skotothikan-otan-patisan-pan)

Εννέα παιδιά σκοτώθηκαν χθες όταν καθώς πήγαιναν το πρωί στο σχολείο πάτησαν πάνω σε νάρκη που εξερράγη στο βορειοανατολικό Αφγανιστάν, ανακοίνωσε τοπικός αξιωματούχος, με τους πολίτες να πληρώνουν ένα όλο και πιο βαρύ τίμημα στον πόλεμο που είναι σε εξέλιξη. Η έκρηξη σημειώθηκε στην περιοχή Νταρκάντ, στην επαρχία Ταχάρ όταν τα παιδιά περπάτησαν πάνω στη νάρκη που ήταν κρυμμένη σε δρόμο, μέσα σε χωριό που ελέγχεται από τους Ταλιμπάν. Το Σάββατο είναι σχολική ημέρα στο Αφγανιστάν.
"Το πρωί, στις 08.30 τοπική ώρα (06.00 ώρα Ελλάδας) εννέα παιδιά βρήκαν τραγικό θάνατο όταν εξερράγη νάρκη ξηράς που είχαν τοποθετήσει οι Ταλιμπάν", δήλωσε ο Ζαουάντ Χεζρί, εκπρόσωπος του κυβερνήτη της επαρχίας Ταχάρ. "Η περιοχή ελέγχεται από τους Ταλιμπάν και από τότε που οι δυνάμεις ασφαλείας εξαπέλυσαν επιθέσεις για να την εκκαθαρίσουν από τους αντάρτες, οι Ταλιμπάν φύτεψαν βόμβες κατά προσωπικού", δήλωσε ο Χαλίλ Ασίρ, εκπρόσωπος της τοπικής αστυνομίας. Τα παιδιά, όλα αγόρια, ήταν ηλικίας από 7 έως 12 ετών. Ανάμεσά τους τέσσερα ήταν από μια "οικογένεια Ταλιμπάν", είπε ο Ασίρ. "Δυστυχώς σήμερα μια από τις νάρκες αυτές εξερράγη και σκότωσε εννέα παιδιά δημοτικού σχολείου".
