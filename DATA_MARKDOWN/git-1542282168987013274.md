
# Τσάμπιονς Λιγκ: Βραδιά θαυμάτων σε Λονδίνο και Βεστφαλία

Published at: **2019-11-05T22:30:50+00:00**

Author: **euronews **

Original: [euronews](https://gr.euronews.com/2019/11/05/tsampions-ligk-bradia-thaymaton-se-londino-kai-bestfalia)

Σπουδαίο θέαμα χάρισαν Τσέλσι και Άγιαξ στο Λονδίνο. Οι Ολλανδοί προηγήθηκαν 3-1 στο ημίχρονο μέσα στο Στάνφορντ Μπριτζ και όταν στο '55 ο Φαν ντε Μπεκ έκανε 4 τα γκολ του Αίαντα όλα έμοιαζαν να έχουν κριθεί.
Η «Μπλε» ωστόσο δεν είχαν πει την τελευταία τους λέξη: Ο Αθπιλικουέτα μείωσε στο '63 σε 4-2 και πέντε λεπτά αργότερα έγινε η φάση που γύρισε το ματς.
Η Τσέλσι κέρδισε πέναλτι και δυο παίκτες του Άγιαξ αποβλήθηκαν με δεύτερη κίτρινη κάρτα. Ο Ζορζίνιο δεν αστόχησε από τα 11 μέτρα γράφοντας το 4-3.
Το τελικό 4-4 από τον Τζέιμς διατήρησε τις δυο ομάδες ισόβαθμες στην κορυφή του 8ου ομίλου μετά από τέσσερις αγωνιστικές αλλά πλέον με τρίτο συγκάτοικο την Βαλένθια, που νίκησε 4-1 την Λιλ.
Συγκλονιστικό ματς και σπουδαία ανατροπή στην Βεστφαλία. Η Ίντερ με γκολ του Λαουτάρο Μαρτίνεζ και του Βερίνο προηγήθηκε με 2-0 στο ημίχρονο, αλλά η Ντόρτμουντ δεν κατέθεσε τα όπλα.
Χακίμι στο '51 και Μπραντ στο '64 έφεραν το ματς στα ίσα, πριν ο Χακίμι και πάλι, στο '77 γράψει το τελικό 3-2.
Το αποτέλεσμα αυτό φέρνει τους Βεσταφαλούς μόνους στη δεύτερη θέση του 6ου ομίλου με 7 βαθμούς. Πρωτοπόρος παραμένει η Μπαρτσελόνα παρότι δεν κατάφερε να κάμψει την αντίσταση της Σλάβια Πράγας στο Καμπ Νου, μένοντας στο 0-0.
Στο πέμπτο γκρουπ η Λίβερπουλ νίκησε δύσκολα 2-1 την Γκενκ στο Άνφιλντ και πέρασε στην κορυφή εκμεταλλευόμενη την εντός έδρας γκέλα της Νάπολι, 1-1 με την Σάλτζμπουργκ
Στον έβδομο όμιλο, ο θρίαμβος της Λειψίας με 2-0 στην Ρωσία επί της Ζενίτ έδωσε προβάδισμα πρόκρισης στους Γερμανούς. Κοντά στους «16» βρίσκεται και η Λιόν μετά τη νίκη 3-1 επί της Μπενφίκα.
