
# Με αέρα... καινοτομίας το συνέδριο της Νέας Δημοκρατίας: Και κοστούμι και αθλητικά

Published at: ****

Author: ****

Original: [CNN.gr](https://www.cnn.gr/news/politiki/story/195971/me-aera-kainotomias-to-synedrio-tis-neas-dimokratias-kai-kostoymi-kai-athlitika)

Ευάγγελος Γιακουμής, CNN Greece 08:27 , 03 November 2019 - 09:46
Έτσι, στις εργασίες του διήμερου συνεδρίου που δεν θα έχει το άγχος εσωκομματικών εκλογών, τα μέλη του θα πρέπει να πάρουν μαζί τους και… αθλητικές φόρμες!
Η πρώτη συνεδρίαση που πραγματοποιήθηκε υπο την προεδρία του Κυριάκου Μητσοτσάκη, έγινε με σκοπό να καταρτιστεί η πρώτη λίστα ονομάτων που θα μιλήσουν στο συνέδριο, λίστα που θα περιλαμβάνει και Ευρωπαίους πολιτικούς - όπως, για παράδειγμα, εκπροσώπους του Ευρωπαϊκού Λαϊκού Κόμματος (ΕΛΚ).
Γίνεται μια προσπάθεια έτσι ώστε να παραβρεθούν στο συνέδριο του κυβερνώντος κόμματος στελέχη «αδελφών» με τη Νέα Δημοκρατία κομμάτων από χώρες της Ευρώπης. Ωστόσο, σύμφωνα με τα όσα ανέφερε και ο κ. Μητσοτάκης, ο στόχος θα πρέπει να είναι η παρουσία της κοινωνίας των πολιτών στο συνέδριο. Όπως ειπώθηκε κατά τη συνεδρίαση υπό τον ίδιο, «το 13ο Συνέδριο της ΝΔ θα πρέπει να αποτελέσει σημείο αναφοράς για τη σύγχρονη φυσιογνωμία του κόμματος». 
Για αυτό το λόγο στη πρώτη λίστα με τα ονόματα που θα κληθούν να παραστούν και να μιλήσουν, περιλαμβάνονται άνθρωποι που προέρχονται απο την αγορά, είτε είναι επιστήμονες, είτε διακεκριμένα στελέχη επιχειρήσεων, ακόμη και νέοι που έφυγαν απο τη χώρα μας και διέπρεψαν στο εξωτερικό. Ειπώθηκε, για παράδειγμα, ότι θα επιδιωχθεί να βρεθεί Έλληνας, στέλεχος της αμερικανικής εταιρείας Google που θα μπορούσε να μεταφέρει τις εμπειρίες του στο συνέδριο.
Όπως ακριβώς και στο προηγούμενο, στο επικείμενο συνέδριο θα παρουσιαστούν καινοτομίες και βιωματικές δράσεις που έχουν να κάνουν με την καθημερινότητα των πολιτών. Η επιτροπή που ασχολήθηκε και με το περιεχόμενο των εισηγήσεων, προσδιόρισε τις δύο θεματικές ενότητες του Συνεδρίου. H πρώτη θα έχει τίτλο «Με εθνική αυτοπεποίθηση κερδίζουμε τις μάχες απέναντι στο λαϊκισμό» και η δεύτερη «Πολιτική για τους πολίτες: Δίνουμε απαντήσεις στις προκλήσεις του σύγχρονου κόσμου που επηρεάζουν τη ζωή μας».
Όπως αναφέρουν οι διοργανωτές, θα είναι ενα σύγχρονο συνέδριο που θα αποτυπώνει τους στόχους της Νέας Δημοκρατίας, να είναι ένα κόμμα μεταρρυθμιστικό, σύγχρονο και δημιουργικό και για αυτό απευθύνονται πρωτίστως σε ανθρώπους εκτός ΝΔ και οχι μόνο σε κομματικά στελέχη - οι απόψεις των οποίων έχουν ακουστεί πολλάκις τα προηγούμενα χρόνια. 
 
Το σήμα (logo) του συνεδρίου βρίσκεται ακόμη στα σπάργανα απο τους γραφίστες αλλά, σύμφωνα με πληροφορίες, δεν θα ξεφεύγει πολύ απο τα χρώματα του κόμματος - γαλάζιο και λευκό, δηλαδή, με κάποιες εικαστικές παρεμβάσεις. Σε επίπεδο κεντρικού μηνύματος, στο τραπέζι έχουν πέσει αρκετά συνθήματα, ωστόσο ακόμη δεν έχουν καταλήξει ποιο απο όλα θα είναι το κεντρικό. Πάντως, ως γενική ενότητα τα στελεχη της ΝΔ αναφέρουν ότι στόχος είναι το «13ο Συνέδριο – σημείο αναφοράς για τη σύγχρονη φυσιογνωμία της ΝΔ».
Παράλληλα, η προσπάθεια των διοργανωτών είναι να λειτουργήσουν με όσο το δυνατόν λιγότερο χαρτί και όσο το δυνατόν περισσότερα ψηφιακά μέσα, χωρίς πλαστικό ούτε στο ταμπελάκι με το όνομα του κάθε συνέδρου ώστε να αναδείξουν και τις περιβαλλοντικές ευαισθησίες…

        Διαβάστε επίσης
      
