
# Βίντεο από την καταδίωξη των δραστών της επίθεσης στη Χρυσή Αυγή

Published at: **2019-11-01T17:55:01+00:00**

Author: ****

Original: [News.gr](https://www.news.gr/ellada/article/2015861/vinteo-apo-tin-katadioxi-ton-draston-tis-epithesis-sti-chrisi-avgi.html)

Κάμερες ασφαλείας κατέγραψαν τη στιγμή της καταδίωξης των εμπρηστών των γραφείων της Χρυσής Αυγής στην οδό Δεληγιάννη 50, δίπλα στον σταθμό Λαρίσης, τα ξημερώματα της Παρασκευής. Όπως φαίνεται στο βίντεο που δημοσιεύθηκε στο κεντρικό δελτίο ειδήσεων του Alpha, η ομάδα των δραστών, επιβαίνει στο λευκό βαν που προπορεύεται ενώ πίσω του, ακολουθεί και δεύτερο όχημα. Ακολουθούν με συμβατικό υπηρεσιακό όχημα, αστυνομικοί της Αντιτρομοκρατικής στην οδό Ηπείρου.
Στην οδό Πατησίων, στο ύψος της Σολωμού, αστυνομικοί κλείνουν το δρόμο στους δράστες, οι οποίοι διεμβολίζουν το όχημα, τραυματίζοντας ελαφρά δύο από αυτούς, πριν διαφύγουν μέσω των Εξαρχείων.
Οι δράστες, σύμφωνα με το ρεπορτάζ του Alpha που επικαλείται μαρτυρίες, φορούσαν φόρμες και γιλέκα του Δήμου Αθηναίων ενώ έφτασαν στα γραφεία της οργάνωσης περίπου στις 2 τα ξημερώματα. Με πτυσσόμενη σκάλα ανέβηκαν στον δεύτερο όροφο, παραβίασαν τη μπαλκονόπορτα και τοποθέτησαν τους εμπρηστικούς μηχανισμούς, οι οποίοι προκάλεσαν υλικές φθορές στα γραφεία.
Ο εμπρησμός έγινε αντιληπτός από αστυνομικούς που περνούσαν τυχαία από την περιοχή. Τις έρευνες για την υπόθεση, ανέλαβε η Αντιτρομοκρατική Υπηρεσία.
