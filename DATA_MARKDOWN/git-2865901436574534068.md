
# Venger je hteo, zvao, pitao, ali Bajernu treba nešto drugo

Published at: **2019-11-07T00:00:00+00:00**

Author: ****

Original: [MozzartSport](https://mozzartsport.com/fudbal/vesti/venger-je-hteo-zvao-pitao-ali-bajernu-treba-nesto-drugo/341892)

Bajern i Arsen Venger su pregovarali u sredu uveče, tvrdi Bild, ali ništa neće biti od angažmana iskusnog francuskog trenera na klupi šampiona Nemačke.
Urednik SportBilda i najobavešteniji novinar kada je u pitanju minhenski velikan Kristijan Falk objavio je da su Karl Hajnc Rumenige i nekadašnji trener Arsenala sinoć vodili razgovor posle kojeg je šampion Nemačke odustao od dovođenja Profesora.
Na insisitranje Bilda u Bajernu su potvrdili ovu vest:"Arsen Venger je lično pozvao Rumenigea u sredu popodne i izrazio želju da preuzme trenersku funkciju u Bajernu. Naš klub ceni sve što je Venger učinio u Arsenalu, ali on nije opcija za novog trenera Bajerna", rekli su Bildu u Minhenu.
To je, navodi Bild, veliko iznenađenje pogotovo jer je Venger u razgovoru izrazio želju da sarađuje sa Hansijem Flikom koji je imao solidan debi sinoć trijumfom nad Olimpijakosom od 2:0 u Ligi šampiona. Venger nije krio da je zainteresovan za posao ni u izjavi za beIN Sports. "Vođenje tima je moj posao. Naravno da sam zainteresovan za klupu Bajerna", potvrdio je Francuz.
Bild danas navodi da nije isključeno i da, u slučaju dobrog rezultata i protiv Borusije iz Dortmunda, Hansi Flik dobije poverenje da vodi Bajern do sledećeg leta posle čega bi se posao ponudio Eriku ten Hagu (Ajaks) ili Tomasu Tuhelu (Pari Sen Žermen). 
Sportski direktor Hasan Salihamidžić kaže da nema potrebe za žurbom."Mirno ćemo, bez pritiska, izabrati novog trenera, onog koji je pravi izbor po našem mišljenju. Mislim da je trenutno Hansi Flik pravi čovek za nas. On je trenutno trener do daljeg, a posle ćemo videti", zagonetan je Braco.
Potraga u Minhenu se nastavlja...
Foto: Reuters
