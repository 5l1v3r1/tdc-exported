
# اخراج مدیر مک‌دونالدز به دلیل قرار گذاشتن با کارمند خانم

Published at: **2019-11-04T15:17:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619866/%D8%A7%D8%AE%D8%B1%D8%A7%D8%AC-%D9%85%D8%AF%DB%8C%D8%B1-%D9%85%DA%A9%E2%80%8C%D8%AF%D9%88%D9%86%D8%A7%D9%84%D8%AF%D8%B2-%D8%A8%D9%87-%D8%AF%D9%84%DB%8C%D9%84-%D9%82%D8%B1%D8%A7%D8%B1-%DA%AF%D8%B0%D8%A7%D8%B4%D8%AA%D9%86-%D8%A8%D8%A7-%DA%A9%D8%A7%D8%B1%D9%85%D9%86%D8%AF-%D8%AE%D8%A7%D9%86%D9%85)


        بررسی‌های مک‌دونالدز درباره حقوق سالانه آقای ایستربروک به دلیل حقوق 15.9 میلیون دلاری در سال 2018 همچنان ادامه دارد.
      

        آفتاب‌‌نیوز :
      
مک‌دونالدز مدیرعامل خود را به دلیل داشتن رابطه با یکی از کارمندان خانم شرکت اخراج کرد. در خبرها گفته شده که او با این خانم کارمند، "قرار" می‌گذاشته است.
به گزارش بی‌بی‌سی، قوانین این کمپانی مدیران این شرکت از روابط رومانتیک و عاطفی با کارمندان زیر دست منع می‌کند.
آقای "استیو ایستربروک" در سال 2015 مدیریت غول بزرگ فست فود مک‌دونالد را بر عهده گرفت.
شرکت آمریکایی "مک‌دونالدز" در بیانیه‌ای اعلام کرد: این رابطه احساسی با کارمند مک‌دونالدز با ‌رضایت دو طرفه بوده است اما این اقدام مدیر نشانگر قضاوت و درک نادرست او در ارتباط با کارمندان خود است.
این تاجر و مدیر بریتانیایی در ایمیلی خطاب به کارمندانش وجود این رابطه را تایید کرد.
او گفت: برای کمپانی احترام زیادی قائل هستم و با نظرات هیات مدیره موافقم. اینک زمان رفتن من فرا رسیده است.
ایستربروک 52 ساله که از همسر سابقش جدا شده، اولین تجربه خود با مک‌دونالدز را در سال 1993 به عنوان مدیر یکی از شعبه‌های لندن آغاز کرد.
او در سال 2011 همکاری خود با مک‌دونالدز را قطع کرد و مدیر مجموعه غذایی "پیتزا اکسپرس" و پس از آن مدیر مجموعه زنجیره‌ای و آسیایی "واگاماما" شد. پس از آن وی در سال 2013 مجددا به مک‌دونالدز بازگشت و مدیر کل شعب مک‌دونالدز در شمال اروپا و بریتانیا شد.

        "استیو ایستربروک" مدیر عامل مک‌دونالدز از سمت خود کنار رفت/ عکس: سی‌ان‌ان
      
او در سال 2015 مدیر کل مک‌دونالد شد.
آقای "ایستربروک" به دلیل بازسازی فروشگاه‌ها، استفاده از مواد بهتر و احیای منوی رستوران‌ها اعتبار زیادی دارد. ارزش سهام مک‌دونالدز در دوران مدیریت وی در ایالات متحده آمریکا دو برابر شد.
در دوران مدیریت او مک‌دونالدز گزینه‌های سفارش و پرداخت تلفن همراه خود را با تاکید بر راحتی بیشتر گسترش داد.
هیات مدیره این غول بزرگ فست‌فود در روز جمعه رای خود را در مورد کناره‌گیری ایستربروک اعلام کرد. او از دو سمت خود به عنوان مدیر عامل و عضو هیات مدیره این مجموعه کنار رفت.
این شرکت همچنین به دلیل میزان پرداختی به کارکنان خود مورد انتقاد است. بررسی‌های مک‌دونالدز درباره حقوق سالانه آقای ایستربروک به دلیل حقوق 15.9 میلیون دلاری در سال 2018 همچنان ادامه دارد. این میزان 2,124 بار بیشتر از درآمد متوسط 7,473 دلاری اغلب کارکنان این مجموعه است.
در سال گذشته نیز "برایان کرزانیچ" مدیر شرکت اینتل به دلیل ارتباط عاشقانه با یکی از کارمندان این شرکت کنار رفت. این شرکت هم گفته است که این رابطه خارج از مقررات داخلی شرکت اما با رضایت دو طرفه بوده است. اینتل یک ابرشرکت چند ملیتی رایانه با تمرکز ساخت سخت‌افزارها و قطعات آن است.
