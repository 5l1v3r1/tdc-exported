
# Η κάμερα του ΣΙΓΜΑ στην «κόλαση» της εισόδου της Λευκωσίας την ώρα αιχμής

Published at: **2019-11-06T08:54:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595943/i-kamera-tou-sigma-stin-kolasi-tis-eisodou-tis-lefkosias-tin-ora-aixmis)

Σε «κόλαση» μετατρέπεται για τους οδηγούς η είσοδος της Λευκωσίας κάθε πρωί αλλά και κάθε μεσημέρι και απόγευμα. Μόνο για να μπει κάποιος στη Λευκωσία ερχόμενος από τον αυτοκινητόδρομο Λευκωσίας – Λεμεσού χρειάζεται πάνω από 30 λεπτά.
Η κάμερα του «Πρωτοσέλιδου» βρέθηκε γύρω στις 8 το πρωί στα φώτα «Καλησπέρα», εκεί όπου οι οδηγοί από όλη την Κύπρο δίνουν καθημερινή μάχη με την κίνηση αλλά και την υπομονή τους προκειμένου να φθάσουν στον προορισμό τους. Για κάποιους η μια ώρα στο τιμόνι για να διανύσουν απόσταση που δεν υπερβαίνει τα 40 λεπτά είναι καθημερινό φαινόμενο και πλέον το συνήθισαν όπως λένε στη Γιώτα Δαμιανού που βρέθηκε εκεί νωρίς το πρωί της Τετάρτης και συνομίλησε μαζί τους. Από το στούντιο του «Πρωτοσέλιδου», ο Διευθυντής της Τροχαίας, Γιαννάκης Γεωργίου, σχολίασε ότι οι τελευταίοι που ενημερώνονται για τα έργα που διεξάγονται στους δρόμους είναι οι αστυνομικοί.
Καλούνται, όπως είπε, απλά για να ρυθμίσουν την τροχαία. Η Αστυνομία, ωστόσο, ελέγχει με τροχονόμους τα σημεία αιχμής, όπως είναι τα φώτα «Καλησπέρα», τα φώτα ΡΙΚ και η Λεωφόρος Αθαλάσσης καθημερινά τόσο το πρωί όσο και το μεσημέρι και το απόγευμα.
Κληθείς να απαντήσει για το κατά πόσο είναι σωστό να εκτελούνται ταυτόχρονα έργα ειδικά στη Λευκωσία, ο κ. Γεωργίου ανέφερε ότι οι προσφορές για τα τρία έργα που μπλοκάρουν την Λευκωσία σε Καλλιπόλεως, Στασικράτους και Κ. Μάτση είχαν κατακυρωθεί και έπρεπε να αρχίσουν νωρίτερα, αλλά οι διαδικασίες με τις αναθεωρητικές αρχές τα οδήγησαν σε καθυστέρηση.
Στο βίντεο, μαρτυρίες οδηγών που παλεύουν καθημερινά πίσω απ’ το τιμόνι.  
