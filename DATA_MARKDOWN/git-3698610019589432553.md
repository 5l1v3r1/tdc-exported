
# Британська поліція вважає, що всі загиблі у вантажівці мігранти були в'єтнамцями

Published at: **2019-11-02T12:23:00+00:00**

Author: ****

Original: [DT.ua](https://dt.ua/WORLD/britanska-policiya-vvazhaye-scho-vsi-zagibli-u-vantazhivci-migranti-buli-v-yetnamcyami-328261_.html)

Знайдені мертвими в авторефрижераторі у Великій Британії люди є громадянами В'єтнаму, повідомила поліція з посиланням на нові дані у цій справі.
"Наразі ми вважаємо, що всі жертви – в'єтнамські громадяни, тому ми перебуваємо в контакті з урядом В'єтнаму", - заявив начальник поліції Ессекса Тім Сміт.
Спочатку вважалося, що загиблі були китайцями. Зараз вже встановлено кілька сімей, членами яких були деякі із загиблих, передає DW.
Як повідомляють ЗМІ В'єтнаму, близько 28 сімей з двох провінцій країни повідомили в поліцію про зникнення родичів. У В'єтнамі у цій справі вже затримано кілька людей. Раніше правоохоронні органи країни також затримали низку осіб за підозрою у незаконному перевезенні людей в США і на Тайвань.
Ще один підозрюваний був затриманий в Ірландії. 23-річного вихідця з Північної Ірландії затримали на підставі європейського ордеру. Британська влада має намір домагатися його видачі у справі про ненавмисне вбивство 39 осіб, торгівлі людьми та порушенні імміграційного законодавства.
Крім того, влада закликала з'явитися в поліцію двох підозрюваних із Ольстеру. Брати із Ольстеру керують транспортним підприємством у Північній Ірландії. Їх розшукують за підозрою в ненавмисному вбивстві і торгівлі людьми. Водієві авторефрижератора Морісу Робінсону із Північної Ірландії вже пред'явили обвинувачення. Ще трьох підозрюваних відпустили під заставу.
Нагадаємо, що 23 жовтня в промисловій зоні британського міста Грейс виявили фуру, в якій знаходилося 39 трупів, серед загиблих був підліток. Фуру зареєстровано у Болгарії.
