
# Atalanta získala v Lige majstrov historický bod, za ManCity musel dochytať obranca Walker

Published at: **2019-11-07T11:35:10+00:00**

Author: **Webnoviny**

Original: [Denník politika](http://dennikpolitika.sk/archiv/88926)

7.11.2019 (Webnoviny.sk) – Na milánskom futbalovom Štadióne Giuseppeho Meazzu došlo v stredajšom stretnutí C-skupiny Ligy majstrov 2019/2020 medzi Atalantou Bergamo a Manchestrom City k historickému výsledku talianskeho zástupcu. Mužstvo trénera Gian Piera Gasperiniho po úvodných troch prehrách v dueli s anglickým šampiónom remizovalo 1:1 a má premiérový bod v skupinovej časti európskeho pohára číslo jeden.
„Považujeme za historický úspech, že sme v LM získali náš vôbec prvý bod. Môžeme byť šťastní,“ povedal podľa oficiálnej stránky Európskej futbalovej únie (UEFA) kapitán Atalanty Alejandro Gómez. „Proti veľkému protivníkovi je to dobrý bod. Pre mňa ako obrancu bolo veľmi ťažké čeliť takej ofenzívnej kvalite,“ nadviazal albánsky stopér Berat Djimsiti.
Napriek prelomeniu negatívnej šnúry prehier zostáva Atalanta s jedným bodom na chvoste tabuľky „céčka“. Na najbližších súperov, Dinamo Záhreb a Šachtar Doneck, ktorí sa v stredu rozišli po divokej remíze 3:3, stráca štyri body. „Naším cieľom je postup, minimálne prienik do Európskej ligy,“ nevzdáva sa pred zvyšnými dvomi stretnutiami tréner Gasperini.
„Citizens“ si mohli v prípade víťazstva v predstihu zabezpečiť miestenku v jarnom osemfinále. Všetko mali rozbehnuté na trojbodový zápis. Už v 7. min otvoril skóre Raheem Sterling a krátko pred prestávkou mohol pridať druhý gól Brazílčan Gabriel Jesus. Pri pokutovom kope však netrafil bránku, a tak „gólovo zahrmelo“ na druhej strane, keď v 49. min vyrovnal chorvátsky záložník Mario Pašalič.
Problémy hostí sa však týmto neskončili. Do druhého polčasu nenastúpil brazílsky gólman Ederson a keď náhradný brankár, Čiľan Claudio Bravo, v 81. min v čistej šanci zastavil Slovinca Josipa Iličiča a po červenej karte musel „predčasne pod sprchy“, medzi tri žrde sa postavil obranca Kyle Walker.
„Prišli sme do Talianska vyhrať, ale po všetkých tých okolnostiach je to dobrá remíza. Na tréningoch sa občas postavím do bránky a kričím na spoluhráčov, aby na mňa strieľali,“ poznamenal „tretí brankár“ Manchestru City Walker.
Kouč hostí Josep Guardiola bol po stretnutí spokojný iba s prvopolčasovým výkonom. „Futbal je o emóciách. Škoda, že sme na konci prvého polčasu nestrelili druhý gól. Po prestávke sme niektoré veci nerobili správne, ale to sa niekedy stáva. Hrali sme proti mužstvu, ktoré v Taliansku dáva mnoho gólov,“ poznamenal 48-ročný rodák zo španielskeho Santpedora.
Niekdajší kouč Bayernu Mníchov a FC Barcelona však pochválil Walkera, že si v koncovke stretnutia udržal čisté konto. „Poradil si s priamym kopom Ruslana Malinovského aj jedným nepríjemným centrom,“ dodal Guardiola.
Viac k témam: Liga majstrovZdroj: Webnoviny.sk – Atalanta získala v Lige majstrov historický bod, za ManCity musel dochytať obranca Walker © SITA Všetky práva vyhradené.
