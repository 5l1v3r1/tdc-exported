
# МЗС розробляє кілька концепцій подвійного громадянства – Пристайко

Published at: **2019-11-01T02:15:00+00:00**

Author: ****

Original: [DT.ua](https://dt.ua/UKRAINE/mzs-rozroblyaye-kilka-koncepciy-podviynogo-gromadyanstva-pristayko-328074_.html)

Міністерство закордонних справ України зараз опрацьовує відразу кілька цікавих концепцій щодо запровадження подвійного громадянства в Україні, 31 жовтня заявив глава МЗС України Вадим Пристайко в інтерв'ю ТСН.
Так, однією з концепцій є визнання подвійного громадянства – українського плюс громадянства певної країни – при наявності двосторонніх відносин з цією країною.
"Я б сказав, що зараз відбуваються напрацювання концепції. Запропоновано декілька концепцій. Концепції іноді складні, іноді цікаві, наприклад, вихід на подвійне громадянство у двосторонніх відносинах з країною. Тобто, це буде визнаватися тими країнами, які готові до цього один на один із нами, на двосторонній основі. Можливо більш широке залучення українців за кордоном. Наприклад, документ, який ми зараз видаємо документ закордонного українця, також буде братися до уваги. Є цілий ряд концепцій, які ми зараз опрацьовуємо. Не забудьте, що до цього процесу залучено дуже багато українських органів: і міграційна служба, і СБУ, і прикордонники, і МЗС", – зазначив Пристайко.
Втім, додав він, зараз є дуже багато інститутів, які повинні висловитися щодо самої ідеї визнання подвійного громадянства.
"Відбуваються дискусії між ними, і я думаю, далі ми будемо залучати більше і більше депутатський корпус, щоб вони стали частиною процесу, тобто передати наші напрацювання далі до депутатів", – сказав Пристайко.
За вісім місяців 2019 року громадянство України за указом президента отримали майже 850 іноземців. Зеленський доручив Міністерству закордонних справ України розробити механізм надання громадянства України представникам української діаспори за кордоном. В даний час Конституція забороняє українцям мати громадянство іншої країни.
Детальніше про проблеми з подвійним громадянством читайте в статті Володимира Кравченка "Не так страшний біпатрид, як його малюють?" в тижневику "Дзеркало тижня. Україна".
