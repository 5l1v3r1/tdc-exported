
# Košarkaški trans u Italiji zbog Teodosića, pljušte poređenja sa Maradonom, Danilovićem, Kićanovićem…

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/kosarka/vesti/kosarkaski-trans-u-italiji-zbog-teodosica-pljuste-poredenja-sa-maradonom-danilovicem-kicanovicem/341323)

(Od dopisnika MOZZART Sporta iz Rima)
Pobedonosni koš Miloša Teodosića protiv Monaka u Evrokupu je poslužio kao šlagvort Korijere delo Sportu da mu posveti čitavu stranicu podsećajući da je Milošu bilo dovoljno mesec dana da “zaludi” Bolonju i košarkašku Italiju. Teodosić je bio alfa i omega u svim pobedama Virtusa u oktobru, ali je u mečevima protiv Venecije, Virtusa, Breše i Monaka bukvalno odlučivao konačan rezultat u prelomnim ili poslednjim sekundama mečeva.
Koš protiv Monaka sa zvukom sirene koji je doneo pobedu Virtusu doveo je do ushićenja Paladocu i naveo Korijere da sprovede malu anketu među košarkaškim legendama. Dan Peterson, Čarli Rekalkati i Renato Vilalta su pričali o Teodosiću u superlativima u tekstu koji je naslovljen “Teodosić je naš Maradona”.
“Ja sam zaljubljen u Teodosića”, rekao je Rekalkati i dodao da je u Moskvi kupio dres Teodosića, dok je Miloš igrao za CSKA, na poklon svom unuku.“Malo je igrača koji su u stanju da pogađaju odlučujuće šuteve u završnici meča. Miloš je jedan od njih. Počeo sam da ga pratim od EP  u Gorici za igrače mlađe od 20 godina kada je proglašen za najboljeg igrača. Teodosić je prvi igrač koji ti padne na pamet kada misliš ko bi mogao da igra košarku kakvu ti želiš. Veliko je zadovoljstvo gledati ga kako on radi s lakoćom stavi koje su drugim izuzetno teške. Oduševaljava me način na koji kontroliše tok utakmice. Ne igra uvek isto, prilagođava se toku meča i potrebama svog tima”, rekao je Rekalkati.
Italijanski stručnjak kaže i da je lažni mit da Teodosić ne igra dobro odbranu. “U suštini on dobro čita protivničke akcije i zna da ih predupredi iako je mnogo bolji u ispunjavanju drugih zadataka. Zagrljaj koji je dobio od klupskih drugova posle meča sa Monakom nije banalna stvar i nije instinktivan gest. To je bilo priznanje njegove liderske uloge u timu”, smatra Rekalkati.
Rekalkati je dodao da poslednji šut protiv Monaka nije bio u stilu Danilovića već Bazilea. Legendarnog Dana Petersona, koji ima duže pamćenje od Rekalkatija, šut je podsetio na Dragana Kićanovića.“Teodosićev koš me je vratio u vreme kada je Kićanović doneo sa sobom taj srpski mentalitet i kvalitet u Pezaro početkom osamdesetih godina i kada je omogućio Skavoliniju da osvoji Kup Kupova”, osvežio je sećanje Peterson. Italo-američki stručnjak i sportski komentator je istakao da je dolazak Teodosića i Markovića u Virtus i Rodrigeza i Skole u Milano podigao značajno nivo basketa u Italiji. “To posebno važi za Teodosića koji sa svojom vatrometnom igrom stalno pokušava da nam pruži spektakli, i veoma često uspeva”, zapaža Peterson.
Trofejni trener je skicirao i sve kvalitete Teodosića i komparativne prednosti u odnosu na druge igrače:”Vođenje lopte, dodavanja, šut za tri, izbačaj, šut sa zadrškom, to su sve karakteristike velikog igrača koje Miloš ima. Sposobnost da iz ničega stvori nešto je kvalitet koji su imali Dražen Petrović, ali i Danilović, ili Đorđević. To su igači koji imaju pobednički mentalitet utkan u svoj DNK. Protiv Miloša nema odbrane: ako misliš da mu zatvoriš reket i primoraš ga na šut, ideš ka samoubistvu, kao i obratno. Miloševo čitanje akcije uvek je perfektno”.
Peterson je odbacio i primedbu da se Teodosić nikada ne smeje i da mu je to mana:”Ma kakvi - odbrusio je Dan - Majk D’Antoni se nikada nije smejao, Dino Menegin takođe, veliki šampioni su takvi, nikada ne dozvoljavaju da ih emocije izdaju”.
Rekorder u broju postignutih koševa u dresu Virtusa Renato Vilalta je bio u dvorani, u prvom redu kada je Miloš postigao koš protiv Monaka:”Pao mi je gotovo u zagrljaj. Miloš je fenomenalan. Kada je zdrav on je dva ili tri nivoa iznad ostalih. Nekad se čini da je ostao bez snage a onda sve iznenadi i preuzme odgovornost. Veoma je lepo videti ga izbliza kako igra. Imresionira me brzina s kojom razmišlja dok igra, uvek vidi dalje i ranije od drugih, pravi ulaze ili šutira kada i kako hoće. Za svoje klupske drugove je kao Maradona. U Milošu vidim Danilovićevu karakteristiku da “ubije” protivnika kada je to potrebno sa odlučnošću koja te ostavi bez reči”, rekao je Vilalta.
Inače, Korijere delo Sport je rešio da svoje čitaoce u subotu obraduje i poklonom u vidu Teodosićevog postera. 

        
          
            Piše: Željko PANTELIĆ
          
        
      
