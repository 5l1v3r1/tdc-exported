
# СБУ розслідує, чи допомогли поліцейські втекти організатору вбивства Гандзюк

Published at: **2019-11-03T13:02:37+00:00**

Author: ****

Original: [Українська правда](https://www.pravda.com.ua/news/2019/11/3/7230859/)

СБУ розслідує провадження щодо правоохоронців, які здійснювали розслідування вбивства Катерини Гандзюк на початковому етапі, а також, імовірно, сприяли втечі організатора нападу Олексія Левіна.
Джерело: круглий стіл СБУ у справі Гандзюк за участю першого заступника начальника Головного слідчого управління СБУ Віталія Маякова та начальник слідчого управління СБУ Богдана Тиводара, Громадське, прес-центр СБУ, Інтерфакс-Україна
Деталі: За словами представників СБУ, 30 жовтня Генеральна прокуратура України передала Службі безпеки провадження щодо недбалості правоохоронців у початковому розслідуванні, покриванні злочину або сприянні втечі Левіна.
Маяков також повідомив, що рідним підозрюваних у справі Гандзюк платили за мовчання у справі про вбивство.
За його словами, фінансування рідних підозрюваних здійснювалося за вказівкою Левіна, який наразі перебуває у міжнародному розшуку.
Він додав, що гроші надходили задля того, щоб підозрювані мовчали, але фінансування наразі зупинено. Також він не уточнив, чи мав відношення до цього процесу екс-глава херсонської облради Владислав Мангер.
"Те, що фінансував Мангер безпосередньо, доказів не отримано, а те, що кошти надходили по команді Левіна, такі докази є", — сказав Маяков.
Разом з тим, Тиводар повідомив, що слідству відомо реальне коло осіб, які можуть бути причетні до замовлення вбивства Гандзюк.
Пряма мова Тиводара: "Нам вдалося встановити безпосередньо виконавців, Торбін – організатор, Левін – ще один організатор і Мангер – організатор і замовник, один із замовників".
"Ми вважаємо, що замовник був не один. І скоріш за все, були особи, які були в курсі того, що готується цей злочин... Якби замовник був один, ми б сьогодні сказали "все, слідство завершено, завершено на Мангері". Але ми цього не говоримо, ми продовжуємо працювати".
Деталі: Наразі слідство у справі Гандзюк триває у межах п’яти кримінальних проваджень під процесуальним керівництвом Генпрокуратури.
"Служба розглядає всі версії, які могли стати причиною нападу на Катерину, насамперед пов’язані з її звинуваченнями посадовців області у зловживаннях", - підкреслив Тиводар.
За його словами, отримані слідством докази дають усі підстави стверджувати, що найближчим часом СБУ та Генпрокуратура поінформують суспільство про нові вагомі результати у справі Гандзюк.
Він також повідомив, що схема підпалу Олешківського лісу задля подальшої вирубки, про яку писала Гандзюк, розглядається як один з ключових мотивів нападу на неї.
Тиводар наголосив, що найближчим часом у цій справі очікуються підозри і підтвердив той факт, що група Сергія Торбіна, засудженого організатора нападу на Гандзюк, фігурувала у цьому злочині.
Чому це важливо: 4 листопада виповнюється рік з дня смерті херсонської активістки Катерини Гандзюк, яка померла в лікарні після нападу з сірчаною кислотою. Друзі, близькі Гандзюк і активісти наголошують, що покарання понесли учасники нападу, а замовники досі не названі слідством.
У понеділок 4 листопада у багатьох містах України та світу пройдуть акції "Рік без Каті" з вимогою справедливості в розслідуванні вбивства Гандзюк.
Що було раніше: 1 листопада генпрокурор Руслан Рябошапка пообіцяв найближчими днями оприлюднити важливу інформацію з розслідування вбивства Гандзюк.

        Знати більше: Справа Гандзюк. Версії вбивства, "відставка" Луценка і мовчання Авакова
      

        
          
            Журналісти показали реконструкцію подій нападу на Гандзюк
          
        
      

        Передісторія:
      
