
# Спецсъдът пуснал Николай Малинов в Русия, без да пита прокуратурата

Published at: **2019-11-04T12:41:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/specsadat-pusnal-nikolaj-malinov-v-rusija-bez-da-pita-prokuraturata.html)

Обвиненият в престъпление против републиката председател на Национално движение „Русофили” Николай Малинов е бил от съда пуснат да замине за Русия – въпреки че прокуратурата не е била питана за становище. Това става ясно от сигнал на главния прокурор Сотир Цацаров до главния съдебен инспектор Теодора Точкова.
На 21 октомври адвокатите Димитър Вълчев и Лъчезар Таков са поискали от Специализирания съд да отмени забраната за пътуване на Николай Малинов, защото клиентът им бил поканен за участие на събитие на фонд „Руский мир” и Международния славянски съюз.
Досъдебното производство влязло в съда на 28 октомври и още същия ден съдия Андон Миталов разрешил със свое определение да отсъства от България между 1 и 5 ноември включително.
Според наблюдаващия прокурор по делото Мария Макрелова в случая има нарушение на Наказателно-процесуалния кодекс, според чиито текстове обвинителят е този, който първи преценява дали може да вдигне забраната за пътуване на обвиняемия.
Вместо това искането е „направено „директно”, без да има произнасяне на прокурор под формата на отказ и без съдът да е сезиран с жалба срещу такъв отказ”.
