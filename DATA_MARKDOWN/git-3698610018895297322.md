
# У штабі ООС повідомили, коли скасують режим обмежень у Золотому

Published at: **2019-11-02T18:15:00+00:00**

Author: ****

Original: [DT.ua](https://dt.ua/UKRAINE/u-shtabi-oos-povidomili-koli-skasuyut-rezhim-obmezhen-u-zolotomu-328287_.html)

Запроваджені обмеження на переміщення в районі розведення сил і засобів поблизу Золотого Луганської області скасують завтра, 3 листопада. Про це повідомив у суботу командир оперативно-тактичного угруповання "Північ" генерал Олег Микац на брифінгу в Золотому-4. 1 листопада поблизу Золотого завершилося розведення.
"Починаючи від завтра тут можна буде вільно переміщатися – відповідно виконувати всі заходи, які необхідно як для місцевого населення, волонтерів, журналістів та інших", - сказав він.
Микац стверджує, що в цьому районі 12 днів не порушується режим припинення вогню.
Тим часом керівник української сторони Спільного центру з контролю і координації питань припинення вогню і стабілізації лінії розмежування сторін (СЦКК) полковник Олександр Борщевський розповів про те, що о 12:00 почнуть розміновувати території в зоні розведення і демонтувати фортифікаційні споруди. У майбутньому заплановано відкриття контрольного пункту в'їзду-виїзду.
За поточною ситуацією стежать з допомогою чотирьох відеокамер, також цілодобово чергують офіцери СЦКК і ведеться відеофотофіксація співробітниками центру.
Заступник начальника штабу операції Об'єднаних сил зі стратегічних комунікацій полковник Дмитро Бородавко поінформував, що в зоні безпеки в селі Катеринівка, де пройшло розведення, живуть 150 жителів, включаючи сімох дітей. Ніхто з них не заявляв про намір покинути село, зазначив полковник. Поліцейські і районна влада забезпечують людей своєчасно хлібом, на місці чергує "швидка допомога".
Нагадаємо, з понеділка, 28 жовтня, почав діяти режим "Жовтий". Зокрема, перебування і переміщення осіб здійснюється лише за наявності документів та з оглядом особистих речей і транспортних засобів.
29 жовтня голова МЗС Вадим Пристайко повідомив про початок розведення сил і засобів поблизу Золотого на Луганщині. У штабі ООС цю інформацію спочатку спростовували, але згодом підтвердили, що розведення військ почалося і триватиме три доби.
Розведення в Золотому, Станиці Луганській (Луганська область) та Петрівському (Донецька область) неодноразово узгоджувалося в Мінську, але зривалося під час спроби реалізації. Влітку цього року війська розвели в районі Станиці Луганської, після чого на засіданні 1 жовтня Тристороння контактна група погодила розведення ще на двох ділянках на лінії зіткнення в Донбасі.
Відведення українських військ від лінії розмежування є однією з умов Кремля для проведення саміту в "Нормандському форматі". При цьому гарантувати дзеркальне відведення окупаційних військ у Кремлі відмовилися.
Проти відведення українських військових виступили ветерани та добровольці, а також мирні жителі прифронтових населених пунктів. Перші вважають розведення капітуляцією у війні з Росією, другі побоюються розправи бойовиків після відходу українських військових зі своїх позицій.
Та президент Володимир Зеленський особисто гарантував безпеку жителям "сірої зони" після відведення українських військових на позиції 2016 року. А голова Верховної Ради Дмитро Разумков поклав відповідальність за їх безпеку на поліцію і Національну гвардію, які разом із прикордонниками залишаться там після розведення.
Детальніше про розведення сил і засобів у Донбасі читайте в матеріалі Юрія Бутусова "Мале Золоте, а ціна велика" у тижневику "Дзеркало тижня. Україна".
