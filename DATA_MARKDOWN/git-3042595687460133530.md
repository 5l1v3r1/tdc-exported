
# - Baby overlevde i sønderskutt bil

Published at: **2019-11-05T19:20:45+00:00**

Author: **Halldor Hustadnes**

Original: [Dagbladet.no](https://www.dagbladet.no/nyheter/baby-overlevde-i-sonderskutt-bil/71786958)

Dagen etter massakren på ni medlemmer av familien LeBarón ved Sonora nær Mexicos grense til USA, kommer nå flere detaljer om den grufulle hendelsen.

        Bare tilfeldigheter og snarrådighet gjorde at ikke flere ble drept, i det mange antar var et angrep fra et narkokartell.
      
Det viser beretningene fra slektninger av de tre mødrene med seks barn som ble drept i angrepet mot de tre bilene deres.
Massakren har ført til et voldsomt raseri. Blant annet har USAs president Donald Trump tilbudt Mexico militærhjelp for å få tatt de ansvarlige «monstrene» bak angrepet.
Til sammen 17 personer, alle medlemmer av den amerikanske mormonerfamilien LeBarón, skal ha reist i følget av tre biler.
I skrekkscenene som oppsto da de ble angrepet av geværmenn, skal et barn ha blitt drept da det prøvde å flykte, mens andre ble fanget i en brennende bil, skriver New York Times.
Julian LeBarón, søskenbarn til en av de drepte mødrene, forteller at et av barna skjulte sine sårede søsken i buskene, før han løp til slektninger i landsbyen LaMora for å hente hjelp.

        Om redningsaksjonen som fulgte skriver flere medier, blant annet den meksikanske storavisa Vanguardia, at sju måneder gamle 
        Faith Marie Johnson, 
        babyen til den drepte Christina Langford Johnson (29), skal 
        ha blitt funnet i live.
      
Hun skal ha slengt babyen fra seg på gulvet i SUV-en hun kjørte, rett før hun selv ble drept av kuler fra geværmenn.
Lokalavisa El Mañana de Nuevo Laredo gjengir nære familiemedlemmers skildringer av hva som skjedde i redningsaksjonen, slik de ble lagt ut i sosiale medier:

        «Etter å ha sett hvordan de drepte med kuler hans mor og hans brødre, gjemte sønnen til Dawna (Langford, 43) Devin, sine seks andre søsken i buskene og dekket dem med grener for å holde dem trygge mens han lette etter hjelp».
      
Han skal ha kommet til landsbyen LaMora klokka halv seks om ettermiddagen, seks timer etter bakholdet mot de tre bilene. Der fortalte han hva som hadde skjedd.
«Onklene til Devin (et av barna) væpnet seg og dro tilbake for å prøve å finne barna som hadde skjult seg, da de visste av mange av dem var skadet. De kom ikke langt før de skjønte at de ville gå i møte med døden, fordi de hørte vedvarende skudd i timesvis.»
Etter å ha ventet på forsterkninger, dro de likevel inn til åstedet.
«De fant babyen Christinas baby Faith i bilen som var full av kulehull. På en eller annen måte var babyen hel og i live», gjengir avisa denne oppdateringen som familiemedlemmet John LeBarón har lagt ut.
Blant de drepte er også Rhonita Maria Miller (30) og barn på 12, 11, 10 og to år, og et tvillingpar på åtte måneder, ifølge opplysninger i El Mañana de Nuevo Laredo.
