
# ترکیه دو روزنامه‌نگار منتقد اردوغان را محکوم و سپس بطور مشروط آزاد کرد

Published at: **2019-11-05T15:24:18+00:00**

Author: **یورونیوز **

Original: [euronews](https://farsi.euronews.com/2019/11/05/turkey-court-journalists-ahmet-altan-nazli-ilicak-convicted-aiding-terrorist-group-rele)

دادگاه شهر استانبول ترکیه روز دوشنبه دو روزنامه‌نگار را به جرم «کمک به یک گروه تروریستی» محکوم کرد اما درنهایت دستور داد که بطور مشروط از زندان آزاد شوند.
احمد آلتان و نازلی ایلیکاک که برای مدتی بیش از سه سال در زندان بودند، موظف هستند بطور منظم وضعیت خود را به پلیس گزارش دهند و کشور را نیز ترک نکنند.
این دو روزنامه‌نگار در میان هزاران نفری بودند که پس از کودتای نافرجام ۲۰۱۶ میلادی ترکیه بازداشت شدند. آنها در سال ۲۰۱۸ میلادی به همراه سه تن دیگر از جمله محمد، برادر آقای آلتان به جرم تلاش برای سرنگونی دولت رجب طیب اردوغان و کمک به شبکۀ فتح الله گولن، روحانی منتقد اردوغان، به حبس ابد محکوم شدند اما پس از درخواست تجدید نظر، دادگاه عالی ترکیه این محکومیت‌ها را لغو کرد و به این ترتیب دور جدیدی از محاکمات آغاز شد.
دومین دادگاه رسیدگی به اتهامات این روزنامه‌نگاران روز دوشنبه ۴ نوامبر احمد آلتان را از اتهام تلاش برای سرنگونی دولت تبرئه و تنها به ۱۰ سال و نیم زندان و نازلی ایلیکاک را به حدود ۹ سال زندان محکوم کرد.
دولت ترکیه می‌گوید فتح الله گولن که در تبعیدی خودخواسته در آمریکا به سر می‌برد، مغز متفکر کودتای نافرجام ۲۰۱۶ میلادی در این کشور بوده است.
پس از وقوع این کودتا، رجب طیب اردوغان به نام برخورد با عاملان آن، به سرکوب گسترده منتقدان پرداخت؛ این اقدامات او انتقاد گسترده جامعه بین‌الملل را در پی داشت.
بنا بر اعلام سازمان‌های مدافع حقوق بشر، سه سال پس از وقوع کودتا همچنان نزدیک به ۳۰ هزار نفر در ترکیه زندانی هستند.
بر اساس رتبه‌بندی سازمان غیردولتی گزارشگران بدون مرز، کشور ترکیه در موضوع آزادی مطبوعات، رتبه ۱۵۷ را در میان ۱۸۰ کشور جهان دارد.
رتبه ایران در این جدول پایین‌تر است و در میان ۱۸۰ کشور جهان، جایگاه ۱۷۰ را به خود اختصاص داده است.

        بیشتر بخوانید:
      
