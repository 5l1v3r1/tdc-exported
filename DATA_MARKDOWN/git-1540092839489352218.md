
# Στη Βουλή τα στοιχεία για τις παρακολουθήσεις τηλεφώνων - Τεράστια αύξηση των συνακροάσεων

Published at: ****

Author: ****

Original: [CNN.gr](https://www.cnn.gr/oikonomia/story/196104/sti-voyli-ta-stoixeia-gia-tis-parakoloythiseis-tilefonon-terastia-ayxisi-ton-synakroaseon)

Θανάσης Κουκάκης, CNN Greece 20:04 , 04 November 2019
Η Επιτροπή Θεσμών και Διαφάνειας θα συνεδριάσει με θέμα ημερήσιας διάταξης τη συζήτηση επί των εκθέσεων πεπραγμένων, ετών 2017 και 2018, της Αρχής Διασφάλισης του Απορρήτου των Επικοινωνιών. Η έκθεση πεπραγμένων της Αρχής για το 2018 που παραδόθηκε προ ημερών στον πρόεδρο της Βουλής Κώστα Τασούλα δείχνει πως το 2018 σημειώθηκε εκτίναξη των εισαγγελικών διατάξεων που αφορούσαν σε άρση απορρήτου των επικοινωνιών για λόγους εθνικής ασφαλείας.
Σημειώνεται ότι οι συνακροάσεις γίνονται από την ΕΥΠ, τη Διεύθυνση Πληροφοριών της ΕΛΑΣ και την Αντιτρομοκρατική Υπηρεσία που διαθέτουν τρία μεγάλα συστήματα επισυνδέσεων με τις εταιρείες κινητής τηλεφωνίας.
Οι εν λόγω συνακροάσεις γίνονται μόνο με μια διάταξη εισαγγελέα συνήθως σε υποθέσεις κατασκοπείας, δράσης τρομοκρατικών οργανώσεων αλλά και σε περιπτώσεις απαγωγών, σε καταδιώξεις επικίνδυνων κακοποιών, κ.α.. Πέρυσι οι εν λόγω συνακροάσεις σημείωσαν μεγάλη αύξηση σε σχέση με το 2017, αν και δεν ήταν υπό διερεύνηση ούτε μεγάλες υποθέσεις τρομοκρατίας, ούτε απαγωγές ή σοβαρές εγκληματικές επιθέσεις που να χρειάζονταν έκτακτες εισαγγελικές άδειες.
Τα στοιχεία είναι αποκαλυπτικά. Το 2017 το σύνολο των τηλεφωνικών παρακολουθήσεων με βουλεύματα και διατάξεις αφορούσε σε 10.376 άρσεις απορρήτου. Εξ αυτών 7.182 σχετίζονταν με εισαγγελικές διατάξεις που αφορούσαν σε άρση απορρήτου των επικοινωνιών για λόγους εθνικής ασφαλείας και 3.194 αφορούσαν σε βουλεύματα δικαστικών συμβουλίων για τη διακρίβωση εγκλημάτων όπως η ανθρωποκτονία από πρόθεση, η ληστεία, η εκβίαση, το οργανωμένο έγκλημα, τα εγκλήματα που προβλέπονται στον νόμο περί ναρκωτικών κ.ά..
Το 2018 το σύνολο των αιτημάτων για τηλεφωνικές παρακολουθήσεις ανήλθε στις 14.513, ήτοι σε ιστορικό ρεκόρ. Εξ αυτών οι 11.113 άρσεις σχετίζονταν με εισαγγελικές διατάξεις που αφορούσαν σε άρση απορρήτου των επικοινωνιών για λόγους εθνικής ασφαλείας, ενώ με βουλεύματα δικαστικών συμβουλίων  έγιναν 3.400οι παρακολουθήσεις τηλεφωνικών υποκλοπών για τον περιορισμό του εγκλήματος.

        Διαβάστε επίσης
      
