
# Samovozeče Uberjevo vozilo imelo varnostne pomanjkljivosti

Published at: **2019-11-06T20:00:00+00:00**

Author: ****

Original: [Računalniške novice](https://www.racunalniske-novice.com/novice/dogodki-in-obvestila/samovozece-uberjevo-vozilo-imelo-varnostne-pomanjkljivosti.html?RSSade01e4c35984d7582cbcda9a9a0e959)


        Uberovo testno vozilo, ki je lani zadelo in do smrti povozilo Američanko, je imelo težave s programsko opremo, poročajo ameriški varnostni preiskovalci.
      
49-letno Elaine Herzberg je med prečkanjem ceste lansko leto do smrti povozilo samovozeče Uberjevo vozilo. 
Tik pred dogodkom je ponesrečenka hodila ob kolesu po slabo osvetljenem odseku večpasovne ceste.
Ameriški nacionalni varnostni odbor za promet (NSTB) je pri preiskavi ugotovil, da avtomobil osebe ni pravilno identificiral kot pešca. Podrobne ugotovitve preiskave so sprožile vrsto varnostnih vprašanj, vendar niso določile verjetnega vzroka nesreče. Varnostni odbor naj bi to ugotovitev podal na zasedanju, ki bo 19. novembra.
Ugotovitve, ki so jih pristojni objavili pred dnevi, bi lahko pomagale pri oblikovanju priporočil za razvoj opreme, ki podpira samodejno vožnjo. Zaradi omenjene nesreče so bili razvijalci v tem avtomobilskem segmentu pod drobnogledom.
Smrtna nesreča se je zgodila marca 2018, povzročilo pa jo je samovozeče Uberjevo vozilo Volvo XC90. Avtomobil je bil eden prvih, na katerem so pri Uberju preizkušali sistem za avtonomno vožnjo.
V varnostnem odboru so ugotovili, da vozilo ni pravočasno prepoznalo peške in je reagiralo šele, ko je bilo že prepozno. “V sistemu, ki je upravljalo z vozilom, ni bilo vgrajenih varovalk za primer peščev, ki so ob cesti ali jo prečkajo izven urejenih prehodov za pešče,” je poudaril uradni govorec. V poročilu omenjajo še drugih 37 nesreč, ki so se samovozečim Uberjevim vozilom zgodile med septembrom 2016 in usodnim marcem 2018.
Pri Uberju pravijo, da “cenijo natančnost preiskave in da se veselijo pregleda vseh podanih pripomb.”  Podjetje ni kazensko odgovorno za nesrečo, bi pa lahko neljuba usoda doletela rezervno voznico Rafaelo Vasquez, ki je bila takrat v vozilu. Po poročanju nekaterih medijev naj bi med vožnjo na svojem telefonu spremljala resničnostni šov, kot kažejo posnetki kamer notranjosti vozila pa naj bi tik pred nesrečo za trenutek umaknila pogled s ceste.
Zaradi nesreče so oblasti v Arizoni Uberju prepovedale testiranje avtonomnega vozila na javnih cestah.
