
# Preocupació a l’àrea de programes de TV3 per l’excés de política

Published at: **2019-11-07T21:43:27+00:00**

Author: ****

Original: [Ara.cat](https://www.ara.cat/media/TV3-exces-politica_0_2340365986.html)

Centrar la graella de TV3 en l’actualitat ha comportat l’èxit d’audiència de la cadena, que a l’octubre treia el seu millor resultat històric amb la configuració actual. Ara bé, concentrar la poca inversió disponible en espais a mig camí entre l’entreteniment i la informació ha tingut un cost en l’àrea de programes. El recentment constituït Consell Professional de Programes de TV3 i Catalunya Ràdio va distribuir una nota interna a l’àrea -a la qual ha tingut accés l’ARA- on es recullen les primeres valoracions d’aquest ens després de parlar amb el personal de la casa. Una cosa que amoïna els representants dels professionals és la fina frontera que separa la informació de l’opinió. Al seu parer, això pot generar un “biaix” que perjudiqui la imatge de la cadena com a canal independent.
En la nota, els membres del consell asseguren ser conscients “de la precària situació econòmica”, però consignen que “els recursos són actualment destinats, la immensa majoria, a programes que segueixen l’actualitat política, sota el paraigua de diferents formats: magazín d’actualitat ( Planta Baixa ), magazín d’ infotainment ( Tot es mou ), talk show ( FAQS ), informatiu satíric (Està passant )”. Els representants del personal de programes creuen que aquesta pràctica “està esgotant l’antena” i reclamen una estratègia a mitjà i llarg termini “en què s’hagi superat l’excepcionalitat política del moment”, tot i que admeten “els grans resultats d’audiència que el seguiment de l’actualitat política està generant”.
El punt més delicat és el que expressa “preocupació per l’ús indiscriminat de la informació i l’opinió en el si d’aquests programes que no són estrictament informatius, sinó que tracten la informació sota el punt de vista de l’entreteniment”. En aquest sentit, un aspecte que també “preocupa profundament” aquest ens professional “és el biaix polític que es deriva d’aquesta manca de definició nítida entre informació i opinió, que compromet la percepció d’independència d’uns mitjans públics i el seu prestigi davant tota la societat”.
Tot i aquest debat, els informatius de TV3 no acusen el presumpte desgast: els Telenotícies són els més ben valorats -en el sondeig que elabora la companyia GFK, amb un 8,6 de nota- i els que reben millor nota en imparcialitat i credibilitat.
El gran perjudicat d’aquesta política, segons el consell, és “la minva extrema de recursos econòmics destinats a la producció o bé a l’adquisició de ficció tant per a públic adult com per a l’infantil i juvenil”. La nota arriba just després que el Super3/33 tanqués amb una share del 0,5%, el mínim històric.
Més enllà de qüestions que l’espectador pot percebre a la pantalla, el consell també lamenta “la manca de comunicació, tant a nivell intern com extern”. En concret, es queixen de la falta d’informació quan s’engega un programa. I asseguren que “quan es produeixen canvis, massa sovint no se n’avaluen les possibles conseqüències i hi ha una política de fets consumats”. D’altra banda, creuen que, en el cas de les produccions associades, “els entrebancs imposats pels procediments fan que sovint sigui extremadament difícil treballar de manera col·laborativa”, i al final “els professionals de la casa acaben estant a les ordres del personal extern, sense poder aportar el seu criteri i coneixement”.
El consell reivindica el talent de la casa, en considerar que hi ha “la percepció d’infrautilització del potencial intern i, alhora, una percepció de sobreexplotació”. Els canvis tecnològics fan que els perfils professionals clàssics “es desdibuixin” i això creï, en alguns casos, “una sensació d’intrusisme intern”. L’ens expressa preocupació també per l’envelliment de la plantilla i “el desconeixement de l’estratègia de la CCMA per afrontar aquesta situació”.
A preguntes d’aquest diari, des de la Corporació s’ha ofert la següent resposta: “Tot i que les primeres reflexions internes del Consell Professional de Continguts contenen afirmacions que caldria analitzar amb més detall, la direcció de la CCMA les té en compte, com a nou òrgan de trasllat de les preocupacions o necessitats dels professionals dels àmbits que representa. A més, per primera vegada, els consells professionals estan tenint una participació en la preparació del Contracte Programa de la CCMA”.
