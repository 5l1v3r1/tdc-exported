
# Αφγανιστάν : Εννέα παιδιά σκοτώθηκαν από νάρκη

Published at: **2019-11-02T14:35:28+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/02/world/afganistan-ennea-paidia-skotothikan-apo-narki/)

Εννέα παιδιά σκοτώθηκαν σήμερα στο βορειοανατολικό Αφγανιστάν, όταν πηγαίνοντας το πρωί στο σχολείο πάτησαν πάνω σε νάρκη που εξερράγη, ανακοίνωσε τοπικός αξιωματούχος, με τους πολίτες να πληρώνουν ένα όλο και πιο βαρύ τίμημα στον πόλεμο που είναι σε εξέλιξη.
Η έκρηξη σημειώθηκε στην περιοχή Νταρκάντ, στην επαρχία Ταχάρ, όταν τα παιδιά πάτησαν πάνω στη νάρκη που ήταν κρυμμένη σε δρόμο, μέσα σε χωριό που ελέγχεται από τους Ταλιμπάν.

        Διαβάστε ακόμη : Ποιες αλλαγές έρχονται στις προσωρινές επικουρικές συντάξεις
      
Το Σάββατο είναι σχολική ημέρα στο Αφγανιστάν.
«Το πρωί, στις 8:30 τοπική ώρα (6:00 ώρα Ελλάδας), εννέα παιδιά βρήκαν τραγικό θάνατο όταν εξερράγη νάρκη ξηράς που είχαν τοποθετήσει οι Ταλιμπάν» δήλωσε ο Ζαουάντ Χεζρί, εκπρόσωπος του κυβερνήτη της επαρχίας Ταχάρ.
«Η περιοχή ελέγχεται από τους Ταλιμπάν, και από τότε που οι δυνάμεις ασφαλείας εξαπέλυσαν επιθέσεις για να την εκκαθαρίσουν από τους αντάρτες, οι Ταλιμπάν φύτεψαν νάρκες κατά προσωπικού» δήλωσε ο Χαλίλ Ασίρ, εκπρόσωπος της τοπικής αστυνομίας.
Τα παιδιά, όλα αγόρια, ήταν ηλικίας από 7 έως 12 ετών.
Ανάμεσά τους τέσσερα ήταν από μια «οικογένεια Ταλιμπάν», είπε ο Ασίρ. «Δυστυχώς σήμερα μια από τις νάρκες αυτές εξερράγη και σκότωσε εννέα παιδιά δημοτικού σχολείου».
Ο ΟΗΕ έκανε λόγο τον περασμένο μήνα σε έκθεσή του για πρωτοφανή αριθμό αμάχων μεταξύ των θυμάτων το τρίτο τρίμηνο της χρονιάς, με 1.174 νεκρούς και περισσότερους από 3.000 τραυματίες, δηλαδή μια αύξηση 42% σε σχέση με το 2018.
Αυτή η σημαντική αύξηση «οφείλεται πρώτιστα σε αντικυβερνητικά στοιχεία», όπως οι Ταλιμπάν, σύμφωνα με τον ΟΗΕ.
Τον περασμένο Μάιο επτά παιδιά σκοτώθηκαν και άλλα δύο τραυματίστηκαν από νάρκη στη νότια επαρχία Γάζνι.
Οι αντάρτες χρησιμοποιούσαν συχνά νάρκες και βόμβες που έκρυβαν στην άκρη των δρόμων για να επιτίθενται στις αφγανικές δυνάμεις ασφαλείας.
Έπειτα από δεκαετίες σύγκρουσης το αφγανικό έδαφος έχει διάσπαρτους εκρηκτικούς μηχανισμούς διαφόρων τύπων, που θέτουν σε κίνδυνο τη ζωή του πληθυσμού.
Πηγή: ΑΠΕ – ΜΠΕ

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
