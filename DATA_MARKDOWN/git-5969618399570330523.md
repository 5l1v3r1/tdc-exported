
# Τραγωδία στο Asia Talent Cup με το θάνατο του Munandar

Published at: **2019-11-02T16:43:00+00:00**

Author: **Πέτρος Παπαμακάριος**

Original: [www.sport24.gr](https://www.sport24.gr/Sports/Motorsport/tragwdia-sto-asia-talent-cup-me-to-thanato-toy-munandar.5631260.html)

Τραγωδία στην πίστα της Sepang και στο Asia Talent Cup με το θάνατο του 20χρονου οδηγού μοτοσυκλέτας, Afridza Munandar, μετά από τροχαίο δυστύχημα στη διάρκεια του πρώτου γύρου του αγώνα.
Μαζί με τους οδηγούς του Παγκοσμίου Πρωταθλήματος, στην πίστα της Sepang βρέθηκαν και οι αντίστοιχοι του Asia Talent Cup για τον τελευταίο γύρο της δικής τους σεζόν.
Το Σάββατο το πρωί έγινε ο πρώτος από δύο αγώνες ο οποίος διεκόπη από κόκκινη σημαία λόγω του δυστυχήματος και του τραυματισμού του Afridza Munandar.
Στον πρώτο γύρο του Αγώνα και στη στροφή 10, ο Munandar συγκρούστηκε με έναν προπορευόμενο οδηγό και σύρθηκε στο έδαφος αλλά η εικόνα δεν μπορεί να δείξει τη σοβαρότητα του δυστυχήματος.
Αμέσως υψώθηκαν οι κόκκινες σημαίες, ο αγώνας διεκόπη και οι γιατροί προσπάθησαν να προσφέρουν τις πρώτες βοήθειες ενώ αρχικά ο 20χρονος οδηγός όπως φάνηκε και στο βίντεο έδειχνε να έχει τις αισθήσεις του.
Στη συνέχεια μεταφέρθηκε στο νοσοκομείο της Kuala Lumpur με το ιατρικό ελικόπτερο αλλά παρά τις προσπάθειες των γιατρών υπέκυψε στα τραύματά του.
Φέτος είχε καταφέρει να πάρει 2 νίκες στο πρωτάθλημα και να βρεθεί ακόμη τέσσερις φορές στο βάθρο και ήταν έτοιμος να διεκδικήσει τον τίτλο στην Sepang.
Όλοι οι οδηγοί του Asia Talent Cup ψήφισαν να γίνει κανονικά ο δεύτερος Αγώνας αύριο, στη μνήμη του 20χρονου συναθλητή τους ενώ λίγο πριν τον Αγώνα θα τηρηθεί ενός λεπτού σιγής.
