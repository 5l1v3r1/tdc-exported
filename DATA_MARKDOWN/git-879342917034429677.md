
# У ДБР заявили про загрозу для життя Пашинського

Published at: **2019-11-07T14:41:32+00:00**

Author: ****

Original: [Слово і Діло](https://www.slovoidilo.ua/2019/11/07/novyna/polityka/dbr-zayavyly-pro-zahrozu-zhyttya-pashynskoho)


        Життю та здоров'ю колишнього депутата Верховної ради Сергія Пашинського, підозрюваного в заподіянні громадянину тяжкого тілесного ушкодження, загрожує небезпека.
      
Про це сказав суддя Святошинського районного суду Києва Сергій Дячук з посиланням на дані Державного бюро розслідувань, повідомляють Українськi новини у четвер, 7 листопада.
Він зазначив, що сьогодні Пашинського повинні були допитати як свідка у справі про розстріл активістів Євромайдану. Але ДБР відмовилося дозволити доставку ексдепутата, який також є підозрюваним у кримінальному провадженні, яке розслідує бюро.
«Нас інформує ДБР, що сторона звинувачення вважає неможливим доставити підозрюваного Пашинського до приміщення Святошинського районного суду Києва для допиту останнього як свідка у зв'язку з тим, що життю і здоров'ю Пашинського загрожує небезпека, а тому транспортування підозрюваного є небезпечним», - оголосив суддя позицію ДБР.
Він також зазначив, що допит Пашинського за допомогою відеозв'язку зараз неможливий, оскільки необхідне обладнання поламалося. У зв'язку зі сформованою ситуацією допит ексдепутата перенесений на 21 листопада - День Гідності та Свободи (дата початку Євромайдану). Суд також наголосив, що стадія допиту свідків наближається до завершення.
Нагадаємо, 31 грудня 2016 року в Київській області стався словесний конфлікт між Пашинським і громадянином. Під час конфлікту Пашинський дістав пістолет марки Glock 19 і вистрілив чоловікові в ліву ногу. Чоловік внаслідок пострілу отримав тілесні ушкодження у вигляді вогнепального осколкового перелому стегнової кістки лівої ноги. Колишньому нардепу інкримінують умисне тяжке тілесне ушкодження.
7 жовтня екснардепа Сергія Пашинського Печерський районний суд Києва відправив під арешт.
Хочете обговорити цю новину? Долучайтеся до телеграм-чату CHORNA RADA
