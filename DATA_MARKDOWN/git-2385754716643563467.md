
# Κλιμακώνεται η κρίση στους κόλπους της Ορθόδοξης Εκκλησίας

Published at: **2019-11-03T14:23:00+00:00**

Author: **Γιώτα Αποστολίδου**

Original: [SIGMALIVE](https://www.sigmalive.com/news/greece/595529/klimakonetai-i-krisi-stous-kolpous-tis-orthodoksis-ekklisias)

Κλιμακώνεται η κρίση στους κόλπους της Ορθόδοξης Εκκλησίας, μετά την πρόσφατη ειρηνική επιστολή του Αρχιεπισκόπου Αθηνών και πάσης Ελλάδος Ιερωνύμου, με την οποία αναγνώρισε την αυτοκέφαλη Εκκλησία της Ουκρανίας. Για πρώτη φορά στη σημερινή Κυριακάτικη λειτουργία ο Πατριάρχης Μόσχας Κύριλλος εφαρμόζει τη μη μνημόνευση και τη διακοπή κοινωνίας με τον Αρχιεπίσκοπο, όπως πράττει, ήδη, με τον Οικουμενικό Πατριάρχη Βαρθολομαίο. Σύμφωνα με τον Πρόεδρο του Τμήματος Εξωτερικών Σχέσεων του Πατριαρχείου Μόσχας, Μητροπολίτη Βολοκολάμσκ Ιλαρίωνα, μετά την εν λόγω επιστολή το όνομα του Αρχιεπισκόπου Ιερωνύμου θα διαγραφεί από τα Δίπτυχα της Εκκλησίας της Ρωσίας. Η Ιερά Σύνοδος της Εκκλησίας της Ρωσίας αποφάσισε ότι όσοι Αρχιερείς της Εκκλησίας της Ελλάδος δέχθηκαν ή δεχθούν σε κοινωνία εκπροσώπους των ουκρανικών μη κανονικών σχισματικών κοινοτήτων, θα διακόψει την προσευχητική και ευχαριστιακή κοινωνία. Η διακοπή της ευχαριστιακής κοινωνίας του Πατριαρχείου Μόσχας με τον Αρχιεπίσκοπο Αθηνών, δεν σημαίνει, διευκρίνισε, την παύση της κοινωνίας με ολόκληρη την Ελλαδική Εκκλησία. Θα συνεχίσουμε, είπε, να διατηρούμε κοινωνία με όλους εκείνους τους Έλληνες Αρχιερείς, που δεν αναγνωρίζουν το ουκρανικό σχίσμα. Η αντιπαράθεση έχει αντίκτυπο και στον θρησκευτικό τουρισμό της Ελλάδας. Το Κέντρο Θρησκευτικού Τουρισμού της Ρωσικής Εκκλησίας ανακοίνωσε ότι οι Ρώσοι προσκυνητές δεν έχουν ευλογία να επισκέπτονται την Ιερά Αρχιεπισκοπή Αθηνών και τις Ιερές Μητροπόλεις Λαγκαδά, Βεροίας, Άρτης, Δημητριάδος και Τρίκκης και Σταγών. Αντιμετωπίζουμε μια δυσάρεστη κατάσταση με το Πατριαρχείο Μόσχας, με αφορμή το θέμα του Ουκρανικού ζητήματος, δήλωσε ο Οικουμενικός Πατριάρχης Βαρθολομαίος. Το Οικουμενικό Πατριαρχείο και εμείς οι ταπεινοί διάκονοι του, έχουμε αναπαυμένη την συνείδησή μας ότι απλώς κάνουμε το χρέος μας, είπε. Κατοχυρώνουμε και προστατεύουμε τα κανονικά δικαία και προνόμια που έδωσαν οι Οικουμενικές Σύνοδοι στην Εκκλησία της Κωνσταντινουπόλεως. Για το πρόσφατο ουκρανικό ζήτημα δεν κάναμε τίποτα διαφορετικό και τίποτα περισσότερο, διευκρίνισε, απ΄ όσα έκανε ο Θρόνος, αποδίδοντας την αυτοκεφαλία σε τόσες και τόσες άλλες Εκκλησίες κατά τα προηγούμενα χρόνια και προηγούμενους αιώνες. Ευγνωμονούμε, πρόσθεσε, την Εκκλησία της Ελλάδος για το καλό παράδειγμα που έδωσε και σε άλλες εκκλησίες, αναγνωρίζοντας και εισερχόμενη σε κοινωνία με την νεοπαγή 15η Αυτοκέφαλη Εκκλησία της Ουκρανίας. Τα δυσάρεστα θα τα ξεπερνούμε, θα στεκόμαστε στα ευχάριστα και θα ευγνωμονούμε τον Κύριο και θα προχωρούμε στον δρόμο που εκείνος χάραξε για την Πρωτόθρονη Εκκλησία» - υπογράμμισε ο Οικουμενικός Πατριάρχης. Προσηλωμένος στην ιδέα ενότητας της Ορθοδοξίας στην Ουκρανία παραμένει ο Προκαθήμενος της Εκκλησίας της Κύπρου, Αρχιεπίσκοπος Χρυσόστομος Β. Όλες οι Τοπικές Εκκλησίες και όχι η κάθε μία μονομερώς θα πρέπει, υποδεικνύει, να λύσουν το θρησκευτικό πρόβλημα στην Ουκρανία και ότι η Κυπριακή Ορθόδοξη Εκκλησία εργάζεται για να μην γίνει διάσπαση. Στο μεταξύ σε εξέλιξη είναι παρασκηνιακές προσπάθειες για εξεύρεση συμβιβαστικής λύσης, πιθανόν μέσω μιας Πανορθόδοξης Σύναξης Προκαθημένων και Επισκόπων.  
