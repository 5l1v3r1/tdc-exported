
# Νέα τροπή στην υπόθεση της 48χρονης που μαχαιρώθηκε από την κόρη της στα Καμίνια - Τι είπε ο σύντροφός της

Published at: **2019-11-07T22:42:00+00:00**

Author: ****

Original: [enikos.gr](http://www.enikos.gr/society/682958/nea-tropi-stin-ypothesi-tis-48chronis-pou-machairothike-apo-ti-mi)

Νέα τροπή στην υπόθεση της 48χρονης μητέρας που δέχθηκε επίθεση με μαχαίρι από την 14χρονη κόρη της.
Ο σύντροφος της 48χρονης μιλώντας αποκλειστικά στο OPEN έδωσε μία εντελώς διαφορετική εκδοχή και ανέφερε «Η μικρή είναι ένα θαυμάσιο παιδί. Δεν έπαιζε video games, είναι του αθλητισμού περισσότερο. Η μόνη εξήγηση που έχει δοθεί μέχρι τώρα είναι ότι υπνοβατούσε εκείνη τη νύχτα. Ξύπνησε από τις φωνές της μητέρας της και υπέστη σοκ».
Ο ψυχίατρος Δημήτρης Απατάγγελος σημείωσε «το φαινόμενο της υπνοβασίας μπορούμε να πούμε σαν φαινόμενο ότι είναι εξαιρετικά σπάνιο, ειδικά όταν συνδέεται με τέτοιες βίαιες πράξεις. Δεν μπορεί, όμως, να είναι και απίθανο».
Το 14χρονο κορίτσι έχει επιστρέψει στο σχολείο και τις καθημερινές δραστηριότητές της, καθώς η άποψη των ειδικών είναι το κορίτσι δεν πρέπει να παρεκκλίνει από το πρόγραμμά της.
«Μετά το περιστατικό ο αρμόδιος εισαγγελέας και ανακριτής αποφάνθηκαν ότι το παιδί πρέπει να συνεχίσει να παρακολουθεί απρόσκοπτα την σχολική του καθημερινότητα και του επιβλήθηκαν αναμορφωτικά μέτρα για να παρακολουθείται από ειδικό ψυχολόγο», σημειώνει ο δικηγόρος της οικογένειας Γιώργος Γιάνναρος.
Ο σύντροφος της μητέρας της 14χρονης βρίσκεται συνεχώς στο πλευρό της και όπως σημείωσε «αναζητά συνεχώς τα παιδιά. Αναρρώνει, αλλά δεν επιτρέπει επισκεπτήριο ακόμη η κατάστασή της και αυτό που ζητάει συνέχεια είναι τα δύο της παιδιά».
Η 48χρονη νοσηλεύεται εκτός κινδύνου και όπως λέει χαρακτηριστικά σύμφωνα με το Open «Όλα καλά. Τέλος καλό, όλα καλά. Αυτό που θέλω είναι να ηρεμήσουμε».
