
# Drepte høne - fikk rødt kort

Published at: **2019-11-06T11:25:08+00:00**

Author: **Magnus Gamlem**

Original: [Dagbladet.no](https://www.dagbladet.no/sport/drepte-hone---fikk-rodt-kort/71787849)

Det var få tilskuere til stede under kampen mellom NK Jelengrad og Jasenovac i Kroatia. Lagene spiller på lavere nivå i det stolte fotballandet, og det var Jelengrad som fikk seirende ut i en knusende 8-1-seier.
Det var imidlertid ikke det som skjedde på banen som fikk mest oppmerksomhet i etterkant.
Blant publikum var det nemlig noen høner fra en nærliggende gård, og midt i kampen hoppet de over gjerdet og løp inn på banen. Da klikket det for Jelengrad-spiller Ivan Gazdek (23).
23-åringen løp mot hønene og sparket til den ene. Konsekvensene var fatale. Høna døde som følge av angrepet fra fotballspilleren, som fulgte opp med å plukke den opp og kaste dyret ut av banen.
Etterpå var det en angrende synder som møtte pressen.
- Tro meg, det var ikke med vilje. Jeg var nervøs da det skjedde (laget ledet 2-1). Selv i garderoben hadde vi en krangel, forteller han til 24sata.hr.
Han forsøkte å forklare handlingen sin nærmere.
- Hønene løper inn på banen hele tida, og da må kampen stoppes. Banen er full av hønebæsj, og det er veldig uhygieniske forhold. Jeg løp til hønene for å jage dem vekk, sparket, og drepte en av dem ved et uhell.

        Spilleren fikk rødt kort etter drapet. Bonden skal ikke ha blitt sur, men Gazdek fikk dårlig samvittighet og har kjøpt en ny høne til henne.
      
- Jeg sendte henne et brev og en ny høne for å si unnskyld, forteller han.
Høner på banen skal være et problem i lavere divisjoner i Kroatia, og Gazdek har et forslag til en løsning.
- Hønene er ikke ute om natta, så vi kan spille da, spøker han.
Jelengrad-spilleren håper ikke folk vil fordømme ham etter handlingen.
- Jeg har en hund og to katter selv. Jeg har også hatt en papegøye, men den er dessverre død.
