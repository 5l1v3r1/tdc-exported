
# V nesreči pri Obrovu izgubil življenje 21-letni voznik

Published at: **2019-11-07T09:33:00+00:00**

Author: **Danijel Cek**

Original: [Primorske novice](https://www.primorske.si/kronika/v-nesreci-pri-obrovu-izgubil-zivljenje-21-letni-vo)


        Pri vasi Obrov se je malo po 7. uri zgodila huda prometna nesreča, v kateri je umrl mlad voznik, 21-letni domačin iz Račic.
      
OBROV > 21-letnik se je zjutraj vozil iz Račic v službo v Trst, ko ga je na mokri cesti v izteku desnega ovinka tik pred vasjo Obrov zaneslo v levo in je silovito trčil v nasproti vozeči tovornjak. 43-letni voznik tovornjaka se zaradi brežine ob cesti ni imel kam umakniti.
Na kraj so prvi prihiteli gasilci PGD Materija, takoj za njimi še gasilci PGD Ilirska Bistrica, ki so se ravno vračali z druge prometne nesreče. 21-letnika so izvlekli iz avta in ga do prihoda reševalcev deset minut izmenično oživljali z masažo srca.
Še pred poslanimi reševalci iz Hrpelj so na kraj prišli reševalci iz Ilirske Bistrice, ki so slučajno peljali dva bolnika v izolsko bolnišnico, nakar so prišli tudi sežanski reševalci z zdravnico. Še pol ure so se trudili z mladeničem, a mu žal ni bilo več pomoči.
Dve uri pred tem, ob 5.11 se je na tej cesti, na nevarnem odseku pri Račicah, zgodila še ena huda nesreča, v kateri sta bili udeleženi osebno in tovorno vozilo. Ena oseba je bila poškodovana. Posredovali so gasilci iz Ilirske Bistrice in Podgrada, ki so s tehničnim posegom rešili poškodovano osebo iz vozila. Nudili so ji prvo pomoč z reševalci NMP Ilirska Bistrica ter postavili prevrnjen avto na kolesa. Poškodovano osebo so prepeljali v izolsko bolnišnico.
Še en voznik je v istem nevarnem ovinku nad Račicami zdrsnil z vozišča v torek, v nedeljo popoldne pa je med drevesi in grmovjem pod tem ovinkom pristal tudi mlad hrvaški voznik.
