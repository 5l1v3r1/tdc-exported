
# У Києві затримали друга президента, який продавав посаду за $1,5 млн

Published at: **2019-11-01T12:15:48+00:00**

Author: ****

Original: [Українська правда](https://www.pravda.com.ua/news/2019/11/1/7230738/)

У Києві правоохоронці затримали чоловіка, який представлявся "позаштатним помічником" вищого керівництва країни і за гроші пропонував сприяти призначенню на керівні посади у правоохоронних та державних органах.
Джерело: Генпрокуратура, СБУ
Дослівно ГПУ: За версією слідства, він, видаючи себе за близького товариша вищих посадових осіб держави, а саме: президента, голови Верховної Ради, керівника Офісу президента, першого заступника керівника ОПУ, віцепрем’єр-міністра – міністра цифрової трансформації… вводив потерпілих в оману та намагався заволодіти грошовими коштами в особливо великих розмірах".
Деталі: Оперативники та слідчі спецслужби встановили, що зловмисник підшукував "клієнтів" через контакти з бізнесовими колами та чиновниками середньої ланки. Він представлявся кандидатам на посади "позаштатним помічником" та "близьким товаришем" майже всіх вищих осіб держави.
Зокрема, за забезпечення працевлаштування директором одного з державних підприємств зловмисник виставив ціну у майже 1,5 мільйона доларів США. У цьому випадку він посилався на власні зв’язки та запевняв, що питання нібито вирішується безпосередньо через керівництво Офісу президента.
31 жовтня правоохоронці затримали шахрая у центрі столиці після отримання частини авансу у розмірі 50 тисяч доларів США.
Слідчі СБУ повідомили зловмиснику про підозру у вчиненні злочинів, передбачених ч. 2 ст. 15, ч. 4 ст. 27, ч. 4 ст. 190, ч. 4 ст. 369 Кримінального кодексу.
Наразі проводяться невідкладні слідчі (розшукові) дії, спрямовані на встановлення обставин вчиненого злочину, вирішується питання про обрання запобіжного заходу.
Довідково: за вказані злочини передбачено строк покарання до 12 років позбавлення волі з конфіскацією майна.
Нагадаємо: 22 жовтня правоохоронці затримали в Києві особу, яка намагалася заволодіти грошима кандидата на посаду голови однієї з районних адміністрацій Київщини, переконавши його у наявності "зв’язків" в Офісі президента.
