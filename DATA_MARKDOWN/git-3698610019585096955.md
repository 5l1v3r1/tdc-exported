
# В Україні повинні створити кол-центр для жертв домашнього насильства

Published at: **2019-11-06T18:54:00+00:00**

Author: ****

Original: [DT.ua](https://dt.ua/UKRAINE/v-ukrayini-povinni-stvoriti-kol-centr-dlya-zhertv-domashnogo-nasilstva-328744_.html)

Кабінет міністрів продовжив комплексну програму протидії торгівлі людьми, запобігання та протидії домашньому насильству, насильству за ознакою статі та насильству стосовно дітей. В Україні повинні створити сучасний кол-центр для допомоги жертвам домашнього насильства.
Як повідомляє пресслужба уряду, у кол-центрі працюватимуть 169 осіб, одночасно на звернення громадян відповідатимуть мінімум 16 операторів. Вони надаватимуть консультаційну та психологічну допомогу, передаватимуть дані у правоохоронні органи. Допомога має бути цілодобовою та безоплатною.
Вказується, що до реєстру підключать одночасно близько 10 тисяч користувачів задля забезпечення міжвідомчого інформаційного обміну між правоохоронцями, органами прокуратури, Міністерством соціальної політики та іншими.
Нагадаємо, що 4 січня 2018 року п'ятий президент Петро Порошенко підписав закон "Про запобігання та протидію домашньому насильству", прийнятий Верховною Радою 7 грудня 2017 року.
Законом визначена система заходів протидії домашньому насильству, надання допомоги та захисту постраждалій особі, відшкодування шкоди, а також розслідування випадків домашнього насильства, притягнення до відповідальності кривдників і зміни їхньої поведінки. Також передбачено створення Єдиного державного реєстру випадків домашнього насильства.
