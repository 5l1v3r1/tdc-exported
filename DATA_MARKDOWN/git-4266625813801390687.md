
# Військова допомога Україні залежала від розслідування щодо Байдена, – Сондланд

Published at: **2019-11-06T11:53:00+00:00**

Author: ****

Original: [ZIK.UA](https://zik.ua/news/2019/11/06/viyskova_dopomoga_ukraini_zalezhala_vid_rozsliduvannya_shchodo_baydena__1684815)


        Посол США в Європейському Союзі Гордон Сондланд визнав, що американська військова допомога Україні залежала від розслідування українською владою справи щодо компанії Burisma Holdings, в якій працював син колишнього віце-президента США Джо Байдена Гантер.
      
Про це йдеться у додатку до свідчень дипломата, розміщеного на сайті Палати представників США. 
Зазначається, що Вашингтон пропонував відновити військову допомогу Україні в обмін на особисту згоду президента Володимира Зеленського розпочати розслідування щодо Байдена – політичного опонента Дональда Трампа. 
У свідченнях посол розповів, що він згадав, як 1 вересня 2019 року у Варшаві у нього відбулася розмова з помічником Зеленського Андрієм Єрмаком.
"Тепер я згадую, як особисто розмовляв із паном Єрмаком, де я сказав, що відновлення допомоги США, найімовірніше, не відбудеться, доки Україна не зробить публічну антикорупційну заяву, яку ми обговорювали протягом багатьох тижнів", – наголосив Сондланд.
Нагадаємо, напередодні у США опублікували стенограми свідчень колишнього представника США по Україні Курта Волкера та посла США в ЄС Гордона Сондленда у справі щодо імпічменту президенту США Дональду Трампу.
