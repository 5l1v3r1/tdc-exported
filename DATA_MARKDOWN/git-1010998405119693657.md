
# ЦИК: 1 674 147 българи са гласували на балотажа

Published at: **2019-11-06T15:54:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/cik-1-674-147-balgari-sa-glasuvali-na-balotazha.html)

Избирателната активност на втория тур от местните избори е 42,1%. Това обяви говорителят на Централната избирателна комисия Александър Андреев.
1 674 147 българи са гласували на балотажа, според данните на ЦИК. Най-висока избирателна активност е отчетена в Белене и община Георги Дамяново. Най-ниската е в Пловдив – 28.91% и Варна – 28.97%.
Общо 348 жалби и сигнали са постъпили в ЦИК от насрочването на изборите до 6 ноември.
136 от тях са свързани с регистрации, 18 са за повторно преброяване на бюлетини и 98 – за предизборната кампания.
В изборния ден са постъпили 129 жалби. От тях 62 са за нарушения на членовете в секционните избирателни комисии, 16 са за неспазване на избирателните права, 44 за предизборна агитация в изборния ден.
20 са свързани с публикуване на резултати от социологическите проучвания, по които ЦИК е взела решения и следва съставяне на акт за нарушение срещу общо 9 медии, публикували данни в сайтовете си.
Седем сигнала са за купуване на гласове и са изпратени на МВР и прокуратурата.
В тези избори с преференция са гласували общо 44% от гласоподавателите. Най много хора са се възползвали от тази възможност в Симитли – 92% и Челопеч – 86%. Най-малко са в Черноочене – 3%.
В Столична община с преференция са гласували 21% от избирателите, а във Варна – 45%. В 16 общини преференциите са сработили и има пренареждане на листите за Общински съвет.
В Протоколите от Шумен не са установени грешки, които да повлияят върху резултата. По-рано тази седмица от БСП подадоха жалба за повторно преброяване на бюлетините в града.
Относно празните протоколи в столични секции, показани в ефира на bTV от независимия кандидат Мая Манолова – говорителят на ЦИК oбяви, че това е част от защитната позиция на един от кандидатите за кмет на столицата и това трябва да бъде представенi пред съда, ако има намерение да оспорва честността на вота. 
Според анализа на ЦИК, по-голямата част от грешките са в протоколите за общински съветници – при отчитането на преференциите и броя.
