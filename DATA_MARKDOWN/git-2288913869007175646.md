
# Illegale houtkappers doodden ‘beschermer van het Amazonewoud’

Published at: **2019-11-03T09:23:00+00:00**

Author: ****

Original: [De Standaard](https://www.standaard.be/cnt/dmf20191103_04697450)


        Bij een confrontatie tussen illegale houtkappers en de Guajajara-indianen, die het Braziliaanse deel van het Amazonewoud beschermen, werd een van hen gedood en een ander verwond, aldus de leiders van de indianenstam.
      
Omdat de politie niet optreedt tegen de illegale houtkap in hun reservaat, hebben de Guajajara-indianen (met meer dan 20.000 vormen ze een van de grootste inheemse Braziliaanse groepen) het heft in eigen handen genomen in het Braziliaanse deel van het Amazonewoud.
De ‘woudbeschermers’, zoals ze zichzelf noemen, zetten hinderlagen op voor de houthakkers, die ze onder bedreiging van vuurwapens gevangennemen en aan de politie uitleveren. Ze patrouilleren op zoek naar indringers, en steken hun kampen en wagens in brand.
Maar vrijdag liep het verkeerd. Een jonge indiaan, Paulo Paulino Guajajara, werd in het hoofd geschoten door illegale houtkappers terwijl hij aan het jagen was in het Araiboia-reservaat. Een ander stamlid raakte ook gewond, maar kon ontsnappen. De Braziliaanse politie heeft een onderzoek geopend.
Volgens de stamleiders is het geweld tegen hen toegenomen door de haatdragende speeches van president Jair Bolsonaro. Paulino sprak recent nog met journalisten van Reuters, en vertelde dat hij regelmatig bang was tijdens de patrouilles, maar dat ze wel moesten strijden voor de toekomst van hun kinderen. ‘We beschermen ons land en het leven hier.’
'De regering heeft bloed aan haar handen', aldus APIB, de belangenvereniging van 900.000 inheemse inwoners van het Amazonewoud. 'Overheidsinstellingen die belast zijn met het milieu en het lot van de inheemse bevolking worden ontmanteld, zodat de stammen zichzelf moeten verdedigen tegen de invasie van hun land. Dit is gewoon geïnstitutionaliseerde genocide.'
