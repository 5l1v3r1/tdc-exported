
# बड़ा फैसला: शताब्दी ट्रेन में अब मिलेगा आधा लीटर ही रेल नीर

Published at: **2019-11-07T02:55:13+00:00**

Author: **नई दिल्ली। एजेंसी**

Original: [https://www.livehindustan.com](https://www.livehindustan.com/national/story-now-half-litre-rail-neer-will-be-given-in-shatabdi-train-2836224.html)

पानी की बर्बादी को रोकने के लिए रेलवे ने शताब्दी ट्रेन में एक लीटर की जगह आधा लीटर रेल नीर (पानी की बोतल) मुहैया कराने का फैसला किया है। यह आदेश अगले तीन महीनों में प्रभावी होगा। रेलवे बोर्ड के आदेश के मुताबिक, शताब्दी ट्रेन में अब पांच घंटे से अधिक सफर करने वालों को भी एक लीटर रेल नीर की बोतल मुहैया नहीं कराई जाएगी जैसा कि पहले होता था। 
शताब्दी ट्रेन को अधिकतम सफर तय करने में महज साढ़े आठ घंटे लगते हैं। रेल मंत्रालय के एक वरिष्ठ अधिकारी ने कहा, मौजूदा समय में शताब्दी से जो यात्री पांच घंटे तक का सफर करते हैं, उन्हें आधा लीटर (500 मिली लीटर) रेल नीर मुहैया कराया जाता है जबकि पांच घंटे से अधिक सफर करने वाले यात्रियों को रेल नीर की एक लीटर की बोतल दी जाती है, लेकिन अब सभी यात्रियों को 500 मिलीलीटर रेल नीर की बोतल ही मुहैया करायी जाएगी क्योंकि बड़ी बोतल देने पर पानी की बर्बादी होती है।
यात्री अधिक पानी की बोतल ले सकते हैं, लेकिन इसके लिए उन्हें भुगतान करना होगा। शताब्दी ट्रेन कुर्सी यान है जो छोटी दूरी तय करने के लिए चलाई जाती है। अपनी श्रेणी की ट्रेन में दिल्ली से भोपाल जाने वाली शताब्दी का सफर सबसे लंबा है जिसे यह साढ़े आठ घंटे में तय कर लेती है।

        ये भी पढ़ें: शॉर्ट सर्किट के कारण डाउन बांका इंटर सिटी में लगी आग, यात्रियों के बीच मची अफरातफरी
      
