
# Lysbakken i brev til Hauglie:Prosessen er feil

Published at: **2019-11-07T14:40:40+00:00**

Author: **Jørgen Gilbrant**

Original: [Dagbladet.no](https://www.dagbladet.no/nyheter/lysbakken-i-brev-til-hauglieprosessen-er-feil/71794620)

Kommisjonen som skal granske Nav-skandalen blir satt ned av regjeringen, selv om både SV og Arbeiderpartiet helst hadde sett at den hadde vært satt ned av Stortinget.
- Arbeiderpartiets forslag var at granskningsutvalget burde bli satt ned av Stortinget. Siden alle tre statsmakter har sviktet, ville en slik løsning hatt mest legitimitet, skriver Ap-leder Jonas Gahr Støre i en tekstmelding til Dagbladet.
Kritikken mot at regjeringen selv skal sette ned kommisjonen har gått på at de selv har sviktet i saken og at det da ville vært mer naturlig at Stortinget sto for granskingen.
Dagbladet meldte i morges at rapporten er ventet klar før sommeren 2020.

        Arbeiderpartiet godtar regjeringens sammensetning av utvalget, som partiene hadde frist ut dagen i dag på å gi innspill til.
      
- Når regjeringen velger å stå på at den selv skal sette ned utvalget, så tar vi mandatet og sammensetningen til orientering, skriver Støre videre.
Dagbladet har fått bekreftet at regjeringen foreslår at kommisjonen ledes av professor Finn Arnesen. Øvrige medlemmer er Karin Fløistad, Jens Edvin Skoghøy, Hanne Jendal, Magnar Sortåsløkken, Kristin Bugge Midthjell og Per Sanderud. Det var VG som meldte først om regjeringens forslag til sammensetning.
SV-leder Audun Lysbakken sendte i ettermiddag et brev til arbeids- og sosialminister Anniken Hauglie. Dagbladet har fått tilgang til brevet, der Lysbakken skriver følgende:
«Jeg vil på SVs vegne understreke at vi fortsatt mener prosessen er feil. Vi mener det ville vært riktigere at Stortinget hadde satt ned et slikt utvalg, siden det vil bidra til å sikre nødvendig uavhengighet og legitimitet i prosessen.»
Lysbakken skriver videre at han mener opposisjonen burde hatt større innvirkning på kommisjonen og en reell mulighet til enten å si ja eller nei til mandatet og kommisjonen.
- Hele denne prosessen har vært veldig uryddig. Det har ikke vært mulig å få noe svar fra regjeringen på om de ville gi opposisjonen reell medbestemmelse over granskingen, skriver Lysbakken i en e-post til Dagbladet.
Lysbakken reagerer også på at regjeringen setter ned en kommisjon der regjeringens egen rolle vil spille en sentral rolle.
- Granskingen må se på regjeringens rolle i saken, da er det uforståelig at arbeidsministeren og regjeringen insisterer på alenegang når det skal lages mandatet og finnes medlemmer til utvalget, skriver Lysbakken videre.
