
# Matijašević o slučaju Jović: Treba preći preko nekih stvari...

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/fudbal/vesti/matijasevic-o-slucaju-jovic-treba-preci-preko-nekih-stvari/341363)

Ljubiša Tumbaković treba sve da zaboravi i ponovo pozove Luku Jovića u reprezentaciju! To je indirektna poruka sportskog direktora Vladimira Matijaševića selektoru. U kraćem razgovoru za Informer on je poručio dobrobit srpskog fudbala iznad svega, te da bi svi u i oko nacionalnog tima trebalo to da imaju u vidu, pa i da se u skladu sa tim ponašaju.
Luka Jović je ponovo u centru pažnje naše javnosti, pošto je konačno postigao prvenac u dresu Real Madrida. Podsetimo, on je dugo bio na meti kritika španskih kolega, a kriza je produbljena kada je otkriveno da ga je Tumbaković precrtao jer se ovaj posle meča protiv Portugalije u Beogradu samoinicijativno spakovao i napustio Staru Pazovu, javivši se samo SMS porukom.
Tumbaković je kasnije potvrdio da je istina sve što su mediji preneli i poručio Joviću da mu javi kako bi izgladili probleme..."Treba preći preko nekih stvari zarad dobrobiti našeg fudbala. Bilo je šta je bilo, nesuglasice treba da budu zaboravljene", kazao je Matijašević za Informer. "Ne treba više da se diže fama oko toga. Jović je počeo da igra za Real, dao je gol, davaće ih još i normalno je da bude u reprezentaciji. Na Tumbi je da odluči hoće li ga vratiti za utakmice protiv Luksemburga i Ukrajine kasnije ovog meseca. A Luka je rekao da će se uvek odazvati".
Prema nezvaničnim informacijama do kojih je Informer došao Jović neće dobiti poziv ni ovoga puta, sa selektorom nije razgovarao puna dva meseca, ali Matijašević kaže da je ubeđen kako će problem uskoro biti rešen."Ne znam da li su njih dvojica pričali. Do petka sigurno nisu... Znajte da svi gledamo dobrobit reprezentacije. Ne treba da budemo sujetni, pronaći ćemo zajednički jezik. Ali neka pravila moraju da se poštuju. I to se ne odnosi samo na igrače, nego i na nas u Savezu".
Kako vreme prolazi utisak je da su odnosi Jovića i Tumbakovića sve hladniji. Nijedna strana za sada ne popušta, međutim Matijašević je ubeđen da neće doći do novog slučaja "Milivojević". "Naravno da niko ne želi aferu i siguran sam da do tako nečeg neće doći. Luka je budućnost našeg fudbala. Da li će se naći na ovom spisku sada, ili nekom narednom, odluka je isključivo na selektoru. Ne mešam se u te stvari", zaključio je Vladimir Matijašević.

        Foto: MN Press
      
