
# Столицю закриватимуть для вантажних автомобілів у ранкові та вечірні години пік

Published at: **2019-11-06T13:26:40+00:00**

Author: **Daria Trokhimovich**

Original: [Рубрика](https://rubryka.com/2019/11/06/stolytsyu-zakryvatymut-dlya-vantazhnyh-avtomobiliv-u-rankovi-ta-vechirni-godyny-pik/)


        
          По Києву обмежать рух вантажних автомобілів із масою понад 4,5 тонни у години пік із 07:00 до 10:00 ранку та ввечері із 17:00 до 20:00.
        
      
Про це заявили на брифінгу представників КМДА та пресслужба держадміністрації.
Радник Київського міського голови Максим Бахматов підтвердив, що обмеження будуть впровадженні назавжди.
“Це буде відсьогодні і назавжди…Точно ми починаємо в години пік і назавжди”, – відповів Бахматов на питання, чи будуть обмеження стосуватися лише певного періоду.
Водночас, у пресслужбі КМДА повідомляють, що нововведення запрацює з 7 листопада.
Начальник управління патрульної поліції в Києві Юрій Зозуля розповів, що заходи будуть стосуватися пікових годин – ввечері і вранці.
“Ми будемо обмежувати в’їзд: тобто фури будуть паркуватися на під’їздах до Києва, щоб це не утворювало проблем для міста. Як тільки міський транспорт доїде на роботу, ми почнемо пускати фури”, – сказав Зозуля.
Наразі триває інформування водіїв вантажівок, а також установ та організацій, які мають стосунок до регулювання транспортних питань.
Впроваджувати зміни почнуть на в’їзді зі сторони Житомира, а згодом і на інших в’їздах.
За словами Бахматова, за добу в Київ в’їжджає до 50 тис. вантажних авто, що негативно позначається на трафіку та екології.

        КМДА повідомляє, що у години, коли в’їзд для великовантажних авто буде дозволено (з 20:00 до 07:00), рухатись вони зможуть наступними дорогами:
      
просп. Бажана;Південний мостовий перехід через р. Дніпро;Столичне шосе;вул. Академіка Заболотного;Площа Одеська;Велика кільцева дорога;просп. Академіка Палладіна;вул. Міська;Гостомельське шосе;Нова дорога;просп. Мінський;площа Тараса Шевченка;вул. Полярна;вул. Богатирська;площа Тульська;просп. Степана Бандери;просп. Романа Шухевича (Генерала Ватутіна);площа Керченська;вул. Братиславська;просп. Броварський.
