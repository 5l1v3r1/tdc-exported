
# Україна передала на вивчення НАТО реформу СБУ

Published at: **2019-11-02T01:09:00+00:00**

Author: ****

Original: [DT.ua](https://dt.ua/UKRAINE/ukrayina-peredala-na-vivchennya-nato-reformu-sbu-328241_.html)

Україна вже передала на вивчення НАТО проєкт нової редакції закону про Службу безпеки України. Про це повідомив віце-прем'єр-міністр України з питань європейської і євроатлантичної інтеграції Дмитро Кулеба.
"Ми вже передали проєкт на розгляд наших колег із Північноатлантичного Альянсу. Існують різні ідеї, ведуться робочі обговорення щодо його фінальної версії, але можу сказати, що ми виходимо з того, що новий закон про СБУ буде відповідати національним інтересам і цілям євроатлантичної інтеграції", – сказав Кулеба, передає Укрінформ.
За його словами, в даний час з представниками Північноатлантичного Альянсу ведеться активний діалог щодо даного законопроекту.
"Ми не ховаємося від наших партнерів і не ставимо їх перед фактом, а ефективно працюємо для того, щоб закон, який у підсумку буде прийнятий, максимально відповідав українським інтересам і цілям євроатлантичної інтеграції", – зазначив віце-прем'єр-міністр.
Раніше Кулеба назвав п'ять напрямів, за якими Україна продовжить співпрацю з НАТО.
Українська сторона не буде подавати повторну заявку на отримання Плану дій щодо членства в НАТО, оскільки вже подала такий документ в 2008 році.
У свою чергу генсек НАТО Йенс Столтенберг розповів, що в рамках відносин України й Альянсу буде запущена нова ініціатива, націлена на об'єднання всіх існуючих форматів співпраці з Україною.
Детальніше про співробітництво НАТО з новою владою України читайте у статті Данила Пилипчука "Стандартний набір" у тижневику "Дзеркало тижня. Україна".
