
# Falcon Funds-härvan upp i rätten

Published at: **2019-11-05T08:04:00+00:00**

Author: ****

Original: [Affärsvärlden](https://www.affarsvarlden.se/juridik_affarer/falcon-funds-harvan-upp-i-ratten-6977431)


        Nästa pensionshärva står på tur att förhandlas i domstol. I dag inleds rättegången i den första delen av den så kallade Falcon Funds-härvan.
      
Över 20 000 pensionssparare misstänks ha blåsts på minst 230 miljoner kronor i det svenska premiepensionssystemet, enligt åtalet.
Men härvan bedöms vara mycket större än så.
Samtidigt som toppar i fondbolaget Allra sitter i en rättssal i Stockholms tingrätt misstänkta för grov ekonomisk brottslighet inleds nu huvudförhandlingen som rör det Maltabaserade bolaget Falcon Funds.
I härvan misstänks ett antal personer ha tömt fonder på medel från premiepensionssystemet i ett avancerat brottsupplägg.

        Fyra åtalade
      
Härvan nystades upp 2016 och i februari det året stoppade Pensionsmyndigheten insättningar i Falcon Funds fonder efter misstankar om att tusentals pensionssparares bank-id kapats för att göra otillåtna fondbyten inom premiepensionssystemet.
Fyra personer är åtalade för grov ekonomisk brottslighet 2012-2013. En 63-årig amerikan och en 42-årig svensk man har enligt åklagarna mutat en svensk fondförvaltare med 4,5 miljoner kronor för att han skulle köpa onoterade värdepapper från amerikanens bolag. Utöver de tre huvudmisstänkta har det väckts åtal mot en 65-årig svensk man som är närstående till fondförvaltaren. Han misstänks för grovt penningtvättsbrott, för sin befattning med mutan.

        Större härva
      
Totalt är 40 förhandlingsdagar inplanerade i Stockholms tingsrätt.
Utredningen kring brottslighet efter 2013 pågår fortfarande, och 63-åringen och 42-åringen är huvudmisstänkta även i det fallet. Det finns också ytterligare misstänkta för brott i härvan. Totalt hade pensionssparare investerat drygt två miljarder kronor i de berörda fonderna. Mellan 700 miljoner och 800 miljoner av dessa medel saknas fortfarande.
