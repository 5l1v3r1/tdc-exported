
# Koruna lehce posílila k oběma hlavním světovým měnám

Published at: **2019-11-06T17:17:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/koruna-lehce-posilila-k-obema-hlavnim-svetovym-menam/1818009?utm_source=rss&utm_medium=feed)

Praha - Kurz české měny k dolaru a euru se dnes výrazněji nezměnil. Vůči euru zpevnila koruna od úterního podvečera o haléř a dnes kolem 17:00 se obchodovala v kurzu 25,51 Kč/EUR. K dolaru si polepšila o dva haléře na 23,03 Kč/USD. Vyplývá to z údajů na serveru Patria Online. Pražská burza dnes oslabila. Index PX klesl o 0,30 procenta na 1073,78 bodu. Dolů burzu táhly například oslabující akcie ČEZ, Komerční banky a Erste.
Obchodování s korunou dnes ovlivnily statistiky o zářijovém vývoji průmyslové i stavební výroby v Česku a o zahraničnímu obchodu. "Koruna krátce po zveřejnění statistik oslabila na 25,52 CZK/EUR, aby následně zpevnila ke 25,48 CZK/EUR," popsal reakci trhů ekonom společnosti Next Finance Vladimír Pikora. Odpoledne se ale kurz koruny vrátil k otevíracím hodnotám.
České stavebnictví se v září vrátilo k meziročnímu růstu, když vzrostlo o 2,9 procenta. O měsíc dříve zaznamenala stavební výroba meziroční pokles o 3,7 procenta. Průmysl v září vzrostl meziročně o 4,9 procenta po srpnovém poklesu o 3,8 procenta. Přebytek zahraničního obchodu ČR v září meziročně stoupl o 14,4 miliardy na 25,1 miliardy korun, což je nejvyšší hodnota letošního roku. Údaje dnes zveřejnil Český statistický úřad.
Pražská burza dnes oslabila. Index PX klesl o 0,30 procenta na 1073,78 bodu. Dolů burzu táhly například oslabující akcie energetické firmy ČEZ, Komerční banky a bankovní skupiny Erste. Vyplývá to z výsledků obchodování na webu burzy.
Cenné papíry ČEZ, Komerční banky a Erste patřily dnes k emisím s největšími objemy ochodů a zároveň nejvýraznějšími propady ceny. Akcie ČEZ zlevnily o 1,62 procenta na 517,50 koruny, akcie Komerční banky o 1,01 procenta na 783 korun a akcie Erste o 0,47 procenta na 851,60 koruny.
Výraznějšímu oslabení burzy bránil například růst emisí Moneta Money Bank a softwarové společnosti Avast. Akcie Monety si připsaly 1,82 procenta na 78,40 koruny. "Banka dnes ráno reportovala kvartální výsledky, které byly lepší než odhady trhu, a zároveň management zvýšil celoroční projekce," sdělil k růstu ceny akcií Monety analytik Komerční banky Bohumil Trampota. Cenné papíry Avastu zdražily o 1,59 procenta na 128 korun.

        Kurz české měny:
      

        Zdroj: Patria Online
      
