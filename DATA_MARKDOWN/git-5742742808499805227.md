
# Samsung Galaxy S10 Lite má být obrem se slušnou baterií

Published at: **2019-11-06T06:30:00+00:00**

Author: **Michal Pavlíček**

Original: [mobilenet.cz](https://mobilenet.cz/clanky/samsung-galaxy-s10-lite-ma-byt-obrem-se-slusnou-baterii-39359)


           •  Lite verze má mít 6,7palcový displej a procesor Snapdragon 855    •  Na zadní straně by měla být sestava tří fotoaparátů
      
Řada Galaxy S10 od Samsungu by se mohla přeci jen ještě rozrůst. Spekuluje se o modelu Galaxy S10 Lite. Ačkoliv přídomek Lite zpravidla značí výbavou ochuzené kousky, tady to nezbytně pravda být nemusí. Z uniklých specifikací je znám například 6,7palcový Super AMOLED displej nebo výkonný procesor Snapdragon 855. Ten má být doplněn o 8GB operační paměť a samozřejmostí je nejnovější Android 10.
O chystaném modelu Galaxy S10 Lite se hovoří zejména v souvislosti s certifikací u brazilského mobilního operátora. Zajímavá informace se týká také baterie s kapacitou 4 370 mAh a podporou velmi rychlého 45W nabíjení. Na zadní straně se má nacházet sestava tří fotoaparátů, kdy hlavní snímač nabídne 48 megapixelů, sekundární bude 12megapixelová kamerka a vše doplní 5megapixelový fotoaparát pro portrétní režim. Na čelní straně se bude vyjímat 32megapixelový snímač. Pokud se Galaxy S10 Lite skutečně představí, má být nabízen v modré, černé a bílé variantě.
