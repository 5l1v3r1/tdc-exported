
# گورهایی به قیمت یک خانه!/ مُردن برای کرمانشاهی‌ها چقدر هزینه دارد؟

Published at: **2019-11-05T10:48:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545073.html/%DA%AF%D9%88%D8%B1%D9%87%D8%A7%DB%8C%DB%8C-%D8%A8%D9%87-%D9%82%DB%8C%D9%85%D8%AA-%DB%8C%DA%A9-%D8%AE%D8%A7%D9%86%D9%87---%D9%85-%D8%B1%D8%AF%D9%86-%D8%A8%D8%B1%D8%A7%DB%8C-%DA%A9%D8%B1%D9%85%D8%A7%D9%86%D8%B4%D8%A7%D9%87%DB%8C-%D9%87%D8%A7-%DA%86%D9%82%D8%AF%D8%B1-%D9%87%D8%B2%DB%8C%D9%86%D9%87-%D8%AF%D8%A7%D8%B1%D8%AF-)

هزینه‌های تدفین و ترحیم در کلانشهر کرمانشاه به صورت سرسام‌آوری افزایش یافته تا آنجا که برخی گورها به قیمت یک واحد مسکونی معامله می‌شود.
به گزارش شبکه اطلاع رسانی راه دانا؛ به نقل از شبکه اطلاع رسانی مرصاد ، امان از روزی که مرگ مهمان خانه‌ای شود، آن وقت است که مصیبت اهل خانه از فقدان عزیز از دست رفته با این هزینه‌های سرسام‌آور دو چندان می‌شود.
این روزها در شرایطی قرار گرفته ایم که زنده ماندنمان هزینه بر و مردنمان نیز بسیار گران تمام می شود؛ با این وضعیت بسیاری از مردم در تنگنا هستند از اینکه در برگزاری مراسمی در شان متوفی ناتوانند‍‍.
دغدغه برگزاری یک مراسم تدفین آبرومند و هزینه های ترحیم برای بازماندگان امری است آزاردهنده که البته گریزی از آن هم نیست و حتی اگربه دنبال مراسم های آنچنانی هم نباشند و بسیاری از تشریفات را حذف کنند باز هم با هزینه های اجباری روبرو هستند.
با یک حساب و کتاب سرانگشتی هزینه‌های کفن و دفن را برای شهروندان کرمانشاهی با احتساب یک مراسم معمولی (صرف‌نظر از برخی هزینه‌ها) و یک مراسم لاکچری را محاسبه کردیم که برخی از اقلام این هزینه‌ها واقعا تعجب‌برانگیز بود.
 
یک قبر در قبرستان قدیمی کرمانشاه در ماه گذشته حدود ۶۰ میلیون خریداری شده است؛ قیمتی که بهای یک واحد ۵۰ متری در شهرک‌های حاشیه‌ای شهر است!
در قبرستان جدید هم ۵ تا ۶ میلیون حداقل قیمت خرید یک خانه ابدی است و این قیمت برای اکثر شهروندان یک قیمت بالاست که بسیاری برای تهیه آن مجبورند قرض کنند.
حداقل قیمت سنگ قبرها هم بسته به جنس سنگ از ۱.۷ میلیون به بالاست و اگر دنبال یک سنگ قبر لاکچری باشید باید حدودا ۲۰ میلیون پیاده شد.
در مورد غذا هم با سفارش در یک هتل برای ۱۵۰ نفر حدود ۲۵ میلیون تومان و در صورت صرف‌نظر از بعضی هزینه‌ها و اگر تنها به یک غذای ساده بدون هتل و رستوران بسنده شود حدود ۱۲ میلیون تومان باید هزینه کرد.
البته هزینه‌های دیگری هم از جمله مداح و تاج‌گل، اعلامیه و... هم باید متقبل شد تا مراسم ترحیم هم برگزار کرد و ختم ماجرا را گرفت.

        گلایه شهروندان از هزینه‌های بالای خانه‌های ابدی
      
سنگ قبرها را ورانداز می‌کرد و بالاخره سکوت سنگین فضا را شکست و گفت ارزان‌ترین سنگ قبرتان کدام است؛ احمد که برای پدر مرحومش می‌خواست سنگ قبر تهیه کند در جواب سوالم برای هزینه مراسم تدفین گفت راستش شوکه شدیم فکرش را هم نمی‌کردیم تا این حد قیمت قبر و سنگ قبر بالا باشد.
می‌گفت کارگر روزمزد است و توانایی برگزاری مراسمی در شان پدرش را نداشته و برای همین عذاب وجدان داشت؛ با قرض گرفتن از اطرافیانش توانسته بود یک قبری آن قسمتهای آخر قبرستان جدید برایش بخرد.
برای پیگیری چرایی این هزینه‌های بالای قبور به سراغ حجت‌الاسلام شیرین سخن، رئیس سازمان آرامستان شهرداری کرمانشاه رفتیم که او حاضر به مصاحبه نشد و از ما خواست با روابط عمومی شهرداری تماس بگیریم.
 

        قیمت قبور مصوب شورای شهر و تأیید فرماندار است
      
امیر دولتشاهی، مسئول روابط عمومی شهرداری کرمانشاه اظهار داشت: قیمت قبور بر مبنای دفترچه عوارض سالیانه و با مصوبه شورای شهر و تائید فرمانداری تعیین می شود.
وی گفت: قبور ۲ طبقه در قطعه ۲۰۰ قبرستان جدید، سه میلیون و ۵۰۰ هزار تومان و قبور یک طبقه در قطعه ۲۰۱ قبرستان جدید، ۲ میلیون و ۵۰۰ هزار تومان و احیای قبر سی ساله در قبرستان قدیمی کرمانشاه ۲ میلیون و ۲۰۰ هزار تومان تعیین و تصویب شده است.
دولتشاهی افزود: در قبرستان قدیمی دفن اموات تنها در قبوری که از سال های گذشته به صورت پیش فروش به شهروندان واگذار شده مشروط بر اینکه صاحب قبر یا افراد درجه یک آن رضایت داشته باشند، صورت می گیرد.
مدیر روابط عمومی شهرداری کرمانشاه درباره دفن اموات در قبرستان جدید هم بیان داشت: غسالخانه‌ای در قبرستان جدید در حال احداث است و به زودی سیستم پذیرش و کفن و دفن اموات در بهشت زهرا انجام خواهد شد.
وی البته در مورد قیمتهای نجومی قبور اظهار نظری نکرد و سوال خبرنگار ما در زمینه گران‌ترین قیمت قبور را بی‌جواب گذاشت.
این افزایش سرسام‌آور هزینه‌های تدفین و ترحیم ماحصل عدم نظارت در این حوزه است که برخی ها را به طمع خالی کردن جیب بازماندگان انداخته و عزای آنها در فقدان عزیزانشان را دوچندان کرده است.
انتهای پیام/
