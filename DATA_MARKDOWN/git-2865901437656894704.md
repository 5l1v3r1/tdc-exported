
# Beronova poruka kritičarima: Ljudi, tek je novembar, ima još mnogo da se igra...

Published at: **2019-11-07T00:00:00+00:00**

Author: **Nikola Stojković**

Original: [MozzartSport](https://mozzartsport.com/kosarka/vesti/beronova-poruka-kriticarima-ljudi-tek-je-novembar-ima-jos-mnogo-da-se-igra/341905)

Kada je Bili Beron povezao onih devet poena u trećem kvartalu i zapalio fitilj u Štark Areni, učinilo se da je Zvezda na pragu trijumfa koji bi mogao da napumpa mišiće i samopouzdanje podigne do neba. Sve je ipak palo u vodu na početku četvrte deonice kada su se razmahali Serhio Ljulj i Rudi Fernandez, a Zvezda ostala bez goriva za ozbiljniju borbu do kraja...
Beron je posle utakmice nekoliko puta ponovio da je Zvezda imala svoju šansu i da je nije iskoristila. Posle svega ostaje žal, ali ovo je postala situacija koja se crveno-belima sve češće dešava ove sezone...“Voleo bih da smo ih nadigrali u trećoj četvrtini, da smo imali malo veću razliku pred poslednji deo. Ali, oni su reagovali jako i bili su sigurni, posle čega mi nismo uspeli da se oporavimo i to je odlučilo utakmicu na kraju“, kaže Beron.

        
          Šampionski duh Ljulja i Rudija pokosio Zvezdu
        
      
A, šta je Crvenoj zvezdi trebalo da dobije Real večeras, osim da zaustavi neuhvatljivog Valtera Tavaresa?“Tavares je izuzetno visok momak i jako ga je teško zaustaviti. Trebalo je da izvršimo veći pritisak, pritom smo promašili neke otvorene šuteve... Trebalo je da držim nogu na gasu u onoj trećoj četvrtini. Ali, Pablo Laso je dobar trener i znao je šta da radi kako bi Real odneo pobedu. Nama ostaje da pogledamo snimak i naučimo iz naših grešaka“.
I još...“Potrebno je da pogodimo još neke šuteve. Mislim da smo imali dobru šansu. Ne znam koji je rezultat bio na kraju treće četvrtine (52:49 prim. aut) ali znam da smo bili u dobrom naletu. Trebalo je da budem agresivniji. Kada ne igrate dovoljno konkretno protiv ovako dobrog tima, nateraće vas da skupo platite tu neodlučnost. To se nama desilo“.
Zvezda će u i u narednom periodu biti u Beogradu. U ponedeljak stiže Igokea, a onda u petak sledi utakmica protiv Asvela...“Nikada ne prestajete i to je lepota ove igre. Imali smo težak niz od sedam utakmica na početku, zato nam je svaka sledeća najteža. Morali smo da naučimo lekciju posle tog prvog meseca i sada nakupljeno iskustvo da primenimo na sledeću utakmicu – Igokeu. Jesmo izgubili, ali protivnik je bio zaista dobar. Frustrira nas što smo poraženi, pogotovo što imamo osećaj da smo imali utakmicu u rukama“, kaže Beron i dodaje:“Ništa nije izgubljeno, još je rana faza sezone i imamo mogućnost da se vratimo“.
Da li to znači da Crvena zvezda i dalje traži svoj identitet?“Dobar smo tim, imamo identitet, protivnike držimo na malom broju poena. Oni su postigli 75 poena, mada ne znam koji im je prosek ove sezone (78,0 prim. aut), a pritom su bili u ozbiljnoj seriji u poslednjoj četvrtini. U prvom poluvremenu su pogodili samo 33, na kraju prve četvrtine 12 poena što je dobro. Mi smo defanzivan tim, neke utakmice će biti ovakve – ružne. Tako ćemo dobijati ponekad“.
Crvena zvezda posle sedam utakmica u Evroligi ima samo dve pobede, a u delu javnosti vlada mišljenje da je ekipa već izgubila svoje šanse da se bori za četvrtfinale i da je situacija loša... Beron kao iz topa uzvraća:“Ne mogu da kažem da je situacija loša. Pa, tek je novembar. Sezona traje do aprila. Imamo 2-5. Pogledajte svih sedam utakmica i protivnike protiv kojih smo igrali, sve su to velikani. To su sve timovi koji se bore za plej-of. Mi samo moramo da naučimo lekcije iz svih ovih utakmica i pobede će doći“.
Foto: Star Sport
