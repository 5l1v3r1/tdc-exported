
# మేం ఆదేశించినా లెక్కలేదా?

Published at: **2019-11-06T03:27:47+00:00**

Author: ****

Original: [Andhrajyothy](https://www.andhrajyothy.com/artical?SID=947532)

ADVT
అమరావతి, నవంబరు 5(ఆంధ్రజ్యోతి): తగిన వివరణతో కౌంటర్‌ అఫిడవిట్‌ దాఖలు చేయాలన్న తమ ఆదేశాలను పట్టించుకోని రాష్ట్ర రెవెన్యూ శాఖ ముఖ్య కార్యదర్శి తమ ముందు హాజరు కావాలని హైకోర్టు ఆదేశించింది. ఈ మేరకు చీఫ్‌ జస్టిస్‌ జేకే మహేశ్వరి, జస్టిస్‌ యు.దుర్గాప్రసాదరావులతో కూడిన ధర్మాసనం ఆదేశాలిచ్చింది. 2010లో నాటి ప్రకాశం జిల్లా ఒంగోలు మండల తహశీల్దారు నకిలీ పట్టాలు పంపిణీ చేశారంటూ దాఖలైన పిటిషన్‌పై మంగళవారం మరోమారు ధర్మాసనం ముందు విచారణ జరిగింది. ఈ సందర్భంగా కౌంటర్‌ అఫిడవిట్‌ దాఖలు చేసేందుకు మరికొంత గడువు కావాలని ప్రభుత్వ న్యాయవాది అభ్యర్థించారు. దీనిపై ధర్మాసనం ఆగ్రహం వ్యక్తం చేసింది. పూర్తి వివరాలతో కౌంటర్‌ దాఖలు చేయాలని గత నెలలోనే ఆదేశించినా ఎందుకు పట్టించుకోలేదని నిలదీసింది.
