
# Na problemy Lewandowski. Bayern awansował w Lidze Mistrzów

Published at: **2019-11-06T21:05:00+00:00**

Author: ****

Original: [TVN24](https://eurosport.tvn24.pl/pilka-nozna,105/bayern-monachium-olympiakos-wynik-i-relacja-liga-mistrzow-2019-20,983502.html)


        
          BAYERN - OLYMPIAKOS. TAK RELACJONOWALIŚMY MECZ W EUROSPORT.PL
        
      
W ostatnich dniach w monachijskim klubie działo się naprawdę dużo. W sobotę drużyna w kompromitującym stylu przegrała na wyjeździe z Eintrachtem Frankfurt 1:5 i spadła na czwarte miejsce w tabeli Bundesligi.
Zgodnie z przewidywaniami dobę później pracę w Bayernie stracił dotychczasowy trener Niko Kovac. Chorwat pracował w Monachium tylko nieco ponad 16 miesięcy. Jego tymczasowym następcą został Hans-Dieter Flick, były współpracownik Joachima Loewa w niemieckiej kadrze.
Po zaledwie dwóch dniach treningów 54-letni szkoleniowiec zadebiutował w Lidze Mistrzów. Wydawało się, że lepszego rywala na takie spotkanie nie mógł sobie wymarzyć. Olympiakos w trzech pierwszych meczach wywalczył tylko punkt. Zupełnie inaczej niż Bayern, który wygrał wszystkie dotychczasowe spotkania.
Wiadomo było, że zwycięstwo w tym starciu, którego sędzią był Paweł Raczkowski, sprawi, iż gospodarze będą pewni awansu do 1/8 finału.
Monachijczycy od początku ruszyli do ataku. Byli jednak bardzo nieskuteczni. Nawet dobre akcje kończyły się słabymi kopnięciami. Próbował także Lewandowski, ale jego uderzenie głową z 25. minuty było zbyt lekkie. Gospodarze przeważali, ale nic z tego nie wynikało. Goście nie mieli nawet jednej dobrej akcji. Mimo to utrzymywali dobry wynik.
Po zmianie stron obraz spotkania był bardzo podobny. Bayern atakował z dużą werwą, a goście mieli sporo szczęścia. Na dodatek bardzo dobrze w ich bramce prezentował się Portugalczyk Jose Sa.
W 69. minucie nie dał jednak rady zatrzymać kopnięcia Lewandowskiego. Kapitan reprezentacji Polski w piękny sposób wykorzystał podanie z prawej strony Francuza Kingsleya Comana.
Dla 31-latka to była szósta bramka w tym sezonie Ligi Mistrzów, a 59. w całej historii jego występów w tych rozgrywkach. Polak traci tylko jednego gola do czwartego w klasyfikacji wszech czasów Karima Benzemy z Realu Madryt.
To było także 216. trafienie "Lewego" w barwach Bayernu.
Dwadzieścia minut później drugiego gola dla miejscowych strzelił Perisić. Chorwat pojawił się na murawie zaledwie 33 sekundy wcześniej. Zastąpił Serge'a Gnabry'ego i zdobył najszybszą bramkę po wejściu na boisko w Lidze Mistrzów od kwietnia 2017 roku.
Do końca nic już nie zmieniło. Rywale z Grecji w całym meczu nie oddali nawet jednego celnego strzału.
Bayern z kompletem zwycięstw jest zdecydowanym liderem grupy B. W drugim meczu Tottenham rozbił w Belgradzie Crvenę Zvezdę 4:0.
Bayern - Olympiakos 2:0 (0:0)Bramki: Lewandowski (69.), Perisić (89.)
Wyniki środowych meczów 4. kolejki Ligi Mistrzów:grupa AReal Madryt - Galatasaray Stambuł 6:0 (4:0)Paris Saint Germain - FC Brugge 1:0 (1:0)grupa BBayern Monachium - Olympiakos Pireus 2:0 (0:0)Crvena Zvezda Belgrad - Tottenham Hotspur 0:4 (0:1)grupa CDinamo Zagrzeb - Szachtar Donieck 3:3 (1:1)Atalanta Bergamo - Manchester City 1:1 (0:1)grupa DLokomotiw Moskwa - Juventus Turyn 1:2 (1:1)Bayer Leverkusen - Atletico Madryt 2:1 (1:0)
Autor: Srogi / Źródło: eurosport.pl
