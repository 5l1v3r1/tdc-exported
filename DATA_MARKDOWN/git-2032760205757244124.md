
# Tenistka Clijstersová musí odložiť návrat na kurty pre zranenie kolena

Published at: **2019-11-04T20:35:02+00:00**

Author: **Webnoviny**

Original: [Denník politika](http://dennikpolitika.sk/archiv/88680)

4.11.2019 (Webnoviny.sk) – Štvornásobná grandslamová šampiónka Kim Clijstersová bude musieť o niekoľko týždňov posunúť plánovaný návrat na tenisové kurty.
Tridsaťšesťročná Belgičanka sa v súťažnom zápase nepredstaví skôr ako vo februári, pretože ju trápi zranenie kolena. Informovala o tom prostredníctvom statusu na sociálnej sieti Twitter.
„Musela som urobiť rozhodnutie, ktoré mi zabráni vrátiť sa už v januári. Podstúpim rehabilitáciu a liečenie zraneného kolena. Je to pre mňa síce sklamanie, ale som presvedčená, že sa vrátim k hre, ktorú milujem. Ďakujem všetkým za podporu a povzbudzovanie,“ uviedla Clijstersová na twitteri.
Rodáčka z Bilzenu v septembri prekvapila tenisových priaznivcov aj odborníkov, keď sa druhýkrát rozhodla vrátiť k tenisu. Kariéru prvýkrát ukončila v roku 2007.
Neskôr svoje myšlienky prehodnotila a trikrát triumfovala na grandslamovom podujatí. Zdalo sa, že definitívny koniec príde v roku 2012, no aj v tomto prípade si to ešte Clijstersová rozmyslela.
Šikovná praváčka vyhrala počas kariéry 41 titulov na turnajoch WTA a strávila 20 týždňov v pozícii svetovej jednotky. V rámci súťažnej prestávky v roku 2008 porodila dcéru Jadu a neskôr priviedla na svet aj dvoch synov – Jacka v roku 2013 a Blaka o tri roky neskôr.
Ako niekdajšia prvá žena rebríčka WTA môže Clijstersová dostať neobmedzený počet voľných kariet na vybrané podujatia. Na získanie rebríčkového postavenia potrebuje nazbierať desať bodov alebo odohrať minimálne tri turnaje.
Viac k témam: rebríček WTA, zranenieZdroj: Webnoviny.sk – Tenistka Clijstersová musí odložiť návrat na kurty pre zranenie kolena © SITA Všetky práva vyhradené.
