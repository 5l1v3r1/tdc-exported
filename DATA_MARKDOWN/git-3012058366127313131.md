
# I 10 migliori giochi horror per Android – GdS

Published at: **2019-11-07T19:36:37+00:00**

Author: **GugliElmo**

Original: [AppElmo - Le App di Guglielmo](https://www.appelmo.com/2019/11/07/i-10-migliori-giochi-horror-per-android-gds/)

Sin da quando, nel 2014, il primo titolo del brand Five Nights at Freddy’s venne rilasciato sul Play Store, i giochi horror per Android si sono moltiplicati. Nel tentativo di emulare la popolarità di uno dei precursori del genere “jumpscare” su smartphone, il market di Google è stato invaso da decine di titoli ispirati a leggende metropolitane (Slenderman, su tutte) oppure a tipiche ambientazioni del genere horror metropolitano, condividendo tuttavia con il brand di FNaF sia il gameplay che l’atmosfera. Per quanto non ci sia nulla di sbagliato nelle spaventose (ma economiche) strategie adottate da questi titoli per terrorizzare il giocatore, esistono molti altri generi e stili di gameplay che possono essere applicate per spaventare o anche solo inquietare chi ha il coraggio di affrontarli.
In questa classifica di migliori giochi horror per Android vi proporremo dieci giochi horror che adottano differenti approcci alla paura: dall’avventura testuale al platform 8-bit, dalla gioco stealth al gestionale. Tutti giochi orrorifici che ci saprete poi dire, nei commenti, se vi hanno davvero spaventati!
Siete pronti per scoprire i migliori giochi horror per Android?
NOTA BENE: a differenza di quanto avviene per le recensioni pubblicate sul nostro portale, i titoli proposti all’interno della rubrica Giochi di Stagione (GdS) non sono stati testati completamente dal nostro staff. Per quanto alcuni giochi possono essere stati inseriti per via della fama o della popolarità raggiunta nel loro settore, la loro selezione e la successiva inclusione è stata operata su criteri non meno rigorosi di quelli solitamente adottati.
Prezzo: 0,99€
Genere: Puzzle, survival horror
Nel 2014 (anno di svolta per il genere horror, apparentemente) Alien: Isolation venne rilasciato sulle principali piattaforme di gioco fisse. Un titolo che adottava un approccio diverso da quello riscontrabile nella gran parte della produzione videoludica dedicata al brand di Alien fino a quel momento reperibile sul mercato – e per questo, probabilmente, fu un fallimento di vendite. Non tutti evidentemente apprezzarono l’idea di vedere la protagonista del gioco, Amanda Ripley (figlia di Ellen, protagonista originale del film Alien), passare la maggior parte del tempo a nascondersi o – nel migliore dei casi – fuggire incolume dagli incontri con lo Xenomorfo o con l’ostile ambiente della stazione Sevastopol, dove l’avventura prendeva luogo.
