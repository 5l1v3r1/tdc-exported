
# חפץ: סטלה דרשה תוצאות; הנדלר: שקר

Published at: **2019-11-07T00:00:00+00:00**

Author: **ליטל דוברוביצקי ותומר גנון**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773249,00.html)

ה־26 בפברואר 2018 היה יום לא פשוט לסטלה הנדלר, אז עדיין מנכ"לית בזק. בסוף חקירה מתישה שכללה עימות עם עד המדינה ניר חפץ היא אמרה לחוקרים: "הרגתם אותי זהו. מי ייקח אותי? הרגתם אותי". החוקר הגיב: "די נו...", אבל דעתה של הנדלר לא נחה: "אתם לא מבינים מה עשיתם לי. אני חושבת שזה לא בצדק. גמרתם לי את הקריירה. עשרים ומשהו שנה הכל נמחק בשנייה... מי שאולי ירצה אותי זה רק אולי איזה שהם אוליגרכים כאלה שלא מפחדים".
במסגרת אותה חקירה מתישה עימתו החוקרים את הנדלר גם עם עד המדינה ניר חפץ, לשעבר יועץ התקשורת של ראש הממשלה ושל משפחת נתניהו, בנושא פגישה שנערכה בינו לבין שאול אלוביץ', בעל השליטה בקבוצת בזק, שגם היא הוזמנה אליה. מה קרה באותה פגישה? תלוי את מי שואלים.
חפץ: "היתה לי פגישה אחת בסך הכול עם סטלה, במשרדי יורוקום. אני בעצם באתי לפגישה עם שאול אלוביץ'. שוחחנו בארבע עיניים. ברקע של הדברים עמדה בקשה כללית שלי משאול להשתלב כיועץ תקשורת באחת החברות של קבוצת בזק, לאו דווקא בזק עצמה, ואז שאול אמר שסטלה נמצאת שם והוא רוצה להכיר לי אותה...שאול עשה היכרות קצרה ביננו וסטלה התחילה מיד לדבר איתי על משימות שאני צריך לבצע בתחום הרגולציה של בזק. 'תגיד לראש הממשלה ככה', 'תעשה ככה', זה נמשך אולי שתי דקות, ואני, לעיתים, יש לי פיוז כזה קצר, וזה הכעיס אותי מאוד. למעשה הגבתי די מהר אחרי שהיא דיברה בכך שמי שמה, ואיך היא מעזה לדבר בצורה כזאת, ומי היא בכלל שהיא תגיד לי ללכת לראש הממשלה או לעשות דברים בתחום הרגולציה של בזק. שאול, שנבהל כנראה מהפיצוץ, הוציא אותי לחדר שלו".
חוקר: "כן סטלה. מה את אומרת?"
הנדלר: "שזה היה אירוע אחר לחלוטין. אני זוכרת שהם קראו לי להצטרף לפגישה עם ניר חפץ... אני דיברתי על הסוגיות של בזק. זהו. זה מה שאני זוכרת מהפגישה. נכון שלאחר הפגישה ביננו שאול ביקש ממני לבחון את הסוגיה של לשלב אותך (את ניר חפץ - ל"ד) בתור יועץ התקשורת של בזק. אמרתי שאיני צריכה יועץ תקשורת בבזק".
חוקר: "אומר פה ניר שהוא נכנס לחדר ואת מתחילה להעביר לו בקשות, משימות הוא קרא לזה, למול ראש הממשלה".
הנדלר: אני לא זוכרת דבר כזה. ממש לא. לא היה כזה מצב בכלל".
חוקר: "אז מה? ניר משקר?"
הנדלר: "אני לא אחראית על הדברים של ניר".
בשלב הזה בעימות פונה החוקר לחפץ, ומעלה בפניו טענה שהעלתה סטלה מוקדם יותר בחקירתה, לפיה חפץ ביקש ממנה המלצה למועמד למנכ"ל משרד התקשורת בפגישה המשולשת. חפץ מכחיש זאת בתוקף: "בשום אופן לא. אין סיכוי של אחד למיליארד. פשוט לעולם לא היה דבר כזה".
חוקר: "סטלה?"
הנדלר: "אני כן זכרתי את זה, והמלצתי על יעקב נדבורני".
חפץ: "יעקב נדבורני זה אדם ששאול, לא סטלה, שאול ניסה לדחוף לי אותו ולקדם אותו כמנכ"ל משרד התקשורת אבל לא בפגישה הזאת בכלל".
כשחפץ יצא מהחדר אמרה הנדלר: "כל הסיפור הזה של ניר חפץ, מה שהוא הציג עכשיו – היה שקר. ממש לא המציאות".
חוקר: "את יכולה להגיד לו 'אתה שקרן', אבל לא עשית את זה כי?"
הנדלר: "לא נעים לי. אני בן אדם שלא אומר אתה שקרן בפנים, אבל תכניסו אותו פעם נוספת, אני אגיד לו 'אתה שקרן', אם זה מה שאתם רוצים שאני אגיד לו".
העימות בין השניים העלה סתירה מהותית בנושא חשוב: המלצה על מועמד מצד בזק למנכ"ל משרד התקשורת, שמקפלת בתוכה ניגוד עניינים מובנה: האם מנכ"לית של חברת התקשורת הגדולה בישראל, שבעל השליטה בה תלוי במשרד התקשורת, התבקשה להמליץ על מנכ"ל למשרד בפני יועצו של ראש הממשלה – אותו ראש ממשלה שעל פי הפרקליטות היה מעורב עם אלוביץ' ביחסי תן וקח, שחצו את הרף הפלילי.
בתחילת חקירתה של הנדלר, טרם העימות, טענה סטלה בפני החוקרים כי אלוביץ' ביקש ממנה לבוא למשרדי יורוקום כדי להכיר לה מישהו. "יועץ תקשורת ובן אדם שהוא מתייעץ איתו. זה מה שאני זוכרת", שחזרה הנדלר.
חוקר: "לא נאמר שהוא היועץ של ראש הממשלה?"
הנדלר: "לא נאמר".
הנדלר גם סיפרה שבאותה פגישה, "ניר שאל אותי אם יש לי המלצה, שהוא בדיוק מתלבט, ושאלו אותו על המלצה למנכ"ל משרד התקשורת".
חוקר: "בתור מה הוא שאל אותך שאלה כזו?"
הנדלר: "בתור המלצה".
חוקר: "האם את יכולה להבין שהוא קשור, או שיש לו מהלכים במשרד התקשורת?"
הנדלר:"אני לא יכולה. אני..."
חוקר: "סתם ככה, הוא התעניין?"
הנדלר: "לא תקשיב שנייה, אני בקטעים האלה לא..."
חוקר: "תמימה".
הנדלר: "לא רוצה להגיד תמימה... דרך אגב, אתה יודע מה אמרו לי שהחסרונות הכי גדולים שלי? אחד – תמימות, והשני – שאני יותר מדי מאמינה באנשים. בסדר?"
חוקר: "התמימות אולי היתה לך כשהיית בת ארבע. אולי, בסדר? אבל מרגע שנכנסת לפה למשרד בפעם הראשונה לחדר חקירה, את לא תמימה... אז את מבינה שיש לו איזשהו מהלך במשרד התקשורת. את לא חושבת שאת מדברת עם דחליל".
הנדלר: "אני לא זוכרת את הסטייט אוף מיינד שלי בתוך השיחה הזאת. אני יודעת שלא ייחסתי לזה מן חשיבות".
בהמשך החקירה שואל החוקר אם חפץ מונה לבסוף ליועץ תקשורת של בזק.
הנדלר: "לא. מה פתאום... בסוף היום כששאול בא ואומר לי 'בואי נעסיק את ניר. אני רוצה לתת לו איזה תפקיד בתוך בזק'. אמרתי לו שאני לא רואה שום תרומה בזה... ניר חפץ מדבר הרבה. זה הרושם שנוצר אצלי בפגישה הזאת. הוא מדבר, מדבר, מדבר. אני לא רוצה להגיד רעש וצלצולים, אבל הוא מדבר".

        מיהו יעקב נדבורני?
      
יעקב נדבורני, אותו לכאורה קידמה סטלה הנדלר, לתפקיד מנכ"ל משרד התקשורת, נחשב מאז ומתמיד לבן טיפוחיה של סטלה הנדלר. את תפקידו בשוק התקשורת החל כסמנכ"ל שיווק בסמייל 012, היום חברה־בת של פרטנר, תחת הנהלת הנדלר. בהמשך שימש כמנהל הפיתוח העסקי בחברה, וחתם בה שבע שנות פעילות.
בנובמבר 2011 מונה למנכ"ל מירס, היום HOT מובייל, בזמן שהנדלר היתה יו"ר קבוצת HOT. הנדלר בחרה בנדבורני, אף שהתמודדו מולו מנכ"לים מנוסים וותיקים.
בינואר 2013, לאחר קדנציה של שנה ושלושה חודשים, עזב את התפקיד. ביולי 2015 מונה למנכ"ל חברת הסלולר של אקספון 018, היום we4G, שבשליטת חזי בצלאל ולאחר מכן מונה למנכ"ל כלל פעילות הקבוצה.
אביאור אבו 
