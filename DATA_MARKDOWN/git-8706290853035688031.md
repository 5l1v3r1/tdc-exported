
# Επιχείρηση κατά της ηλεκτρονικής απάτης σε 19 χώρες: 60 συλλήψεις για 6.500 συναλλαγές-μαϊμού

Published at: **2019-11-02T05:15:00+00:00**

Author: ****

Original: [enikos.gr](http://www.enikos.gr/society/681679/epicheirisi-kata-tis-ilektronikis-apatis-se-19-chores-60-syllipse)

Με 60 συλλήψεις, συνολικά, μία εκ των οποίων στην Ελλάδα, ολοκληρώθηκε διεθνής αστυνομική επιχείρηση για την καταπολέμηση των απατών στον τομέα του ηλεκτρονικού εμπορίου (e-commerce). Στην επιχείρηση, η οποία πραγματοποιήθηκε με πρωτοβουλία της Europol, από τις 23 Σεπτεμβρίου έως τις 4 Οκτωβρίου 2019, συμμετείχαν τραπεζικά ιδρύματα, έμποροι ηλεκτρονικών καταστημάτων και αστυνομικές Αρχές από 19 χώρες, μεταξύ των οποίων και η ΕΛ.ΑΣ, μέσω της Διεύθυνσης Δίωξης Ηλεκτρονικού Εγκλήματος.
Στο πλαίσιο της επιχείρησης πραγματοποιήθηκαν 40 έρευνες, ενώ τα 60 άτομα που συνελήφθησαν, συνολικά, διέπραξαν τουλάχιστον 6.500 απατηλές συναλλαγές, εκτιμώμενης αξίας 5.000.000 ευρώ. Παράλληλα, αποτράπηκαν απατηλές συναλλαγές ύψους 93.000 ευρώ.
Σημειώνεται, ότι στην Ελλάδα συνελήφθη μέλος εγκληματικής ομάδας, που δραστηριοποιείτο συστηματικά σε απάτες μέσω διαδικτύου με αγγελίες σε ιστοσελίδες και σε μέσα κοινωνικής δικτύωσης. Επίσης, διερευνήθηκαν υποθέσεις που σχετίζονται με το αντικείμενο της δράσης, για τις οποίες το σχετικό προανακριτικό υλικό υποβλήθηκε στην αρμόδια εισαγγελική Αρχή.
Πηγή: ΑΜΠΕ
