
# Стало відомо ім'я потерпілого від вибуху авто в Києві

Published at: **2019-11-07T05:08:00+00:00**

Author: ****

Original: [DT.ua](https://dt.ua/UKRAINE/stalo-vidomo-im-ya-poterpilogo-vid-vibuhu-avto-v-kiyevi-328778_.html)

В ЗМІ з'явилася інформація про потерпілого у замаху від вибуху гранати у Святошинському районі Києва. Ним виявився, за попередньою інформацією, директор фармацевтичної компанії Ігор Сало. Загинув його охоронець, Сало та інший пасажир травмовані.
Ігор Сало, на якого, увечері 6 листопада було скоєно замах у Києві, повідомляє УНІАН, не відрізняється публічністю, інформації про нього в пресі відносно небагато, і вся вона, переважно, має негативний контекст.
Відомо, що Ігор Сало народився умісті Балаклея Харківської області, закінчив Харківський фармацевтичний інститут.
У низці публікацій повідомляється про десятки "віджатих" Ігорем Салом підприємств і спроби рейдерських атак. Серед таких – спроба рейдерства на завод "Індар", що займається виробництвом інсуліну, вітамінний завод та агрохолдинг.
Також є відомості про "будівельне кидалово" з боку Ігоря Сала, замовні вбивства і корупційні "вугільні" схеми. Деякі видання заявляють про начебто наявність у Сала 8 паспортів, які він використовував для того, аби ховатися від переслідувань скривджених бізнесменів в інших країнах.
Крім того, Ігоря Сала підозрюють у зв'язках з російським бізнесом і спецслужбами, а також "нечистими на руку" колишніми нардепами та іншими політиками. Відомо також, що Сало привертав увагу співробітників НАБУ і СБУ, однак до серйозного кримінального переслідування справа так і не дійшла.
Зокрема, як повідомляють деякі ЗМІ, на Ігоря Сала були заведені справи щодо "тіньової" торгівлі вугіллям, що закуповувалося за завищеною ціною в окупованих районах Донбасу, після чого поставлялося в Україну через російські митні пункти. Повідомляється, що Ігор Сало "завдяки" таким схемам отримував чималі прибутки
Як відомо, у Святошинському районі Києва підірвали автомобіль, в результаті чого щонайменше одна людина загинула. Про це повідомляє прес-служба Нацполіції.
Інцидент стався сьогодні, 6 листопада, приблизно о 22:00 у Святошинському районі столиці.
Як наголошується, людина на мотоциклі під'їхала до автомобіля марки Mercedes-Benz, після чого поклала на дах легковика невідомий предмет і зникла з місця події.
Відразу після того, як чоловік зник, предмет на даху автомобіля вибухнув. В результаті вибуху загинула одна людина, двоє отримали поранення.
За попередньою інформацією, автомобіль належить 34-річній мешканці столиці.
