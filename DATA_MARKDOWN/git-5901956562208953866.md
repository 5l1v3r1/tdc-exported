
# Plačali so aro, a pristali na cesti

Published at: **2019-11-01T11:45:00+00:00**

Author: **Mojca Marot**

Original: [Slovenske novice](https://www.slovenskenovice.si/novice/slovenija/clanek/placali-so-aro-a-pristali-na-cesti-226190)

CELJE, SLOVENSKE KONJICE – »Doživela sem še eno zelo neprijetno izkušnjo, tokrat se je ta primerila moji celotni družini, nanjo pa opozarjam zato, da se ne bo še kdo opekel, kot smo se mi,« je zapis na družabnem omrežju začela Celjanka Martina Rudel, sicer mama dveh otrok, ki je od decembra lani živela v Štorah v najetem stanovanju, velikem 37 kvadratnih metrov, skupaj s partnerjem Žanom Javornikom in psom. »Za nas je bilo dovolj prostora, a je prišlo v sorodstvu do neke osebne stvari, o kateri javno ne bi govorila, zato bi bila selitev v večje stanovanje ali hišo nujna,« je še razkrila Rudlova in začela s partnerjem Žanom še istega dne pregledovati tovrstne ponudbe za najem večjega stanovanja. Našla sta ga, pogoj je seveda bil, da imajo lahko v njem tudi psa.
»Stanovanje sva našla v Slovenskih Konjicah in z lastnico smo se dogovorili, da ga pridemo pogledat,« nam je dejal Javornik. Martini in Žanu je bilo všeč, lastnici sta rekla, da bi vse skupaj še prespala in naslednji dan sporočila, kako sta se odločila. In odločila sta se, da ga bosta najela. Lastnico sta poklicala, dogovorili so se za najemnino v višini 420 evrov in varščino v enakem znesku, kar naj bi zneslo 840 evrov. Z lastnico, gre za Polono Dobnik Dubovski, sicer priznano izredno profesorico na mariborski fakulteti za strojništvo, sta se dogovorila, da sestavi pogodbo, ki naj bi bila podpisana v ponedeljek, 2. septembra, ara je znašala 100 evrov. Rudlova si je oddahnila, da imajo spet streho nad glavo, še pred podpisom pogodbe sta v bodoče najemniško stanovanje po dogovoru z lastnico z Žanom lahko odpeljala že nekaj stvari, saj sta prejšnje stanovanje v Štorah že izpraznila.
A v četrtek prejšnji teden ju je lastnica stanovanja po njunih besedah poklicala in povedala, da si je premislila in jima stanovanja ne bo oddala v najem, zato naj prideta po stvari. »Kljub moledovanju, naj tega ne stori, ker bomo brez strehe nad glavo, je vztrajala pri svojem. Ko sva hotela vedeti, čemu takšen preobrat, je rekla, da se to naju ne tiče,« je še povedal Žan. Časa, da odpeljejo stvari, ki so jih že pripeljali, so imeli dva dni, ponje so se odpravili s kombijem, Rudlova ​je s seboj vzela še mamo Tejo, da bi jim pomagala. Tu pa se zgodba še bolj zaplete. »V Slovenske Konjice smo prispeli okoli 19. ure, pet minut zatem je prišla najemodajalka z enim delavcem in rekla, naj hitro spakiramo stvari, ker da se ji mudi naprej. Prva sem šla v hišo jaz, da bi videla, ali so vse stvari na enem mestu, in videla, da jih je iz zgornjega premaknila v spodnje prostore,« pripoveduje Martina.Medtem ko je pregledovala stvari, naj bi v stanovanje vstopila tudi njena mama in Žan, da bi ji pomagala, a naj bi se najemodajalka po besedah Rudlove do mame vedla nesramno in žaljivo: »Zagrabila jo je in potisnila v kombi, češ da nima v njeni hiši kaj iskati, čeprav je mama stala le med vhodnimi vrati.«Najemodajalka naj bi odrinila tudi Žana, Martina pa ga je prosila, naj pokliče policiste. »Poklical jih je tudi delavec najemodajalke in so prišli. Povedali smo, kaj se je dogajalo, in nato ob njihovi navzočnosti odnesli stvari v kombi, na policijski postaji v Slovenskih Konjicah pa smo sestavili zapisnik o dogajanju, saj je Martinina mama dobila odrgnino in imela poškodovano rebro, ker jo je najemodajalka potisnila v kombi,« nam pove Žan Javornik. Da se to ne bi zgodilo še komu, so zgodbo razširili po družabnem omrežju.
Seveda smo poklicali Polono Dobnik Dubovski, a je bila redkobesedna. »Jaz lahko na vse to rečem le, da se sonce vrti okoli zemlje,« je dejala. In dodala, da bodo vsa nesoglasja, do katerih je prišlo, urejale za to pristojne institucije. Pravi, da je razočarana, kako lahko nekdo po omrežjih in tudi medijih širi nepreverjeno zgodbo, saj se ve, da ima vsaka vedno dve plati. In da nje ni poklical nihče razen nas, seveda pa je logično, da vsak najemodajalec preverja potencialne najemnike, saj ni vseeno, koga dobiš v hišo. In neuradno naj bi se najemniki sprva predstavljali v povsem drugačni luči.
Nenavadno pa je, da so morali prejšnje najeto stanovanje v Štorah izprazniti v le dveh dneh, saj mora imeti vsak na voljo najmanj enomesečni odpovedni rok. Ko smo o tem še enkrat vprašali Martino, je ponovila, da je imela najeto zasebno stanovanje, razlog za odhod pa je bil oseben. »V primeru Slovenskih Konjic sem šla na zaupanje in prejšnje stanovanje sem vrnila, ko smo podpisali za aro. No, zdaj vidim, da preden pogodba ni podpisana, ne moreš verjeti nikomur,« pravi Rudlova, ki se je selila že nekajkrat, od tega dvakrat v podnajemniško stanovanje. In to predvsem zaradi nosečnosti in prostorske stiske z nekdanjim partnerjem, s katerim sta bila tudi pri njegovih in njenih starših. 
