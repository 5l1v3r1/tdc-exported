
# لغو رزمایش مشترک هوایی آمریکا با کره جنوبی

Published at: **2019-11-03T17:07:00+00:00**

Author: ****

Original: [جامعه خبری تحلیلی الف](https://www.alef.ir/news/3980812156.html)

منابع مطلع از لغو رزمایش هوایی آمریکا و کره جنوبی با ادعای حمایت از دیپلماسی جهت خلع سلاح در شبه جزیره کره خبر دادند.
به گزارش فارس منابع مطلع  روز یکشنبه اعلام کردند که کره جنوبی و آمریکا رزمایش مشترک هوایی آتی خود که معمولا در ماه دسامبر (آذر) برگزار می‌شود را برای دومین سال پیاپی و با ادعای حمایت از دیپلماسی جهت خلع سلاح در شبه جزیره کره لغو می‌کنند.
به نوشته «کره تایمز» به جای این رزمایش مشترک، نظامیان کره جنوبی و آمریکا تمرین‌های هوایی جداگانه برگزار می کنند. یک مقام نیروی هوایی جمهوری کره در این زمینه گفت: «کره جنوبی و ایالات متحده برای اطمینان از آمادگی کامل  جزئیات هر تمرین را با هم هماهنگ می‌کنند.»
لغو رسمی این رزمایش در سال جاری احتمالا در 15 و 16 نوامبر (آبان) اعلام خواهد شد.
کره شمالی چندی قبل  به آمریکا در زمینه برگزاری رزمایش مشترک با کره جنوبی هشدار داده بود. این کشور با محکوم کردن برگزاری رزمایش جدید آمریکا با کره جنوبی، انجام مذاکرات صلح با واشنگتن در برهه کنونی را بی‌فایده خواند. 
به نوشته کره تایمز، در رزمایش هوایی مشترک در سال 2017 بین آمریکا و کره جنوبی حدود 270 هواپیما شامل شش فروند جنگنده «اف-22»و شش جنگنده  «اف-35» و همچنین یک بمب افکن «بی لنسر» نیروی هوایی ایالات متحده در آن شرکت کردند.
این در حالی است که کره شمالی بارها از برگزاری رزمایش های هوایی مشترک کره جنوبی و آمریکا به شدت انتقاد کرده است. پیونگ‌یانگ از حضور جنگنده‌های پنهان کار اف-35 در  نیروی هوایی کره جنوبی نیز ناخرسند است. کره جنوبی در سال جاری میلادی به هشت فروند جنگنده اف-35 مجهز شد و پنج فروند دیگر نیز قرار است تا پایان سال جاری تحویل داده شوند.
در رویدادی مرتبط با پیونگیانگ،کره شمالی روز پنجشنبه دو آزمایش موفق موشکی انجام داد و خبرگزاری دولتی کره‌شمالی نیز متعاقب آن گزارش داد آزمایش اخیر سکوهای پرتاب موشک تحت نظارت مستقیم «کیم جونگ اون» رهبر این کشور انجام شد و نشان‌دهنده پیشرفت صنایع تسلیحاتی پیونگ‌یانگ همزمان با توقف مذاکرات با ایالات متحده است.» 
