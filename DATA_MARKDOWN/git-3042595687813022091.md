
# Her signerer Karlsson med Northug i all hemmelighet

Published at: **2019-11-04T18:18:00+00:00**

Author: **Øyvind Godø**

Original: [Dagbladet.no](https://www.dagbladet.no/sport/her-signerer-karlsson-med-northug-i-all-hemmelighet/71782661)

«Et spektakulært kupp», konkluderer Expressens langrennskommentator Tomas Pettersson om den flunkende nye avtalen mellom Petter Northug og Sveriges nye superstjerne Frida Karlsson.
I all hemmelighet har det i lengre tid pågått forhandlinger mellom Northug og Frida Karlsson, samt Mosvik-ekspressens tidligere erkerival Calle Halfvarsson.
Nå er avtalen signert, skriver Expressen.

        Petter Northug blir Karlsson og Halfvarssons personlige sponsor gjennom trønderens nye sportsbriller «Northug Performance Eyewear».
      
- Vi er glad og stolt over å ha Frida med på laget. Hun hadde en fantastisk sesong i fjor og er «up and coming», sier Northug i en pressemelding.
- Jeg har skrevet under en avtale med djevelen selv, sier Halfvarsson spøkefullt, før han snakker varmt om vennskapet som han og Northug har fått.
Frida Karlsson, som overfor Dagbladet omtaler Petter Northug som sitt forbilde, påpeker at hun aldri var i tvil da Northug kom på banen med et ønske om at hun skal fronte 33-åringens sportsbriller.
- Det var ikke vanskelig å takke ja til. Jeg ble umiddelbart interessert, så det var bare å hoppe på da Petter tok kontakt, forteller Karlsson til Expressen.

        - Betaler han godt?
      
- Ja, det synes jeg.
Northug vil imidlertid ikke gå inn på de økonomiske detaljene, men røper at avtalen i stor grad er prestasjonsbasert.
Mannen med flest VM-gull i langrenn tydeliggjør samtidig Karlsson var øverst på hans ønskeliste.

        - Fridas navn var øverst av alle på min ønskeliste. Frida er Sveriges nye superstjerne i langrenn. Hun er ung og har mange gode år foran seg. At hun vil være med i vårt team er utrolig kult, sier Petter Northug.
      
Trønderen gjorde seg i mange år upopulær i Sverige gjennom stadige stikk til rivalene i nabolandet, med ydmykelsen av Marcus Hellner på herrestafetten i VM i Holmenkollen i 2011 som klimakset.
Nå skal han altså samarbeide med Karlsson og Halfvarsson.

        - Jeg tror at jeg kommer til å bli enda mer populær i Sverige nå, spår Northug.
      
Halfvarsson og Karlsson er de nyeste tilskuddene i Northug Eyewear. Fra før av har den abdiserte skistjernen gått inn som sponsor for både Birgit Skarstein, sykkellaget Team Uno-X og Norges Skiforbund.
