
# Decine di migliaia di persone hanno manifestato ad Algeri, in Algeria, per chiedere una “nuova rivoluzione”

Published at: **2019-11-02T08:41:21+00:00**

Author: ****

Original: [Il Post](https://www.ilpost.it/2019/11/02/manifestazioni-algeria-nuova-rivoluzione/)

Venerdì, in occasione del 65esimo anniversario dell’inizio della guerra d’indipendenza algerina contro la Francia, decine di migliaia di persone hanno manifestato ad Algeri, la capitale dell’Algeria, per chiedere una “nuova rivoluzione” e per opporsi alle elezioni proposte dal governo che dovrebbero tenersi il mese prossimo. Le manifestazioni di venerdì sono state le più grandi organizzate nel paese dallo scorso febbraio.
La situazione politica algerina è complicata da diversi mesi. Ad aprile, dopo settimane di proteste, si era dimesso il presidente Abdelaziz Bouteflika, che era in carica dal 1999. Le sue dimissioni non erano però state accompagnate da un ricambio della classe politica, che era rimasta legata alle vecchie élite. I manifestanti hanno quindi continuato a chiedere nuove riforme ed ad accusare i leader politici algerini di corruzione.
