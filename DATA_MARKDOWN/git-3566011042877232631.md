
# هر روز شاهد فروپاشی آمریکا هستیم/ دست آمریکا در فتنه عراق و لبنان رو می‌شود

Published at: **2019-11-04T14:05:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544765.html/%D9%87%D8%B1-%D8%B1%D9%88%D8%B2-%D8%B4%D8%A7%D9%87%D8%AF-%D9%81%D8%B1%D9%88%D9%BE%D8%A7%D8%B4%DB%8C-%D8%A2%D9%85%D8%B1%DB%8C%DA%A9%D8%A7-%D9%87%D8%B3%D8%AA%DB%8C%D9%85--%D8%AF%D8%B3%D8%AA-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D9%81%D8%AA%D9%86%D9%87-%D8%B9%D8%B1%D8%A7%D9%82-%D9%88-%D9%84%D8%A8%D9%86%D8%A7%D9%86-%D8%B1%D9%88-%D9%85%DB%8C-%D8%B4%D9%88%D8%AF)

رئیس سابق سازمان حج و زیارت گفت: امروز آمریکای جنایتکار یک فتنه جدیدی را در عراق و لبنان به راه انداخته و به زودی حضور او در این فتنه رو خواهد شد.
به گزارش شبکه اطلاع رسانی راه دانا؛ به نقل از خاورستان، سعید اوحدی رئیس سابق سازمان حج و زیارت کشور صبح امروز در مراسم راهپیمایی ۱۳ آبان در بیرجند با تبریک میلاد پیامبر (ص) و هفته وحدت، اظهار کرد: بعد از گذشت ۴۰ سال از پیروزی انقلاب اسلامی، راهپیمایی ۱۳ آبان برگزار می‌شود و بر آن اصرار داریم و هر ساله باشکوه‌تر از گذشته برگزار می‌شود.
 
وی به شعار راهپیمایی امسال اشاره کرد و افزود: این شعار حاکی از این است که آمریکا رو به افول و فروپاشی است.
 
رئیس سابق سازمان حج و زیارت گفت: اگر بخواهیم تبیین درستی از ۱۳ آبان داشته باشیم باید گذری به سخنان امام راحل(ره) در ۴ آبان داشته باشیم که به پیروزی ۱۳ آبان منتهی شد.
 
اوحدی به حاکمیت‌های دوقطبی اشاره کرد و افزود: در تقسیم‌بندی‌های دوقطبی، منطقه خاورمیانه را به دلیل ظرفیت بالایی که دارد، در اختیار آمریکا قرار دادند چراکه اسرائیلی‌ها و همراهانشان در این منطقه بودند.
 
وی افزود: در سال ۴۳ قانون کاپیتولاسیون را تصویب کردند و امام(ره) در مقابل این خیانت بزرگی که به قرآن شد، آن سخنرانی تاریخی خود را انجام دادند.
 
رئیس سابق سازمان حج و زیارت به سخنان امام خمینی(ره) اشاره کرد و افزود: امام خمینی(ره) دشمن‌شناسی بالایی داشتند.
 
اوحدی گفت: ۱۳ آبان ۴۳ نقطه عطفی بر آرمان‌های انقلاب اسلامی شد چراکه این روز با تبعید و به شهادت رساندن بزرگان اسلام همراه بود.
 
وی تصریح کرد: ۱۳ آبان ۵۷ شاهد قتل و عام و به خون کشیدن دانش‌آموزانی بودیم که به امام خود لبیک گفته بودند و اگر امروز بیش از ۳۶ هزار شهید دانش آموزان داریم، نقطه عطفی بر تظاهرات دانش آموزی در سال ۵۷ بوده است.
 
رئیس سابق سازمان حج و زیارت افزود: تسخیر لانه جاسوسی آمریکا در 13 آبان 1358 که امام خمینی(ره) از آن به عنوان انقلاب بزرگتر یاد کردند، نقطه عطفی در مبارزه با استکبار جهانی بود.
 
اوحدی خطاب به مردم خراسان جنوبی گفت: شما سند افتخاری دارید که سایر نقاط کشور ندارند و آن شکست آمریکا در صحرای طبس است و به طور یقین اولین شکست نظامی آمریکا در خراسان جنوبی و طبس رقم خورد.
 
وی افزود: آمریکا بعد از شکست در طبس از داخل کشور و جریان نفوذ ناامید شد و جنگ تحمیلی را به راه انداخت.
 
رئیس سابق سازمان حج و زیارت گفت: امروز آمریکا در بدترین شرایط قرار دارد و افول آمریکا فقط یک شعار نیست بلکه آمریکا با ۲۳ هزار میلیارد دلار بدهی مالی در بدترین شرایط اقتصادی قرار دارد.
 
اوحدی افزود: امروز منفورترین چهره در میان مردم جهان رئیس جمهور آمریکا است و امسال آمریکا ۸۰۰ میلیارد دلار کسری بودجه دارد و بیش از ۶۰ میلیون فقیر در آمریکا زندگی می‌کنند.
 
وی به سخنان روز گذشته مقام معظم رهبری مبنی بر این‌که امروز به برکت خون شهدا و وحدت شما مردم، جمهوری اسلامی در جهان در بهترین وضعیت قرار دارد، اشاره کرد و افزود: امروز به برکت خون شهدا پیشرفته‌ترین پهپاد آمریکایی را می‌زنیم و آمریکا هیچ غلطی نمی‌تواند بکند.
 
رئیس سابق سازمان حج و زیارت اظهار کرد: رئیس جمهور آمریکا سال گذشته گفت ملت ایران جشن چهلمین سالگرد انقلاب خود را نخواهد گرفت اما به کوری او دیدیم که برگزار شد و امسال نیز شعار مرگ بر آمریکا را بلند تکرار می‌کنیم.
 
اوحدی گفت: امروز ایران یکی از ۴ کشور برتر تولید هواپیماهای بدون سرنشین است.
 
وی افزود: امروز شاهد هستیم محور مقاومت و مردم یمن با موشک تولید خود، بزرگترین پالایشگاه عربستان را هدف قرار دادند و سعودی‌ها و آمریکا نتوانستند هیچ غلطی بکنند.
 
رئیس سابق سازمان حج و زیارت با بیان این‌که بیش از هزاران کودک یمنی در این سال‌ها بدون هیچ گناهی کشته شدند تصریح کرد: نابودی قسمت‌هایی از بزرگترین پالایشگاه عربستان، پاسخ خداوند به متجاوزان است.
 
اوحدی گفت: اگر آن روز وظیفه دانش‌آموزان تسحیر لانه جاسوسی بود، امروز وظیفه دانش‌آموزان ما شرکت در راهپیمایی و حضور جوانان ما در دفاع از حرم آل‌الله است.
 
وی یادآور شد: هر روز شاهد فروپاشی آمریکا و خروج از سازمان‌ها و توافق‌ها هستیم اما ایران با اقتدار در بسیاری از سازمان‌ها و سخنرانی‌ها شرکت می‌کند.
 
رئیس سابق سازمان حج و زیارت گفت: امروز آمریکای جنایتکار یک فتنه جدیدی را در عراق و لبنان به راه انداخته و به زودی حضور او در این فتنه رو خواهد شد.
 
اوحدی تصریح کرد: توصیه ما به عراقی‌ها این است که مواظب و هوشیار باشید که توطئه‌های آمریکا همان‌طور که بعد از انقلاب ما بود، برای انقلاب شما هم خواهد بود.
 
وی گفت: مقام معظم رهبری بیانیه گام دوم انقلاب را برای رسیدن به قله‌های پیروزی بیان کردند و امروز باید با آرمان‌های مقام معظم رهبری بیعت کنیم.
 
رئیس سابق سازمان حج و زیارت یادآور شد: دولت متعهد با بهره‌گیری از جوانان متعهد و با ایمان در توسعه کشور و پیشرفت ایران اسلامی همراه خواهد بود.
 
انتهای پیام/
