
# Falso l’allarme dirottamento sul volo Amsterdam-Madrid. La compagnia: «Attivato per errore»

Published at: **2019-11-05T22:00:00+00:00**

Author: **Redazione Online**

Original: [Corriere della Sera](https://www.corriere.it/esteri/19_novembre_06/amsterdam-operazione-polizia-un-possibile-dirottamento-un-aereo-schiphol-083d4ea4-00c7-11ea-90df-c7bf97da0906.shtml)

Paura all’aeroporto di Amsterdam mercoledì sera intorno alle 20.30, quando a bordo di un aereo in partenza per Madrid è stato lanciato un allarme dirottamento. La polizia ha attivato le procedure di sicurezza e fatto sbarcare personale di bordo e passeggeri. Ma dopo poco si è capito che si era trattato di un errore del personale di bordo.
A lanciare l’allarme era stato un tweet dell’account ufficiale di Schiphol. «Sta succedendo qualcosa, stiamo scoprendo cosa sta succedendo. Mi tengo informato», aveva detto il premier olandese Mark Rutte augurandosi che «finisse bene». L’aereo coinvolto doveva partire per Madrid intorno alle 7 ed è della compagnia Air Europa, che spiega ora su Twitter: «Questa sera è stato attivato, per errore, un allarme che avvia protocolli sui dirottamenti. Non è successo nulla, tutti i passeggeri aspettano di volare presto. Siamo spiacenti». Il capitano avrebbe premuto per sbaglio il pulsante. Alcune zone dell’aeroporto sono state chiuse e alcuni voli cancellati o in ritardo, ma lo scalo è operativo.
