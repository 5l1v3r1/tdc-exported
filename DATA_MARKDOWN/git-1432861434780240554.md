
# ВИДЕО: Сон заплака неутешимо, след като счупи крак на съперник

Published at: **2019-11-03T21:29:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/england/video-son-zaplaka-neuteshimo-sled-kato-schupi-krak-na-sypernik-1391463.html)

Звездата на Евертън Андре Гомеш приживя един от най-неприятните си моменти в своята футболна кариера по време на двубоя срещу Тотнъм от Висшата лига. 10 минути преди края на мача Гомеш бе грубо фаулиран от нападателя на Тотнъм Хюн Мин Сон, а това доведе до счупването на десния крак на футболиста.
Кракът на Гомеш бе буквално обърнат настрани, което ужаси футболистите и на двата отбора. Макар Сон да не бе с основна вина за неприятната контузия, главният арбитър на срещата му показа директен червен картон. Любопитното е, че реферът беше подготвил само жълт картон за азиатския футболист, като дори го беше извадил в ръката си, но впоследствие смени решението си, показвайки директен червен картон.
Хюн Мин Сон бе видимо ужасен от причинената контузия на Гомеш, като няколко футболисти веднага се опитаха да го успокоят. Играта бе прекъсната за няколко минути, за да бъде изнесен Гомеш извън терена. Последва сериозно добавено време към мача, а Евертън се възползва по най-добрия начин, реализирайки изравнителен гол в 97-ата минута.
