
# Újabb lehetőség a fiataloknak, hogy beutazhassák Európát

Published at: **2019-11-07T12:06:00+00:00**

Author: **Infostart**

Original: [infostart](https://infostart.hu/kulfold/2019/11/07/ujabb-lehetoseg-a-fiataloknak-hogy-beutazhassak-europat)

A mostani pályázati fordulóban a jelentkezéseket november 28-án délig lehet beadni egy rövid kvíz kitöltése után az uniós program honlapján - közölte Ujhelyi István szocialista európai parlamenti képviselő.
A nyertesek legfeljebb egy hónapos ingyenbérletet kaphatnak, az utazásokra jövő április és október között lesz lehetőség. Ebben a fordulóban azok jelentkezhetnek, akik 2001. január 1. és 2001. december 31. között születtek, e két dátumot is beleértve - közölte.
Az elmúlt években háromszázezer fiatal jelentkezett a programra, közülük ötvenezren tudtak élni az ingyenes vonatbérlet nyújtotta utazással. A Magyarországon elérhető bérletekre közel tízszeres volt a túljelentkezés.
Az ingyenes InterRail-bérletprogram alapötlete két német fiataltól származik, akik néhány éve arra tettek javaslatot, hogy az Európai Unió lepjen meg minden európai fiatalt egy ingyenes vonatbérlettel a 18. születésnapján. Az aktivisták javaslatát Ujhelyi István karolta fel. A végül DiscoverEU néven megvalósuló program nemrég európai nívódíjat nyert.

        Nyitókép: Pixabay
      
