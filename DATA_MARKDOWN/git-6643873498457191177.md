
# Hegle Svendsen har fått ny jobb

Published at: **2019-11-07T18:49:42+00:00**

Author: **NTB**

Original: [Bergens Tidende](https://www.bt.no/sport/i/dOaa1z/emil-hegle-svendsen-har-faatt-ny-jobb)

– Vi får se om jeg duger til noe annet enn å gå på ski og skyte. Jeg gleder meg, sier 34-åringen med fire OL-gull, 12 VM-gull og 38 verdenscupseirer fra sin aktive karriere.
Han går inn i et ekspertteam bestående av Liv Grete Skjelbred, Ola Lunde og Ole Kristian Stoltenberg.
– Vi synes det er veldig stas å få med Emil på laget. Han har fersk kunnskap om sporten og miljøet. Det blir spennende å se hvordan han trives på «den andre sida», sier redaksjonssjef Torbjørn Sarre-Jensen i NRK Sport om mannen som skal erstatte avdøde Halvard Hanevold.

        Les ogsåBjørndalen blir landslagstrener: – Spennende jobb
      
Svendsen hadde et godt forhold til eksperter da han var aktiv, og han håper han ikke blir en ekspert utøverne irriterer seg over.
– Jeg så veldig etter problemer hos meg selv og var selvkritisk, men jeg tror ikke jeg vil være det overfor andre utøvere. Målet mitt er å gi innsikt, kanskje med litt humor hvis det er lov. Jeg vil være mest mulig proff, sier Svendsen til NRK.
Han kjenner løperne på landslaget godt, spesielt Bø-brødrene, men han tror ikke det blir vanskelig å være objektiv.
– Jeg fikk en melding her om dagen, om at de er klare for å bli slaktet. Men jeg har lovet å være snill, sier Svendsen, som kommer til å dele ut både ros og ris.
– Man må være ærlig og kan ikke dekke over ting.
