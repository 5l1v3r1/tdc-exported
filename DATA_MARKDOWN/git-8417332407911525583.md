
# Mann i 60-årene pågrepet, mistenkt for å ha knivstukket kona

Published at: **2019-11-04T12:52:01+00:00**

Author: **(NTB) NTB**

Original: [adressa.no](https://www.adressa.no/nyheter/innenriks/2019/11/04/Mann-i-60-%C3%A5rene-p%C3%A5grepet-mistenkt-for-%C3%A5-ha-knivstukket-kona-20317122.ece)

En mann i 60-årene er pågrepet etter at han skal ha knivstukket ektefellen på Lillestrøm mandag formiddag. Kvinnen er innlagt på Ullevål sykehus.
Hendelsen skjedde ifølge Romerikes Blad på en privatadresse i Lillestrøm sentrum ved 10-tiden mandag.
Politiet opplyser til NTB at det var den mistenkte selv som kontaktet AMK og fortalte at han hadde knivstukket kona, en kvinne i 60-årene.
– Vi ble kontaktet like før klokken 10. Den mistenkte var ikke på adressen da vi kom fram, men han var like i nærheten og ble pågrepet uten dramatikk, forteller operasjonsleder Ronny Samuelsen i Øst politidistrikt.
Kvinnen skal ha knivskader i en arm og muligens i brystet, opplyser politiet. Våpenet som ble brukt, skal ha vært en kjøkkenkniv. Kvinnen er innlagt på Ullevål sykehus, men skal ikke ha livstruende skader.
(©NTB)
