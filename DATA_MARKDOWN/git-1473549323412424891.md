
# Macierewicz marszałkiem seniorem Sejmu. Prezydent zdecydował też w sprawie Senatu

Published at: **2019-11-05T14:38:00+00:00**

Author: **kb//now**

Original: [TVN24](https://www.tvn24.pl/wiadomosci-z-kraju,3/antoni-macierewicz-marszalkiem-seniorem-sejmu-barbara-borys-damiecka-marszalkiem-seniorem-senatu,983082.html)

We wtorek na konferencji prasowej przed Pałacem Prezydenckim rzecznik prezydenta Błażej Spychalski poinformował, że pierwsze posiedzenie Sejmu rozpocznie się we wtorek 12 listopada o godzinie 12, a tego samego dnia o godzinie 16 zbierze się na pierwszym posiedzeniu Senat.
Prezydent wyznaczył Antoniego Macierewicza na marszałka seniora Sejmu, a Barbarę Borys-Damięcką na marszałka seniora Senatu - przekazał rzecznik prezydenta.
- Panu prezydentowi ogromnie zależało na tym, aby dokładnie tak, jak to było w 2015 roku, marszałkiem seniorem w Sejmie był ktoś, kto miał piękną kartą opozycyjną, ktoś, kto szczególnie w tym roku, 30. rocznicy pierwszych częściowo wolnych wyborów do polskiego Sejmu zasłużył się ogromnie dla państwa polskiego. Stąd decyzja, aby marszałkiem seniorem Sejmu był pan minister Antoni Macierewicz - powiedział Spychalski.
Poinformował, że prezydent będzie brał udział w pierwszym posiedzeniu Sejmu i Senatu. - Są planowane wystąpienia pana prezydenta zarówno w Sejmie, jak i w Senacie - dodał.
W przypadku Sejmu pierwsze posiedzenie nowej kadencji otwiera marszałek senior powołany przez prezydenta spośród najstarszych wiekiem posłów. Nie musi to być najstarszy poseł. Marszałek senior przeprowadza złożenie ślubowania poselskiego, a także wybór marszałka Sejmu, który następnie obejmuje przewodnictwo obrad.
Pierwsze posiedzenie Senatu nowej kadencji otwiera prezydent i powołuje na marszałka seniora najstarszego wiekiem senatora. Jeśli nie zachodzi taka możliwość, by prezydent otworzył posiedzenie, robi to marszałek senior. Marszałek senior odbiera ślubowanie senatorskie i przeprowadza wybór marszałka Senatu, który następnie przejmuje przewodnictwo obrad.
