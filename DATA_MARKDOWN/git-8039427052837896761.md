
# ప్రపంచంలో ‘పర్యావరణ ఎమర్జెన్సీ’

Published at: **2019-11-07T03:41:42+00:00**

Author: ****

Original: [Andhrajyothy](https://www.andhrajyothy.com/artical?SID=948423)

ADVT
న్యూఢిల్లీ, నవంబరు 6: అత్యధిక ఉష్ణోగ్రతలు.. కరిగిపోతున్న మంచు ఖండాలు.. గతి తప్పుతున్న రుతువులు.. కొన్ని చోట్ల అతివృష్టి.. మరికొన్నిచోట్ల అనావృష్టి.. పైకి చూడ్డానికి ఇవి వేర్వేరుగా కనిపించినా, మొత్తంగా చూస్తే ముంచుకొస్తున్న పర్యావరణ ముప్పునకు సూచనలని శాస్త్రజ్ఞులు హెచ్చరించారు. ప్రపంచం పర్యావరణపరంగా అత్యవసరస్థితిలో ఉందని 69 మంది భారతీయ శాస్త్రజ్ఞులు సహా 153 దేశాలకు చెందిన 11,258 మంది శాస్త్రజ్ఞులు ఆందోళన వ్యక్తం చేశారు. పర్యావరణానికి సంబంధించి వివిధ విభాగాల్లో నలభై ఏళ్ల డేటాను శాస్త్రీయంగా విశ్లేషించి మరీ రూపొందించిన పత్రం బయోసైన్స్‌ జర్నల్‌లో ప్రచురితమైంది. దాన్ని ఈ 11,258 మంది శాస్త్రజ్ఞులు ఆమోదించారు.
  ఈ సమస్యను ఎదుర్కోవడంలో నాలుగు దశాబ్దాలుగా ప్రపంచ దేశాల ప్రభుత్వాలన్నీ విఫలమయ్యాయని వారు స్పష్టం చేశారు. ఈ ఏడాది అక్టోబరు నెలను ‘అత్యధిక ఉష్ణోగ్రతలు నమోదైన అక్టోబరు’గా ప్రకటించడాన్ని ఈ అధ్యయనంలో ప్రస్తావించి.. కేవలం ఉపరితల ఉష్ణోగ్రతలను కొలవడం సరిపోదని, పెరిగిపోతున్న భూతాపం వల్ల వచ్చే అసలైన ప్రమాదాలను గుర్తించడానికి అది చాలదని తేల్చిచెప్పారు. అదేసమయంలో.. భూతాపాన్ని ఎదుర్కోవడానికి తీసుకున్న చర్యల గురించి కూడా అందులో ప్రస్తావించారు. ‘‘మన కర్బన ఉద్గారాల వినియోగాన్ని, పశువుల ఉత్పత్తిని, చెట్లు కొట్టేయడాన్ని, శిలాజ ఇంధనాల వినియోగాన్ని తగ్గించుకోకపోతే భూతాప ప్రభావం మరింత తీవ్రంగా ఉంటుంది’’ అని హెచ్చరించారు.

        ఆ ఆరు అంశాల్లో..
      

        పెరిగిపోతున్న భూతాపాన్ని.. మానవాళికి ముంచుకొస్తున్న ముప్పును ఎదుర్కోవడానికి ఆరు విభాగాలపై ప్రత్యేకంగా దృష్టిసారించి, తక్షణ చర్యలు తీసుకోవాలని శాస్త్రజ్ఞులు సూచిస్తున్నారు. అవేంటంటే..
      
 
ఇంధనం: శిలాజ ఇంధనాల వినియోగాన్ని తగ్గించాలి. వాటి వినియోగాన్ని నిరుత్సాహపరిచేలా వాటిపై అత్యధికస్థాయిలో పన్నులు విధించాలి. శిలాజ ఇంధనాలను వినియోగించే సంస్థలకు రాయితీలను నిలిపేయాలి.
 మీథేన్‌, హైడ్రోఫ్లూరోకార్బన్స్‌ వంటివాటి వినియోగాన్ని తగ్గించాలి. తద్వారా స్వల్పకాలిక భూతాపం రానున్న కొన్ని దశాబ్దాల్లో 50% మేర తగ్గుతుంది.
ప్రకృతి పరిరక్షణ: అటవీ నిర్మూలనను అడ్డుకోవాలి. అడవులను, గడ్డిమైదానాలను, మడ అడవులను పునరుద్ధరించాలి.
ఆహారం: మాంసాహారాన్ని తగ్గించి శాకాహారాన్ని ప్రోత్సహించాలి. ఆహార వృథాను అరికట్టడం కూడా కీలకమే.
ఆర్థిక వ్యవస్థ: ఆర్థిక వ్యవస్థలు కర్బన ఇంధనాలపై ఆధారపడే పరిస్థితిని మార్చాలి.
జనాభా: ప్రపంచవ్యాప్తంగా రోజుకు 2 లక్షల మంది దాకా జన్మిస్తున్నట్టు అంచనా. దీన్ని తగ్గించి జనాభాను స్థిరీకరించాలి.
