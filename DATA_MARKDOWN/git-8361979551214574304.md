
# Ходила на Банкову. Тимошенко хоче втретє зайняти пост прем'єр-міністра — ЗМІ

Published at: **2019-11-04T14:16:00+00:00**

Author: ****

Original: [НВ](https://nv.ua/ukr/ukraine/politics/timoshenko-hoche-stati-prem-yer-ministrom-novini-ukrajini-50051516.html)

За даними ЗМІ, у Тимошенко було кілька зустрічей на Банковій, де вона намагалася стати корисною новій владі. На початку жовтня Тимошенко приходила на Банкову з довгим списком кандидатів на різні посади, однак домовитися так і не вдалось.
«Найцікавіше, що каже вона нам: „Ви призначте мені людей, але голосувати ми будемо не за все“. Її акуратно послали. Тому, повірте, більше сюди вона не ходить», — сказало джерело в Офісі президента.
Деякі депутати від Слуги народу заявили, що до багатьох з них підходять представники Батьківщини з «дружніми розмовами», що Тимошенко, на відміну від «посереднього» Гончарука, «дуже посилила б президента Зеленського».
«З точки зору необхідності для країни прем'єрство Тимошенко було би набагато кращим! Безумовно! Чи прийме таке рішення більшість? Не знаю», — сказав соратник Тимошенко Сергій Власенко.
За словами ще одного джерела в Батьківщині, Тимошенко хотіла б зайняти пост прем'єр-міністра, щоб «залишити якийсь слід в історії».
«Юля опинилася у такій ситуації, що вона вже потрохи починає думати про відхід з політики і розуміє, що треба поставити жирну крапку. Такою крапкою могло би бути президентство. Але… Тепер вона, звісно, хотіла би бути прем'єркою, щоб залишити якийсь слід в історії», — сказав він.
Основний плацдарм для наступу Тимошенко на Кабмін Гончарука — земельна реформа та введення ринку землі.
Саме Тимошенко через громадські організації збирає мітинги проти земельної реформи під Радою і готується подавати документи до Конституційного суду щодо тлумачення статей, де йдеться про те, що земля України належить народу.
