
# У прокуратурі Нідерландів відмовилися коментувати скандальні заяви Цемаха росЗМІ

Published at: **2019-11-03T16:26:00+00:00**

Author: ****

Original: [НВ](https://nv.ua/ukr/world/geopolitics/u-prokuraturi-niderlandiv-vidmovilisya-komentuvati-skandalni-zayavi-cemaha-roszmi-novini-svitu-50051364.html)

Про це агентству Укрінформ сказала прессекретар прокуратури Нідерландів Брехт ван де Мосдейк.
«Я дивилася інтерв'ю. Це правда, що пана Цемаха допитала Міжнародна спільна слідча група (JIT)», — зазначила вона з приводу інтерв'ю Цемаха, яке він дав виконавчому директору інформагентства Россия сегодня Кирилу Вишинському.
Водночас, заяви Цемаха прессекретар прокуратури Нідерландів коментувати відмовилася, наголосивши на конфіденційності сказаного Цемахом під час допиту JIT.
«Ці розмови завжди конфіденційні, тому я не можу оприлюднити те, що він сказав», — заявила вона і зазначила, що Цемах є важливою людиною для розслідування справи MH17.
«Цемах — це людина, яка становить інтерес для Міжнародної спільної слідчої групи. Прокуратура Нідерландів надіслала запит на тимчасовий арешт Цемаха до компетентних російських органів 7 вересня 2019 року з метою екстрадиції до Нідерландів», — додала прессекретар прокуратури Нідерландів.
Колишній «начальник ППО» Слов’янської бригади так званої «ДНР» Володимир Цемах був затриманий у своїй квартирі в місті Сніжне. Після цього його вивезли через лінію розмежування в Київ і взяли під варту.
Цемах як ексначальник ППО бойовиків вважався цінним свідком у справі про знищення пасажирського літака Boeing-777 Malaysia Airlines рейсу МН17.
Володимир Цемах повернувся в Росію в рамках широкого обміну утримуваними особами між Україною і РФ.
Умовою для проведення обміну з боку РФ була видача Україною Цемаха.
Нідерланди і Австралія висловили розчарування через рішення України передати Цемаха РФ.
Після обміну Нідерланди перекваліфікували Володимира Цемаха зі свідка на підозрюваного.
