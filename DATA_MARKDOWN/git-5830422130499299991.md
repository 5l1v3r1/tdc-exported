
# اثر رویداد مطلوب جهانی بر بورس و پیش بینی مثبت برای سهام چند گروه بزرگ

Published at: **2019-11-02T00:00:00+00:00**

Author: ****

Original: [boursepress.ir](http://boursepress.ir/news/138329/%D8%A7%D8%AB%D8%B1-%D8%B1%D9%88%DB%8C%D8%AF%D8%A7%D8%AF-%D9%85%D8%B7%D9%84%D9%88%D8%A8-%D8%AC%D9%87%D8%A7%D9%86%DB%8C-%D8%A8%D8%B1-%D8%A8%D9%88%D8%B1%D8%B3-%D9%88-%D9%BE%DB%8C%D8%B4-%D8%A8%DB%8C%D9%86%DB%8C-%D9%85%D8%AB%D8%A8%D8%AA-%D8%A8%D8%B1%D8%A7%DB%8C-%D8%B3%D9%87%D8%A7%D9%85-%DA%86%D9%86%D8%AF-%DA%AF%D8%B1%D9%88%D9%87-%D8%A8%D8%B2%D8%B1%DA%AF)


        یک کارگزاری با اعلام اثر رویداد مطلوب جهانی بر آینده این هفته بورس ، برای گروه های کالایی ، بانک و خودرو ، روند مثبتی را پیش بینی کرد و به عدم تکرار سرعت رشد قبلی سایر گرو ها احتمال داد.
      
به گزارش پایگاه خبری بورس پرس، درحالی بورس تهران طی هفته نیمه تعطیل گذشته ، نشانه هایی از برگشت بازار و اقبال مجدد سرمایه گذاران را به نمایش گذاشت و شاخص قادر به عبور از نیمه کانال 309 هزار تایی شد که کارگزاری آبان درباره آخرین وضعیت بازار و پیش بینی آینده اعلام کرد: بازار در هفته گذشته ، آغازی منفی داشت و در روزهای کاری غیر تعطیل باقی مانده ، توانست بخشی از افت اخیر را خصوصا در نمادهای همراه با اصلاح عمیق جبران کند.
پس از انتشار گزارش های شش ماهه و فعالیت شرکت ها در مهرماه، بازار به تعدیل قیمت ها پرداخت و برخی از نمادها با رشد و برخی نیز اصلاح منفی قیمتی را در  پی گرفتند. هرچند در دو روز میانی هفته گذشته، بازپس گیری بخشی از ریزش های تند اخیر رخ داد.
براساس این گزارش ، در بازارهای جهانی هم بهبود آمار اقتصادی چین و اخبار مربوط به توافق اولیه چین و آمریکا در رابطه با برخی از اختلافات تجاری رشد مناسب قیمت ها را در پی داشت و شاخص دلار ، حالت نزولی گرفت . کاهش مجدد نرخ بهره توسط فدرال رزرو نیز هرچند تا حدودی در روند ارزش دلار منعکس شده بود اما مجددا فشار را بر این ارز تاثیر گذار افزایش داد و رشد قیمت در بازارهای کالایی و سهام را در پی داشت .
این موضوع خبر مطلوبی برای بازار سهام داخل است که این روزها با چالش های به وجود آمده به شدت نیازمند انگیزه به منظور حفظ و جذب نقدینگی است.
اما در بازار سهام به نظر می رسد گروه های کالایی شروعی مثبت را تجربه کنند و نمادهایی که قدرت سودسازی را به بازار نشان داده اند مورد توجه باشند. با توجه به روند صعودی برخی نمادهای تاثیرگذار همچون "فولاد، فملی و شبندر " و دیگر نمادهای شاخص ساز، می توان به عبور شاخص از سطوح مقاومتی حساس پیش رو خوش بین بود و در این میان انگیزه بازار جهانی نیز به این خوش بینی ها خواهد افزود.
در گروه بانک و خودرو نیز که فضای مناسبی را در انتهای هفته گذشته داشتند به نظر می رسد شاهد نوسانات مثبت در عمده نمادهای هر دو گروه باشیم.
ولی در دیگر گروه های بازار باید توجه داشت که نمی توان به تکرار سرعت رشد قبلی امیدوار بود و لمس سطوح مقاومتی بازگشتی که پس از ریزش تند اخیر به وجود آمده اند می تواند نمادهایی که رشدهایی بدون پشتوانه داشته اند را با چالش مواجه کند. هرچند  برای نمادهای خوش بنیاد در این گروه ها می توان همسو با بازار بهبود داد و ستد ها را محتمل دانست.  
انتهای پیام
