
# صالحی: غنی سازی ۵ درصدی را در تاسیسات فردو آغاز می‌کنیم

Published at: **2019-11-05T21:22:59+00:00**

Author: **یورونیوزب فارسی **

Original: [euronews](https://farsi.euronews.com/2019/11/05/ali-akbar-salehi-iran-enrich-uranium-to-5-fordow-zarif-easy-solution-eu-abide-by-your-obl)

علی اکبر صالحی، رئیس سازمان انرژی اتمی ایران اعلام کرد که در راستای اجرای دستور حسن روحانی، رئیس جمهوری دربارۀ گام چهارم کاهش تعهدات برجامی، از روز چهارشنبه غنی سازی اورانیوم تا غنای ۵ درصد همچنین غنی سازی ایزوتوپ‌های پایدار، در تاسیسات هسته‌ای فردو آغاز خواهد شد.
بنا برگزارش ایسنا آقای صالحی عصر سه‌شنبه گفت: «ما قبلا در سایت فردو غنی‌سازی تا غنای ۵ درصدی و ۲۰ درصدی را انجام داده‌ایم. اکنون به اندازه کافی اورانیوم غنی شده تا ۲۰ درصد را در اختیار داریم اما اگر ذخیره‌مان تمام شود طبق برجام می‌توانیم آن را تولید کنیم.»
او همچنین افزود که از روز چهارشنبه «با حضور بازرسان آژانس بین‌المللی انرژی اتمی» تزریق گاز UF۶ به سانتریفیوژها در سایت فردو آغاز خواهد شد.
محمد جواد ظریف، وزیر خارجه ایران نیز در پیامی توییتری ضمن انتقاد دوباره به عملکرد امضاکنندگان اروپایی توافق برجام نوشت: «پاسخ ما به باج خواهی و تروریسم اقتصادی آمریکا در تضاد با آن چیزی است که دونالد ترامپ باور دارد. چهارمین گام ما برای تعلیق برجام، پیش از این در پاراگراف ۳۶ به عنوان راه حلی در مقابل نقض پیمان توسط آمریکا و سه کشور اروپایی پیش‌بینی شده بود. راه حل آسان برای سه کشور اروپایی و اتحادیه اروپا این است: به تعهدات خود عمل کنید تا ما مسیر معکوس را آغاز کنیم.»
