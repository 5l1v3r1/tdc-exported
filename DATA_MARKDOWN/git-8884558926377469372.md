
# Dež in megla nista ustavila gorskega teka treh vrhov

Published at: **2019-11-03T10:10:00+00:00**

Author: **Igor Mušič**

Original: [Primorske novice](https://www.primorske.si/sport/dez-in-megla-nista-ustavila-gorskega-teka-treh-vrh)


        Sinoči se je s prihodom tekačev s čelnimi svetilkami na cilj v Solkanu končal tretji čezmejni mednarodni gorski tek treh vrhov. Kraljevsko preizkušnjo na 58 kilometrov sta dobila Ivan Hrastovec in Urša Trobec.
      
SOLKAN > Javni zavod za šport Nova Gorica in goriški tekaški zanesenjak Miha Repič sta na tretjo izvedbo mednarodnega čezmejnega teka po poteh treh vrhov prve svetovne vojne (to so Škabrijel, Sveta Gora in Sabotin) privabila 336 gorskih tekačev iz sedmih držav.
Udeležencem so bili na voljo trije teki. Najzahtevnejši je na 58 kilometrih tekače utrujal še z 2864 višinskimi metri vzponov in s prav takšno količino spustov. Tekači so na tej preizkušnji morali med Škabrijelom in Sabotinom preteči še nekakšno veliko podkev: ves rob Banjške planote do Kanalskega vrha, se spustiti v dolino Soče in se nato dvigniti na najvišjo točko teka, dobrih 800 metrov visoko Korado, ter se nato vračati proti Solkanu. Na poti so se morali spoprijeti tudi s plazenjem skozi kaverne in z veslanjem čez Sočo.
Kljub dolgi in zahtevni poti, vetru, dežju in megli so na najdaljši progi odstopili le štirje tekači, zmagal pa je prekaljeni štajerski gorski ultramaratonec Ivan Hrastovec z Vranskega, ki je s progo opravi v šestih urah, minuti in devetih sekundah. Izvrstno se je odrezal član društva Postojna teče Andrej Lindič, ki je osvojil absolutno drugo mesto s časom 6:55,49.
Ženska zmaga je šla na Gorenjsko. Slavila je članica Kluba gorskih tekačev Papež iz Kamnika Urša Trobec (8:11,16), srebro pa si je priborila Tolminka Tina Medved (ŠD Soške elektrarne, 8:40,45).
Tek na 28 km je postregel s 1672 metri višinske razlike vzponov in spustov. Tudi na tej preizkušnji je marsikoga ujela tema, zahteval pa je šest odstopov. Tudi na tej progi so bili primorski tekači izvrstni, saj je absolutno zmagal Janez Žen iz Budanj, ki je v cilj pritekel po dveh urah 48 minutah in 52 sekundah. Dokaj prepričljivo je ugnal prvega zasledovalca Aleša Debeljaka iz ŠD Ljubljanske mlekarne (2: 52,24).
V ženski konkurenci so vse stopničke zmagovalnega odra zasedle Primorke. Zmagala je Kristina Kržišnik (3:44,10) pred Asto Gregorič (3:48,37) in Tino Oberstar (3: 52,46).
Tek na 12 kilometrov s 600 metri višinske razlike je dobil član KD Brda Matic Plaznik, ki je bil v cilju v manj kot uri (57,58). Drugo mesto je osvojil Ajdovec Elis Filipič (59,44). V ženski konkurenci je bila najhitrejša Nika Mazi iz okolice Ljubljane (1:13,48), najboljši primorski dosežek pa je s tretjim mestom prispevala Vipavka Kristina Vanceta (1: 19,33).
