
# Искали да изнасилят войника, който застреля 8 души в руско поделение

Published at: **2019-11-07T03:42:00+00:00**

Author: ****

Original: [Blitz.bg](https://blitz.bg/svyat/iskali-da-iznasilyat-voynika-koyto-zastrelya-8-dushi-v-rusko-podelenie_news707843.html)

https://blitz.bg/svyat/iskali-da-iznasilyat-voynika-koyto-zastrelya-8-dushi-v-rusko-podelenie_news707843.html Blitz.bg

        Руският войник Рамил Шамсутдинов, който застреля осем други военни в поделение в сибирския град Чита, е бил заплашен, че ще го изнасилят, съобщават местни медии.
      
В показанията си пред военните следователи той е разказал, че лейтенант от поделението го е предупредил, че след караула ще му дадат да разбере.
"Всички млади войници преди мен бяха изнасилвани, зная го. Значи тази вечер е мой ред, нямаше къде да се дяна, какво да правя?" - споделя войникът.
На въпрос защо не се е обърнал с жалба към офицерите той казва, че не би могъл да очаква подкрепа от тях: "На кого да се оплача? Смешно е. Няма на кого за кажа. На кого да кажа, след като самите офицери ме биеха?"
Шамсутдинов е посочил, че съжалява за убийството на двама души, които случайно са се оказали под куршумите, за останалите не изпитва "никакво съжаление".
Бащата на Рамил Шамсутдинов - Салим Шамсутдинов, смята, че синът му е бил доведен до това състояние заради извращенията и тормоза над "старите" войници над "младите", който е познат в руската армия като "дедовщина".
"Дедовщината, постоянните и продължителни издевателства над него", подчертава бащата на 20-годишния войник.
Припомняме, изданието Newsader разказа, че "старите" войници биели Шамсутдинов "с вещина", пред свидетели, но на места, където няма камери. Последиците от побоите не били тежки - не се е стигало до счупвания, но травмите били много болезнени. При медицинските прегледи войникът не смеел да каже каква е истинската причина за натъртванията и кръвонасяданията, защото рискувал да стане жертва на още по-жестоки побои.
Младежът излязъл от равновесие, когато опитали да го принудят да почисти тоалетната чиния в караулното "със собственото си лице" - след изнурителна строева подготовка във времето за почивка и учене на устава вместо сън. Един от младшите офицери натискал главата му в тоалетната, а друг му нанесъл побой, след като новобранецът въпреки всичко не се подчинил.
