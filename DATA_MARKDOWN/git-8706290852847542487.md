
# Διαμαρτυρία της Γεροβασίλη στον πρόεδρο της Βουλής για τη διακοπή των εργασιών μετάδοσης των εργασιών της Ολομέλειας

Published at: **2019-11-01T16:20:00+00:00**

Author: ****

Original: [enikos.gr](http://www.enikos.gr/politics/681666/diamartyria-tis-gerovasili-ston-proedro-tis-voulis-gia-ti-diakopi)

Επιστολή με την οποία διαμαρτύρεται για την διακοπή της προβολής των εργασιών της Ολομέλειας του Κοινοβουλίου, προκειμένου να μεταδοθεί από το κανάλι της Βουλής, μία κομματική εκδήλωση του ΠΑΣΟΚ, απέστειλε η Όλγα Γεροβασίλη στον πρόεδρο της Βουλής.
Στην επιστολή της, η γραμματέας της ΚΟ του ΣΥΡΙΖΑ, Όλγα Γεροβασίλη τονίζει: “Μας ενημερώσατε στη Διάσκεψη των Προέδρων της Βουλής για την προσπάθειά σας να αναβαθμίσετε το Κανάλι της Βουλής και να δίνει πρωτογενώς την εικόνα από τις ομιλίες των αρχηγών των κομμάτων. Αυτό σε καμία περίπτωση δεν μπορεί να σημαίνει διακοπή της μετάδοσης της Ολομέλειας της Βουλής”.
Όπως υπογραμμίζει στην επιστολή της, “αυτό συνέβη σήμερα λίγο μετά τις 14.55 όπου διεκόπη από το Κανάλι της Βουλής η ζωντανή μετάδοση των εργασιών κοινοβουλευτικού ελέγχου της Ολομέλειας για να μεταδοθεί κομματική εκδήλωση” και προσθέτει: “Κύρια αποστολή όμως του Καναλιού της Βουλής είναι η μετάδοση των εργασιών της Ολομέλειας και των Επιτροπών της. Για αυτό η απευθείας μετάδοση των εργασιών της Ολομέλειας δεν μπορεί να διακόπτεται για να μεταδίδονται κομματικές εκδηλώσεις. Αυτές μπορούν να μεταδίδονται αμέσως μετά τη λήξη των εργασιών της Ολομέλειας ώστε να μην διακόπτεται η απευθείας μετάδοση των εργασιών της Ολομέλειας. Με αυτόν τον τρόπο η αναβάθμιση του Καναλιού της Βουλής μπορεί να γίνει χωρίς υποβάθμιση του ρόλου του Κοινοβουλίου”.
