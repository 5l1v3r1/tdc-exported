
# Τσαγκαροδευτέρα η μέρα που όλοι μας... μισούμε - Πώς καθιερώθηκε ο όρος

Published at: **2019-11-04T17:17:00+00:00**

Author: ****

Original: [enikos.gr](http://www.enikos.gr/society/681093/tsagkarodeftera-i-mera-pou-oloi-mas-misoume-pos-kathierothike-o-o)

Με γκρίνια ξεκινά συνήθως η Δευτέρα καθώς ο καθένας ξαναμπαίνει στους κουραστικούς ρυθμούς της καθημερινότητάς του μετά το διάλειμμα του σαββατοκύριακου. Μάλιστα, συνηθίζουμε να τη λέμε Τσαγκαροδευτέρα. Κατά την ελληνική δημώδη γλώσσα σημαίνει η Δευτέρα (ημέρα) του τσαγκάρη.
Ο όρος καθιερώθηκε από προπολεμικά, όταν οι τότε τσαγκάρηδες στην Αθήνα την επόμενη μέρα της Κυριακής, δηλαδή τη Δευτέρα, επειδή δεν είχαν δουλειά είχαν καθιερώσει από μόνοι τους συνέχιση διήμερης αργίας κάθε εβδομάδα, έχοντας τα καταστήματά τους κλειστά και τη Δευτέρα.
Έτσι καθιερώθηκε να λέγεται για οποιαδήποτε εργάσιμη ημέρα της εβδομάδας περισσότερο σκωπτικά σε αδικαιολόγητη αργία, ή συνηθέστερα σε καθυστέρηση προσέλευσης στον χώρο εργασίας π.χ. "τσαγκαροδευτέρα είναι σήμερα;", ή "τσαγκαροδευτέρα έχουμε σήμερα και δεν πάτε (ή δεν έρχεστε) για δουλειά;" σύμφωνα με τα στοιχεία της Βικιπαίδειας.
Στη βιβλική παράδοση, δηλαδή στον Χριστιανισμό και τον Ιουδαϊσμό, η Δευτέρα είναι η δεύτερη μέρα της εβδομάδας. Σε αρκετές χώρες της Ευρώπης, Αυστραλίας, Αφρικής και Νότιας Αμερικής η Δευτέρα θεωρείται συχνά η πρώτη ημέρα της εβδομάδας. Στην Ασία, πολλές γλώσσες αναφέρονται στη Δευτέρα ως "ημέρα της αρχής".
Το διεθνές πρότυπο ISO 8601 καθορίζει τη Δευτέρα ως πρώτη ημέρα της εβδομάδας. Τα περισσότερα σύγχρονα Λειτουργικά Συστήματα δίνουν τη δυνατότητα προεπιλογής μεταξύ της Δευτέρας και της Κυριακής ως πρώτης ημέρας της εβδομάδας στα ημερολόγια.
