
# Νέο κάλεσμα της ΠΟΦΕΝ σε όλους τους φοιτητές για κινητοποίηση στις 7/11

Published at: **2019-11-03T11:28:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595511/neo-kalesma-tis-pofen-se-olous-tous-foitites-gia-kinitopoiisi-stis-711)

Σε νέο κάλεσμα προχώρησε σήμερα, με ανακοίνωση της, η ΠΟΦΕΝ προς όλους τους φοιτητές για κινητοποίηση στις 7 Νοεμβρίου. «Καλούμε όλους τους φοιτητές να δώσουν δυναμικά το παρόν τους στις 7/11 στους χώρους σπουδών τους, για να διεκδικήσουμε όλα όσα μας στερούν. Φτάνει πια στην κοροϊδία. Πραγματική ενίσχυση της Κρατικής Φοιτητικής Μέριμνας εδώ και τώρα», αναφέρει. Σε απαντητική της επιστολή σε ανακοίνωση του Υπουργείου Παιδείας, Πολιτισμού, Αθλητισμού και Νεολαίας, που δημοσιεύτηκε στις 31 Οκτωβρίου, η ΠΟΦΕΝ αναφέρει ότι το Υπουργείο «προσπαθεί να ρίξει στην ΠΟΦΕΝ την ευθύνη που εδώ και 8 μήνες η Επιτροπή, που συστάθηκε για εξέταση των αιτημάτων μας γύρω από την Κρατική Φοιτητική Μέριμνα, ουσιαστικά δεν λειτουργεί σε συνδυασμό με άλλους ανυπόστατους ισχυρισμούς». Αναφέρει, επίσης, ότι στην ανακοίνωση γίνεται αναφορά για μεγάλη καθυστέρηση ορισμού των αντιπροσώπων που θα συμμετείχαν στην Επιτροπή από μεριάς της ΠΟΦΕΝ και προσθέτει ότι στις 6 Φεβρουαρίου 2019, πραγματοποιήθηκε συνάντηση της ΠΟΦΕΝ με τον κ. Χαμπιαούρη, με αφορμή την κινητοποίηση που είχε ανακοινώσει η ΠΟΦΕΝ στις 7 Φεβρουαρίου, εάν δεν ικανοποιούνταν τα αιτήματα της ΠΟΦΕΝ γύρω από τη Κρατική Φοιτητική Μέριμνα. «Μέσα από τη συνάντηση, αν και δεν ικανοποιήθηκαν τα αιτήματα μας, ο Υπουργός προχώρησε στη σύσταση Επιτροπής για εξέταση αυτών. Μετά από λίγες μέρες, στις 22 Φεβρουαρίου 2019, η ΠΟΦΕΝ έλαβε μέσω email επιστολή από λειτουργό του ΥΠΠΑΝ, ο οποίος εκ μέρους της κας Τέρψας Κωνσταντινίδου,  ζητούσε από την ΠΟΦΕΝ να αποστείλει τα άτομα που θα συμμετείχαν εκ μέρους της Ομοσπονδίας στην Επιτροπή. Η Γενική Γραμματεία, αφού προχώρησε άμεσα σε συνεδρία για να αποφασίσει ποια θα είναι τα άτομα, απέστειλε  στις 25 Φεβρουαρίου, στο συγκεκριμένο email, τα στοιχεία των τριών ατόμων που θα συμμετείχαν στην Επιτροπή», σημειώνει. Δυστυχώς, συνεχίζει η ΠΟΦΕΝ, από τότε δεν έτυχε της όποιας ενημέρωσης μέχρι και τον Απρίλη. «Έτσι η ΠΟΦΕΝ προχώρησε στην αποστολή νέας επιστολής προς τον Υπουργό στις 22 Απριλίου 2019, στην οποία ζητούσε ενημέρωση για την Επιτροπή, αποστέλλοντας παράλληλα εκ νέου τα στοιχεία των τριών ατόμων. Επίσης είχαμε ενημερωθεί τότε, μετά και από τηλεφωνική επικοινωνία με πρωτοβουλία της ΠΟΦΕΝ, για τον ισχυρισμό του Υπουργείου ότι δεν έλαβε ποτέ το πρώτο email από την ΠΟΦΕΝ. Όμως μέχρι και τον Απρίλη δεν μπήκε κανείς στον κόπο να επικοινωνήσει ξανά με την ΠΟΦΕΝ για το ζήτημα», προσθέτει. Όπως αναφέρει η ΠΟΦΕΝ, μετά την επιστολή, διευθετήθηκε συνάντηση της Επιτροπής στις 24 Απριλίου 2019 η ώρα 11 το πρωί. «Δυστυχώς από τότε δεν τύχαμε καμιάς νέας ενημέρωσης, για τούτο και ως ΠΟΦΕΝ απαιτήσαμε τη συνάντηση της Επιτροπής,  που έγινε τελικά στις 29 Οκτωβρίου. Για όλα τα πιο πάνω ως ΠΟΦΕΝ έχουμε στοιχεία που αποδεικνύουν τα όσα καταγράφουμε», συμπληρώνει. Αναφέρει, επιπρόσθετα, ότι στην ανακοίνωση γίνεται επίσης αναφορά ότι στη πρώτη σύσκεψη της Επιτροπής τον Απρίλη, ενώ ζητήθηκε από την ΠΟΦΕΝ να επανέλθει με συγκεκριμένα αναλυτικά αιτήματα, αυτό δεν έγινε. «Οφείλουμε και εδώ να θυμίσουμε ότι ως ΠΟΦΕΝ παραδώσαμε τα αιτήματά μας αναλυτικά τόσο στην συνάντηση με τον κ. Χαμπιαούρη στις 6 Φεβρουαρίου, τόσο κατά την πρώτη συνεδρία της Επιτροπής, όσο και κατά τη δεύτερη που έγινε στις 29 Οκτωβρίου. Παράλληλα ως ΠΟΦΕΝ, τα κυριότερα σημεία των αιτημάτων μας γύρω από  την Κρατική Φοιτητική Μέριμνα, βρίσκονται εδώ και τουλάχιστον 3 χρόνια στα ψηφίσματα που εγκρίθηκαν στα Συνέδρια της ΠΟΦΕΝ που πραγματοποιούνται κάθε τέλη Δεκεμβρίου και που παραδίδονται πάντα στην πρώτη εθιμοτυπική συνάντηση της νέας Γενικής Γραμματείας με τον εκάστοτε Υπουργό Παιδείας», προσθέτει. Επομένως, συνεχίζει η ΠΟΦΕΝ στην ανακοίνωση της, «με όσα αναγράφονται στην ανακοίνωση, ο κ. Υπουργός και οι λειτουργοί του ΥΠΠΑΝ, φαίνεται ότι δεν έχουν μπει στον κόπο να διαβάσουν ούτε τα τελευταία ψηφίσματα της ΠΟΦΕΝ που προέκυψαν τον περασμένο Δεκέμβριο». «Το ΥΠΠΑΝ επιμένει ακόμα και μέσα από αυτή του την ανακοίνωση, ότι θα συνεχίσει να εφαρμόζει τη νομοθεσία ως έχει. Δεν είναι λοιπόν πρόθυμοι να συζητήσουν τα αιτήματα της ΠΟΦΕΝ, παρά τις υποσχέσεις μηνών. Εάν τα αιτήματα της ΠΟΦΕΝ, που έχουν ως μόνο γνώμονα τη δημιουργία επαρκούς  Φοιτητικής Μέριμνας, έχουν ως στόχο, με όσα λέει η ανακοίνωση του ΥΠΠΑΝ, την εξυπηρέτηση αλλότριων σκοπών και δεν εξυπηρετούν τα συμφέροντα των φοιτητών, τότε ποιος πραγματικά τα εξυπηρετεί; Προφανώς όχι όσοι αρνούνται την ενίσχυση της Φοιτητικής Μέριμνας ενώ είναι εφικτό. Όχι όσοι μιλούν για «εξορθολογισμό» των κρατικών προϋπολογισμών, προχωρώντας σε αποκοπές και από την Παιδεία, ενώ προκλητικά χάνονται δισεκατομμύρια ευρώ από τους κόπους του λαού μας για τα συμφέροντα ιδιωτικών συμφερόντων», καταλήγει.
