
# Вбивство Кирила Тлялова: інспектору поліції повідомили про підозру

Published at: **2019-11-05T17:26:01+00:00**

Author: ****

Original: [Слово і Діло](https://www.slovoidilo.ua/2019/11/05/novyna/pravo/vbyvstvo-kyryla-tlyalova-inspektoru-policziyi-povidomyly-pro-pidozru)


        Інспектору поліції, який здійснив постріл, від якого загинула п'ятирічна дитина Кирило Тлялов, було повідомлено про підозру у вбивстві з необережності, його зброя поки що не знайдена.
      
Про це під час брифінгу повідомив директор ДБР Роман Труба у вівторок, 5 листопада.
«Сьогодні інспектору поліції оголосили підозру у вбивстві, скоєному з необережності», - сказав Труба.
Водночас, за його словами, зброю, з якої був зроблений постріл, котрий спричинив смерть дитини, поки що не знайдено. Поліцейському повідомили про підозру за частиною 1 статті 119 Кримінального кодексу (Вбивство через необережність). Також йому повідомлено про підозру у незаконному поводженні зі зброєю та хуліганстві.
Ще одному поліцейському повідомлено остаточну підозру в хуліганстві і незаконному поводженні зі зброєю.
Ще двом фігурантам справи - неповнолітньому і цивільній особі – повідомили про підозру в незаконному поводженні зі зброєю та хуліганстві.
Крім цього, Труба заявив про те, що Кирило був убитий внаслідок рикошету кулі від каменю.
«Куля пролетіла 50 метрів і влучила в камінь, при цьому зрикошетила і ще пролетіла 30 метрів і потрапила в голову хлопчика», - розповів директор ДБР.
Нагадаємо, 31 травня в Переяславі Київської області п'ятирічний хлопчик у власному дворі внаслідок пострілу отримав важке поранення голови і відкриту черепно-мозкову травму.
Стан Кирила був вкрай важким - він перебував під апаратом штучної вентиляції легенів. У понеділок, 3 червня, в лікарні Києва Кирило помер, лікарям не вдалося врятувати його життя.
Хочете обговорити цю новину? Долучайтеся до телеграм-чату CHORNA RADA
