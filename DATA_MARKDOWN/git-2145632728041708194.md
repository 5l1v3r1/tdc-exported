
# În 2019 a fost cea mai caldă lună octombrie din toate timpurile

Published at: **2019-11-06T22:00:00+00:00**

Author: **Mihaela Stoica**

Original: [DESCOPERĂ](https://www.descopera.ro/dnews/18546919-in-2019-a-fost-cea-mai-calda-luna-octombrie-din-toate-timpurile)

Luna trecută a fost cea mai caldă lună octombrie de la începerea măsurătorilor, potrivit datelor furnizate de Serviciul privind Schimbări Climatice al UE, Copernicus.
În octombrie 2019, la nivelul întregului glob, temperaturile cu fost cu 0,69 grade Celsius mai mari decât media acestei luni, din intervalul 1981 - 2010, şi cu 0,01 grade Celsius peste recordul anterior stabilit în octombrie 2015, potrivit AFP.
Potrivit datelor Copernicus, temperaturile din octombrie acest an au fost cu 1,2 grade peste media perioadei pre-industriale, în contextul în care iulie şi septembrie 2019 au fost, de asemenea, cele mai calde luni de la începerea măsurării temperaturilor.
„În contextul creşterii emisiilor gazelor cu efect de seră şi al impactul rezultat asupra temperaturilor globale, recordurile vor continua să fie doborâte în viitor”, afirma în iulie Jean-Noel Thepaut, şeful Copernicus.
Datele serviciului UE arată că, în majoritatea zonelor din Europa, temperaturile au fost peste medie şi „semnificativ peste medie” în părţi din Arctica, părţile estice ale Statelor Unite şi Canadei, Orientul Mijlociu şi cea mai mare parte a Africii de Nord şi Rusiei.
Potrivit datelor Organizaţiei Meteorologice Mondiale, în 20 din ultimii 22 de ani au fost depăşite recordurile de temperatură.
Oamenii de ştiinţă au avertizat în repetate rânduri, în special în ultimul an, că dacă omenirea nu va reuşi să limiteze încălzirea globală, valurile de caniculă mortale, indundaţiile şi furtunile amplificate de creşterea nivelui mărilor se vor intensifica.
Luna trecută, aceştia au arătat că emisiile de gaze cu efect de seră au încălzit suprafaţa Terrei mult mai repede decât s-a preconizat anterior, iar dacă acestea nu vor fi oprite, modele climatice indică, pentru anul 2100, o creştere a mediilor temperaturilor între 6,5 şi 7 grade Celsius peste nivelurile pre-industriale.

        Vă recomandăm să citiţi şi:
      

        
          Încălzirea globală ne face mai bolnavi. Cum ne afectează
        
      

        
          Ultima şansă a umanităţii pentru combaterea încălzirii globale
        
      

        
          Schimbările climatice ar putea duce la dispariţia unui tip important de nori
        
      

        
          Valurile uriaşe ar putea fi o consecinţă a schimbărilor climatice
        
      
