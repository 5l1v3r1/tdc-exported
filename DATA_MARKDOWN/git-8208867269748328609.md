
# Disciplina di bilancio e garanzia comune sui depositi: si aprono due crepe nel muro tedesco

Published at: **2019-11-06T15:06:00+00:00**

Author: **dalla nostra corrispondente TONIA MASTROBUONI**

Original: [Repubblica.it](https://www.repubblica.it/economia/2019/11/06/news/disciplina_di_bilancio_e_garanzia_comune_sui_depositi_si_aprono_due_crepe_nel_muro_tedesco-240395174/)

BERLINO - Cambiare la costituzione, ampliare i margini dello 'zero deficit' per garantire una maggiore flessibilità sui conti pubblici tedeschi. La proposta arriva da due dei cinque 'saggi' economici del governo Merkel, e tra di essi spicca la firma della neo consigliera della Bce, Isabel Schnabel. "C'è il rischio che il cosiddetto 'freno al debito'", con il suo margine di oscillazione stabilito allo 0,35%, "sia troppo tosto durante periodi di crollo dell'economia e troppo debole quando l'economia va bene". Inoltre, secondo l'economista dell'Università di Bonn, il dogma dello 'zero deficit' "rischia di inibire gli investimenti che sono molto necessari. Un'alternativa potrebbe essere quella di introdurre una 'golden rule' che consenta di fare debito per finanziare investimenti". La 'golden rule' per gli investimenti è una vecchia conoscenza, nel dibattito sulle regole di bilancio, sia in Italia sia in Europa. In ogni caso, tutti e cinque i membri del Consiglio degli esperti economici hanno invitato il governo a non legarsi mani e piedi al pareggio di bilancio, di sfruttare almeno il margine di sforamento previsto dal freno costituzionale. Intanto i cinque 'saggi' del Sachverstaendigenrat hanno anche rivisto in peggio le stime per la prima economia europea, dallo 0,8 allo 0,5 per cento per quest'anno e addirittura dall'1,7 allo 0,9 per cento nel 2020. Che, aggiustato al netto delle giornate lavorative, scende addirittura allo 0,5 per cento. E sottolineano che le tensioni derivanti dalle guerre commerciali di Trump e le svolta digitale in un settore chiave come quello automobilistico sono sfide che gravano sull'economia tedesca. Nel rapporto, sottolineano anche che in Germania vengono fondate troppe poche imprese. La previsione al ribasso fornita dal Consiglio è arrivato nelle stesse ore in cui le agenzie battevano la notizia della proposta del ministro delle Finanze, Olaf Scholz, di riaprire il cantiere dell'Unione bancaria per portarne finalmente a compimento il terzo e ultimo pilastro. Ma la lettera al Financial Times con cui il vicecancelliere ha avanzato una proposta "non facile, per un ministro delle Finanze tedesco", cioè quella del fondo europeo comune per i depositi bancari, è vincolata a condizioni che saranno difficili da accettare, per alcuni Paesi. A prescindere dal fatto che si tratta, per ora, di un'iniziativa del politico socialdemocratico e non di una proposta del governo. Ma Scholz chiede che prima di discuterne si rivedano le regole sui bilanci, smettendo di considerare neutrali i titoli di Stato. Per Paesi come l'Italia, in cui le banche hanno comprato bond sovrani a piene mani e che hanno rifiutato l'ipotesi di doverne compensare il rischio con capitale extra in ogni sede internazionale di discussione (quella della riforma di Basilea in primis), sembra già una proposta difficile da digerire. Ma intanto la discussione è riavviata.
