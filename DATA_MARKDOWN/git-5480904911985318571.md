
# Soud začne projednávat kauzu dozorců a telefonování ve věznici

Published at: **2019-11-01T02:02:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/soud-zacne-projednavat-kauzu-dozorcu-a-telefonovani-ve-veznici/1815794?utm_source=rss&utm_medium=feed)

Praha - Pražský městský soud dnes začne projednávat případ dvou dozorců z pankrácké věznice. Petr Frumar a Roland Augustin podle obžaloby nechávali v rozporu s předpisy telefonovat vazebně stíhané lidi. Jedním z nich byl údajně i Libanonec Alí Fajád, jehož vydání požadovaly Spojené státy. Za zneužití pravomoci a přijímání úplatků hrozí oběma strážným až desetileté vězení.
Státní zástupce tvrdí, že Frumar i Augustin pouštěli od září 2015 do března 2016 některé vězně k telefonním automatům umístěným na chodbě věznice. Mezi privilegovanými byl údajně nejen obchodník se zbraněmi Fajád, ale i jeho spoluobžalovaní Chálid Marabí a Faouzi Jaber. Frumar se podle obžaloby navíc pokusil o podvod, protože Fajádovi nabízel, že za milion amerických dolarů (zhruba 23 milionů korun) ovlivní soud v jeho prospěch.
Fajád byl z české vazby nakonec propuštěn výměnou za pět Čechů unesených v Libanonu. Tamní soud ho později osvobodil. USA vinily Fajáda a další dva zadržené z toho, že chtěli prodat kokain a zbraně americkým agentům, kteří předstírali, že jsou členy kolumbijské teroristické organizace FARC.
