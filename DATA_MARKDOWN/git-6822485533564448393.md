
# توئیتر حساب کاربری شبکه المنار و الاعلام الحربی را مسدود کرد

Published at: **2019-11-02T21:28:00+00:00**

Author: ****

Original: [جامعه خبری تحلیلی الف](https://www.alef.ir/news/3980811199.html)

شبکه اجتماعی توئیتر بدون اعلام قبلی صفحه شبکه المنار و الاعلام الحربی دو رسانه نزدیک به مقاومت را مسدود کرد.
به گزارش فارس، شبکه اجتماعی توئیتر روز شنبه به یکباره و بدون اطلاع قبلی صفحه شبکه المنار وابسته به حزب‌الله لبنان و صفحه «الاعلام الحربی المرکزی» را که اخبار میدانی جبهه مقاومت را پوشش می‌داد، مسدود کرد.
تمامی صفحات مربوط به شبکه المنار از جمله صفحات اخبار و برنامه‌های این شبکه نیز مسدود شده است.
وبگاه شبکه المنار این اقدام توئیتر را نشان دهنده فشارهای سیاسی دانست و نوشت که صفحه شبکه المنار نزدیک به یک میلیون دنبال کننده داشت.
به نظر می‌رسد این اقدام توئیتر در پاسخ به درخواست نمایندگان آمریکایی از «جک دورسی» مدیر عامل توئیتر در ۲۲ اکتبر (۳۰ مهر ماه) گذشته باشد.
در این تاریخ چهار تن از اعضای مجلس نمایندگان آمریکا به نام‌های «تام رید»، «مکس رز»، «برایان فیتزپاتریک» و  «جاش گاتمر» به شدت از توئیتر به علت میزبانی از حساب‌های کاربری وابسته به حزب‌الله و حماس انتقاد و این دو گروه مقاومت را «سازمان‌های تروریستی خارجی» توصیف کردند.
به نوشته وبگاه «هیل» وابسته به کنگره آمریکا، این نمایندگان از «جک دورسی» خواستند تا با حضور در کنگره، در خصوص دلایل حضور حزب‌الله و حماس در توئیتر توضیح دهد.
فشارها علیه بازوی رسانه‌ای مقاومت به توئیتر محدود نشده و در ماه گذشته همین نمایندگان نامه‌هایی به رؤسای فیس‌بوک، یوتیوب و توئیتر نوشته و از آنها خواستند تا حساب‌‌های کاربری وابسته به حزب‌الله و حماس را مسدود کنند.
