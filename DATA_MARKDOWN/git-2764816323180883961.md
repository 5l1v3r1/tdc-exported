
# Apple TV+ je tady. Opravdu nabízí jen osm pořadů

Published at: **2019-11-01T12:28:03+00:00**

Author: **Lukáš Václavík**

Original: [Cnews.cz](https://www.cnews.cz/apple-tv-spusteni-cena-obsah-platformy)


        VŠECHNY FOTOGRAFIE
      
Dnešek je pro Apple významným dnem. Cupertinská firma si ověří, zdali může soupeřit s tradičními televizemi i jejich internetovými protějšky, jako jsou Netflix, HBO Go či Amazon Prime Video. Spouští totiž vlastní předplacenou streamovací platformu Apple TV+.
Po zdražení HBO Go jde o nejlevnější globální videotéku, stojí 139 Kč na měsíc. Služba je rovnou aktivní v rámci Rodinného sdílení pro šest osob, u Netflixu se za sdílení připlácí. Apple TV+ má bezplatnou týdenní zkušební dobu. A kdo od druhé poloviny letošního září koupil nový iPhone, iPad, iPod Touch, Apple TV nebo Mac, ten si bude moci TV+ užívat zdarma celý rok.
Na otestování vám ale opravdu bude stačit i ten týden. Jak se dnes definitivně potvrdilo, v TV+ je pouze původní tvorba produkovaná Applem, žádný licencovaný obsah odjinud. Díky tomu Apple nemusel řešit právní otázky a službu rovnou odstartoval v celém světě. Jenže ze stejného důvodu je katalog chudý. Obsahuje celkem osm titulů: sedm seriálů a jeden dokumentární film. U seriálů jsou k dispozici první tři epizody, další budou vycházet v týdenních intervalech. Velký rozdíl oproti 5000 titulů Netflixu nebo 1800 u HBO Go.
TIP: Apple stagnuje. Prodej iPhonů stále klesá, ale vyvažují to služby
Jak jsme správně tipovali, obsah je dostupný s českými titulky. Dabing nemá žádný z pořadů. Navíc dětský seriál Helpsters zcela bez titulků a spoléhá se na rozšířenou dabingovou podporu, leč ten český chybí.
Apple TV+ vysílá v rozlišení až 4K s HDR (Dolby Vision) a zvukem v Dolby Atmos. Sledovat jej lze na krabičce Apple TV a v aplikacích pro iOS, ipadOS a macOS. Mimo jablečné platformy je dostupný na Smart TV od Samsungu, série 2018 a novější. Později se přidají LG, Sony, Vizio, Roku a Amazon Fire TV. Kde nebude aplikace, tam bude fungovat alespoň streamování přes AirPlay 2.
Na počítačích je TV+ možné sledovat v Safari, Chromu a Firefoxu na adrese tv.apple.com. Webová verze má prozatím několik chyb či omezení. Chybí české rozhraní i popisky (v aplikací jsou), v titulcích se zobrazuje každý jazyk čtyřikrát a alespoň v mém případě nefunguje synchronizace časové osy. Rozkoukané video z mobilu se v prohlížeči spustí od začátku. Ale pokud jej sleduju na PC a pak se k němu na PC také vrátím, tehdy si poslední čas pamatuje. A v prohlížeči samozřejmě nefunguje stahování pro offline zhlédnutí.

        VŠECHNY FOTOGRAFIE
      
