
# واکنش وزارت دفاع افغانستان به تازه‌ترین گزارش سیگار: تلفات نظامیان افزایش نیافته است

Published at: **2019-11-01T13:24:08+00:00**

Author: ****

Original: [RFI](http://fa.rfi.fr/%D9%88%D8%A7%DA%A9%D9%86%D8%B4-%D9%88%D8%B2%D8%A7%D8%B1%D8%AA-%D8%AF%D9%81%D8%A7%D8%B9-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D9%87-%D8%AA%D8%A7%D8%B2%D9%87%E2%80%8C%D8%AA%D8%B1%DB%8C%D9%86-%DA%AF%D8%B2%D8%A7%D8%B1%D8%B4-%D8%B3%DB%8C%DA%AF%D8%A7%D8%B1-%D8%AA%D9%84%D9%81%D8%A7%D8%AA-%D9%86%D8%B8%D8%A7%D9%85%DB%8C%D8%A7%D9%86-%D8%A7%D9%81%D8%B2%D8%A7%DB%8C%D8%B4-%D9%86%DB%8C%D8%A7%D9%81%D8%AA%D9%87-%D8%A7%D8%B3%D8%AA-20191101/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86)


        وزارت دفاع افغانستان در واکنش به گزارش تازۀ "بازرس ویژه ایالات متحده امریکا برای بازسازی أفغانستان"، سیگار، می‌گوید تلفات نظامیان افغان در میدان‌های نبرد نسبت به ماه‌های گذشته کاهش یافته است.
      
سیگار در تازه‌ترین گزارش خود اعلام کرد که از تاریخ اول ماه ژوئن تا ۳۱ سپتامبر سال جاری ۲۰۱۹، تلفات نیروهای امنیتی و دفاعی افغانستان پنج درصد افزایش یافته است.
بر اساس این گزارش، ۶۰ درصد تلفات نیروهای افغان در جریان عملیات دفاعی در برابر حملات گروه طالبان صورت گرفته است.
یک مقام وزارت دفاع ملی افغانستان در واکنش به این گزارش، ضمن تکذیب یافته‌های گزارش سیگار، گفت: تلفات نیروهای امنیتی و دفاعی افغانستان در پایین‌ترین سطح خود قرار دارد.
روح‌الله احمدزی، سخنگوی وزارت دفاع أفغانستان مدعی شد: نظامیان افغان در میدان‌های نبرد تلفات داشته‌اند اما نه به اندازه‌ای که در گزارش سیگار آمده است.
در گزارش سیگار بر أساس آمار "ماموریت حمایت قاطع ناتو" آمده است: این آمار پنج درصد افزایش تلفات را در تابستان امسال نسبت به فصل مشابه سال گذشته نشان می‌دهد.
بنا بر گزارش سیگار، حکومت أفغانستان، از اکتبر ۲۰۱۷، آمار دقیق تلفات و شمار نیروهای ارتش و پلیس أفغانستان را "محرمانه" طبقه‌بندی کرده و اطلاعات را برای عموم منتشر نمی‌کند.
بازرس ویژه ایالات متحده امریکا برای بازسازی أفغانستان، بر أساس آمارهای منابع مختلف، هر سه ماه، گزارشی مبنی بر ارزیابی وضعیت امنیتی و بازسازی أفغانستان، منتشر می‌کند.
