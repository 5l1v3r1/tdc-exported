
# Атанас Ташолов: Имам голям късмет, че съм юноша на Ботев (Пд)

Published at: **2019-11-05T10:54:00+00:00**

Author: ****

Original: [Plovdiv24.bg](https://www.plovdiv24.bg/sport/911307.html)

Атанас Ташолов е един от младите играчи в тима на Нефтохимик, подсилил селекцията след влизането на отбора във Втора лига. Защитникът е роден на 09.09.1998 г., в Пловдив и е юноша на Ботев /Пловдив/, където минава през всички възрастови формации и подписва първи професионален договор. Защитавал е цветовете на Марица /ПД/ и Несебър. Младокът даде пространно интервю за клубния сайт на "шейховете".

        Ботев /Пловдив/ е отборът, в който израстваш. Какво ти даде този отбор?
      
Точно така, в Ботев израснах като спортист. Той ми даде твърде много. Преминах през всички детско-юношески формации и всеки един от треньорите ми е сформирал уменията и навиците, които имам. Имам голям късмет, че съм юноша на Ботев /Пловдив/. Според мен това е една от най-силните школи в България.

        През 2017 г., когато си едва на 18 години, подписваш и първия си професионален договор с Ботев. Как се случи и труден ли беше за теб преходът към мъжкия футбол?
      
Да, на 18 започнах да тренирам с мъжкия отбор и играех последната си година като юноша, в Елитната група. Преди края на сезона разбрах, че ще подпиша професионален договор и това беше много щастлив момент за мен. Преходът не беше толко труден, защото тренирах постоянно с мъжете, а също така те много ми помагаха да се развивам и да вървя нагоре.

        Какви са кариерните ти амбиции? Как се виждаш след 5 години?
      
Първо искам да съм жив и здрав и да нямам контузии. Амбициите ми са стъпка по стъпка да се развивам и да достигна високо ниво във футбола. Бих се радвал да съм тук, но отборът да е в елита на българския футбол, където му е мястото, да играе срещу най-добрите и да преследва челните места.

        Бил си част от юношеския Национален отбор. Кой е най-запомнящият се за теб момент с трикольорите?
      
Един от най - запомнящите моменти с екипа на Националния отбор е един турнир в Москва. На него участвахме осем отбора, от които нашият игра финал, но загуби от Унгария, с 2-1. Но все пак взехме сребърните медали, което това остана много скъп спомен за мен с екипа на трикольорите.

        Лесно ли взе решението да дойдеш в Нефтохимик?
      
Да. Спортният директор Недялко Москов ми се обади и ми сподели целите и амбициите на отбора. Приех с удоволствие и не съжалявам, че облякох зелено-черния екип. Работил съм с господин Москов и преди и знам, че нивото на работа при него е високо.

        Познаваше ли някои от момчетата преди да дойдеш?
      
Честно казано не познавах много момчета от отбора когато дойдох. Познавах само Николай Костов и Боримир Карамфилов, с които съм играл преди.

        Харесва ли ти Бургас? Какво обичаш да правиш в свободното си време?
      
Бургас е един от най - хубавите морски градове. През свободното ми време обичам с приятели от отбора да се разхождам и да ходим на кино.

        Какъв е коментарът ти за последния мач, срещу Лудогорец 2? Защо не успяхте да стигнете до гол, въпреки игровото предимство, особено през първата част?
      
Хубав мач се получи с втория отбор на Лудогорец, но съжаляваме, че не взехме максимума от него. Не успяхме да реализираме гол, липсваше ни завършващият удар в мача, особено през първото полувреме. Тогава изтървахме и не малко чисти положения пред вратата на Лудогорец.

        Вчера започна подготовката за следващия мач, в който Нефтохимик гостува на Ботев (Гълъбово). Какви са очакванията ти?
      
Във всеки мач се опитваме да дадем максимума от себе си. Ботев /Гълъбово/ показват добри игри като домакини. Очакванията ми са да отидем и да победим, да пренесем силните игри и победи като домакини вече и на чужд терен като гости.

        Как приемаш новината, че Нефтохимик се връща да домакинства в Бургас?
      
Това една прекрасна новина. Очакваме всички с нетърпение да заиграем на Efbet Арена Бургас, където се надявам да ни очаква нашата публика и да ни подкрепя във всеки мач от тук нататък.
