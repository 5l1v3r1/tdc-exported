
# Àlex guanya el 22è Mundial català i el desè per a la família Márquez

Published at: **2019-11-03T06:14:13+00:00**

Author: **esport3**

Original: [CCMA](https://www.ccma.cat/esport3/marquez-guanya-el-22e-mundial-catala-i-el-dese-per-a-la-familia-marquez/noticia/2960454/)

Àlex Márquez s'ha convertit en el cinquè pilot català que alça el títol de Moto2. El precedeixen Toni Elías (2010), el primer campió des que la categoria va agafar aquest nom, el seu germà Marc (2012), Pol Espargaró (2013) i Tito Rabat (2014), els tres últims actualment a la màxima categoria amb sort diversa. Però la cilindrada intermèdia té un pioner, Sito Pons, primer campió del món català, que es va fer amb la corona dels 250 cc. l'any 1988 i va repetir l'any següent.
Des d'aleshores, fins a 22 títols Mundials catalans han caigut entre totes les categories. El primer a aconseguir-ho en la màxima cilindrada va ser Àlex Crivillé, l'any 1999, deu anys després d'irrompre a l'elit del motociclisme amb un títol mundial a 125 cc. Aquell mateix 1999 hi va haver un primer doblet català, ja que Emili Alzamora es va proclamar campió als 125. La rica tradició del motociclisme a Catalunya facilitaria la irrupció d'altres joves pilots amb talent i a principis del segle XXI qui agafaria el relleu seria un jove Dani Pedrosa, campió mundial tres anys seguits: als 125 l'any 2003 i als 250 el 2004 i el 2005. 
El compte ha augmentat significativament des de la irrupció d'un autèntic prodigi del motociclisme, Marc Márquez, que fa 9 anys començava la seva impressionant collita de Mundials proclamant-se campió de Moto3, just el mateix any que Toni Elías s'imposava a Moto2. No cal dir que el gran dels Márquez, amb els seus 8 títols mundials, és qui més contribueix a engrandir el llistat de triomfs, però no està sol en l'última dècada, en la que també Pol Espargaró, Tito Rabat i Maverick Viñales (Moto3, 2013) han estat proclamats com els millors de la seva categoria. En total, 22 títols per a pilots catalans, dels quals 10 són a les vitrines de la família Márquez.  
 
 
 
 
