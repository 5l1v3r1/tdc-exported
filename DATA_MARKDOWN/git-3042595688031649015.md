
# - Jeg ville skrike til ham

Published at: **2019-11-04T02:54:45+00:00**

Author: **Marthe Ihle**

Original: [Dagbladet.no](https://www.dagbladet.no/sport/jeg-ville-skrike-til-ham/71779372)

Daværende Rosenborg-spiller Nicklas Bendtner (31) måtte se seg vraket til fotball-VM i Russland i 2018. Åge Hareide begrunnet det med at det var usikkerhet knyttet til om den skadde dansken ville rekke å bli klar innen mesterskapet.
Det ble likevel skrevet adskillige spaltecentimetre om vrakingen, så mye at landslagssjef Hareide til slutt måtte si at nok var nok.

        Bendtner, som nå er tilbake i Danmark og spiller for FC København, er i disse dager aktuell med boka «Begge sider». Der forteller han hvordan han opplevde VM-vrakingen.
      
- «Du skal ikke med, Nicklas.» Det svimler for meg. Det gir slettes, slettes ingen mening. Da jeg dro til Rosenborg, lovet Hareide at...
Slik innledes hendelsen i boka, ført i pennen av Rune Skyum, ifølge danske Ekstra Bladet.

        - Jeg ville skrike til ham, selv om jeg vet, at det ikke ville gitt meg noe som helst, fortsetter Bendtner.
      
Det kommer tydelig fram at dansken var svært skuffet. I et større møte kort tid etterpå blir laget kunngjort, og Bendtner ønsker lagkameratene lykke til. Jon Dahl Tomasson, Hareides assistent, tar ifølge Bendtner tak i ham og sier «surt, gamle dreng».
- Ansiktet viser ikke tegn til skuffelse. (...) Jeg baner meg ut og finner kofferten. Jeg må vekk herfra, skriver Bendtner videre.
Så gikk turen hjem, der han avslører at han prøvde å dempe sorgene med vin.
Hareide hyllet på sin måte den danske superstjerna for hvordan han tok skuffelsen.
- Han reiser seg og spør om han kan få si noe, før han ønsker laget lykke til. Måten de tar det på er fantastisk, sa Hareide.
Dansk presse ville imidlertid ikke la det ligge, og fortsatte å spørre om vrakingen.

        - Forutsetningen for Bendtner var ikke at han skulle være frisk denne mandagen som kommer. Det var sist mandag han måtte være frisk for å bli tatt ut. Det var han ikke. Det er siste gang jeg sier det, sa en irritert Hareide før VM.
      
Bendtner har stått for flere skandaleoverskrifter i løpet av karrieren, også utenfor banen. I boka forteller den tidligere RBK-spissen blant annet om en fyllefest få dager før han debuterte for det danske landslaget i 2006.
