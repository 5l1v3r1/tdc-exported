
# Disney+ nu uit voor het grootste merk smart TV’s

Published at: **2019-11-06T18:53:00+00:00**

Author: **yannickspinner**

Original: [Apparata](https://www.apparata.nl/nieuws/disney-nu-uit-voor-het-grootste-merk-smart-tvs-33041)

Disney’s aankomende streamingdienst Disney+ is al een tijdje te proberen in Nederland maar veel gebruikers hebben wellicht nog niet van de volledige ervaring kunnen genieten. De Disney+-app is tot dusver op LG’s smart TV’s en door Android aangedreven schermen beschikbaar. Daar komt Samsung nu bij.
De meeste gebruikers zijn nog aan het wikken en wegen of ze nu voor Disney+ of Netflix moeten gaan, maar als je al voor de content van de animatiegigant bent gegaan, dan kan het zijn dat je TV de toegewijde app tot dusver niet ondersteunde. Volgens verschillende media is de Disney+ TV-app nu via de Samsung Smart Hub te downloaden.
Als je een smart TV hebt, dan is de kans groot dat dat een Samsung is; het Zuid-Koreaanse techbedrijf is marktleider op het gebied van smart TV’s in Nederland. Je moet daarentegen wel een relatief nieuwe TV van Samsung hebben; toestellen van voor 2017 krijgen de app (nog) niet.
Uiteraard leiden er meerdere wegen naar Rome. Disney+ is in principe op alle moderne laptops, desktops en smartphones te checken en mocht je niet willen klooien met een HDMI-kabel of bootleg streaming-apparaat, dan werkt een Chromecast voor oudere smart TV’s natuurlijk ook.
Disney+ is nog een kleine week in beta, waarna de service op 12 november in Nederland, Canada en de Verenigde Staten uitkomt. Daarna wordt de service in de loop van dit jaar en begin volgend jaar uitgerold in andere landen, waaronder België. Nu nog zien hoe de reclame op Disney+ gaat zijn.
