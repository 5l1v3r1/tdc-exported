
# Akşener Ankara’ya davet etti, genç işadamlarına rozet taktı!

Published at: **2019-11-07T01:00:00+00:00**

Author: **Ahmet Emin Yılmaz**

Original: [OLAY](https://www.olay.com.tr/aksener-ankaraya-davet-etti-genc-isadamlarina-rozet-takti-15541yy.htm)

Gerçi… Gündemde yeni kurulacak partiler gibi bir konu var, ama henüz kurulmadıkları için en genç parti unvanı halen İYİ Parti’ye ait.
O da…
Kongreler sürecine hazırlanırken, bir yandan da üye kampanyaları düzenleyip teşkilat yapısını ve tabanını sağlamlaştırıyor. O nedenle de, üye kayıt standı kurulan meydanlar ve parti merkezinde katılım törenleri düzenleniyor.
İşte…
Bu katılım törenlerinden biri İYİ Parti Genel Başkanı Meral Akşener’in davetiyle dün Ankara’da yapıldı.
Törende…
Bursa’nın tanınmış işadamlarından Turizmci Hayri Yazıcı’nın oğlu Turizmci Mehmet Can Yazıcı ve eşi İç Mimar Nehir Yazıcı ile Bursa Esnaf Odaları Birliği Başkanı Arif Tak’ın oğlu İşadamı Selim Tak ve eşi Senarist Banu Zengin Tak’a rozetlerini bizzat Meral Akşener taktı.
Ayrıca…
İYİ Parti İl Başkanı Dr. Yahya Bahadır’ın eşi Eğitimci Kamile Türkyılmaz Bahadır ile İl Yönetim Kurulu Üyesi Turizmci Hasan Eker’in eşi Turizmci Esra Eker’e de aynı törende Akşener tarafından rozetleri takıldı.
Gerçi…
Ankara’ya gidemedi, ama sokak hayvanları ve barınaklar konusunda verdiği mücadeleyle tanınan BUSKİ ve Nilüfer Belediyesi eski Basın ve Halkla İlişkiler Müdürü Emel Erkul da bu süreçte İYİ Parti’ye katılanlar arasında yer aldı.
Tören sonrası…
Bursa’ya dönüş yolunda görüştüğümüz İYİ Parti İl Başkanı Dr. Yahya Bahadır katılımları değerlendirdikten sonra şunu söyledi:

        “Kongrelere kadar üye sayımızı arttırmak istiyoruz. Bunu da tabanı ve teşkilatı güçlendirecek mahalle örgütlenmesiyle yapmak istiyoruz. Bu noktada çalışmalarımıza ağırlık verdik.”
      
Yürüttükleri üye kayıt stratejisi için “sağlıklı büyüme yöntemi” yorumu yapan Dr. Bahadır umutlu:

        “Bir yandan mahalle örgütlenmesi yaparken bir yandan iş dünyasından genç arkadaşlarımız aramıza katılıyorlar. Bu katılımların ailece olması bize daha da umut veriyor, heyecanımızı arttırıyor.”
      
Şunu da ekledi:

        “Kadın ve gençlerimizin partimize ilgileri de heyecan ve umut veriyor. Hedefimiz Türkiye’yi yönetmek ve bu hedefe emin adımlarla yürüyoruz.”
      
 

        Akşener Bursa’ya panel için gelecek
      
 
Geçen hafta… İYİ Parti İstanbul İl teşkilatının düzenlediği, Genel Başkan Yardımcısı ve Bursa Milletvekili Prof. Dr. İsmail Tatlıoğlu’nun yönettiği Cumhurbaşkanlığı Hükümet Modeli panelinin ardından İYİ Parti Genel Merkezi kapsamlı bir paneller zinciri hazırladı.
Güçlü Türkiye başlığı altında her ay bir ilde değişik konuların ele alınacağı programa göre, 7 Şubat 2020 günü Bursa’da Otomotivin Yönü konuşulacak.
Panelin açılış konuşmasını ise İYİ Parti Genel Başkanı Meral Akşener yapacak.
 

        Gençlik Kolları’yla buluşan Erdoğan, kendini anlatan kitabı imzaladı
      
 
Salı günleri… TBMM’de partilerin Grup Toplantıları yapılıyor. Bu toplantılar nedeniyle teşkilat ziyaretleri de yapıldığı için Meclis koridorları ve giriş kapısı önündeki merdivenlerde renkli görüntüler yaşanıyor.
Bu hafta…
AK Parti Grup Toplantısı’nı izleyenler arasında Gemlik teşkilatıyla Yıldırım Gençlik Kolu da vardı.
Özellikle…
Yıldırım’lı gençler AK Parti Bursa Milletvekili Müfit Aydın’ın çabalarıyla Cumhurbaşkanı Recep Tayyip Erdoğan’la bir araya gelip fotoğraf çektirdiler.
Heyecanlanan gençlere Erdoğan öğütlerde bulundu.
Bu sırada…
İl Gençlik Kolları Başkan Yardımcısı Gülsün Polat elindeki kitabı uzatıp Cumhurbaşkanı’ndan imzalamasını istedi.
Hüseyin Besli ve Ömer Özbay’ın yazdıkları Bir Liderin Doğuşu: Recep Tayyip Erdoğan adlı kitabı alan Erdoğan da adının altına imzasını attı.
Gençler…
Cumhurbaşkanı Erdoğan’la fotoğraf çekilmelerini sağlayan Milletvekili Müfit Aydın’a teşekkür ettiler.
 

        Her gidişinde Erdoğan’la görüşebiliyor
      
 
Aslında… Kısa sayılabilecek bir süre AK Parti Nilüfer İlçe Gençlik Kolu Başkanı olarak görev yapsa da iz bırakan siyasetçi olan Fatoş Şahintürk’ün Cumhurbaşkanı RecepTayyip Erdoğan’la tanışıklığı İstanbul Büyükşehir Belediye Başkanı olduğu döneme uzanıyor.
O nedenle…
Şahintürk her Ankara’ya gidişinde Cumhurbaşkanı Erdoğan’la görüşme fırsatını buluyor.
Salı günü de…
Grup Toplantısı çıkışı TBMM merdivenlerinde Fatoş Şahintürk’le karşılaşan Erdoğan bir süre sohbet etti.
 

        Sessizliği Fan Kulüp bozdu ve Ankara’da ‘Bursa’ya hızlı tren’ istedi
      
 
Ürettiği katma değerin karşılığı kamu yatırımını bir türlü alamayan Bursa, en çok istediği hızlı tren projesi için ilk kez Ankara’ya sesini duyurdu.
Bunu da…
Bursa Fan Kulüp Başkanı Ali Ademoğlu’nun girişimiyle yaptı.
Kenti temsil eden ve çatı özelliği taşıyan kurumların yapmadığını yapan Fan Kulüp sessizliği bozarken, Bursa ilk defa Ankara’da isteğini gündeme getirdi ve yeni bir sayfa açtı.
Bursa Fan Kulüp’ün kardeş dernekleri Rumelisiad, DOSABSİAD, Dağ-Der, Ankara Bursa Derneği gibi sivil toplum örgütlerinin de katıldıkları gecede Bursa milletvekillerinin yanı sıra bürokrasi ve yargıdaki üst düzey görevlerde bulunan Bursalılar bir araya geldi.
Salonun…
“Bursa Hak Ediyor” sloganı ve hızlı tren fotoğraflarıyla süslendiği geceye katılan Bursa milletvekilleri de, bir sivil toplum örgütü olarak Bursa’nın sesini Ankara’da haykıran Fan Kulüp’e teşekkür ettiler.
Geceden de motive olarak ayrıldılar.
 

        Kozahan’da memleket hasreti giderdi
      
 
Hafta için her akşam Kanal D Ana Haber’le karşımıza gelen, Kanal D Haber Başkanı olarak da yönetim sorumluluğu olan Buket Aydın’ın Bursalı olduğunu bilenlerin sayısı hiç de az değil.
Pazar günü…
Başarılı televizyon habercisinin sosyal medyada Emirsultan ve Üftade türbelerinden fotoğraf paylaştığını görünce “Memlekete hoş geldiniz” mesajı attık.
Meğer…
Biz mesajı attığımızda Buket Aydın da çok özlediği Kozahan’da kahve keyfi yapıp memleket hasreti gideriyormuş.
