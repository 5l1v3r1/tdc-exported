
# Åpenhjertig King: - Følte aldri jeg fikk sjansen

Published at: **2019-11-02T21:57:53+00:00**

Author: **Christian M. Hugsted (I England)**

Original: [Dagbladet.no](https://www.dagbladet.no/sport/apenhjertig-king---folte-aldri-jeg-fikk-sjansen/71776326)

BOURNEMOUTH (Dagbladet): Joshua Kings perlescoring ble kampens eneste da Bournemouth slo Manchester United på Dean Court lørdag formiddag.
Etterpå innrømmet angriperen at det var et spesielt øyeblikk.
- Det er ekstra spesielt for meg. Det er min tidligere klubb og noen av dem er tidligere lagkamerater, også har Ole vært manageren min. Det er spesielt for meg personlig, men for laget handlet det om at vi tok de tre poengene og nå fokuserer vi på kampen mot Newcastle, sier King i pressesonen etter kampen.

        For King tilbrakte fire sesonger i Manchester United fra 2009 til 2013, noe som ble påpekt av en britisk journalist etter kampen, som sa at King egentlig aldri utviklet seg da han var i Manchester.
      
- Hva mener du?
Journalisten pekte så på at King bare fikk to kamper som innbytter for de røde.
- Jeg fikk to kamper som innbytter, ja.
- Jeg kjenner Ole ganske godt, han var manageren min. Han ga meg sjansen på reservelaget, sier King, som ble spurt om det var Solskjær som anbefalte ham til United i sin tid.
- Nei, jeg kjente ikke Ole før jeg dro til United. Jeg snakker til ham når jeg ser ham, han var manageren min i to år.
Det var ikke lett å slå igjennom på førstelaget til United, som hadde angrepsspillere som Dimitar Berbatov, Robin Van Persie, Wayne Rooney og Danny Welbeck i 2013, da King bestemte seg for å dra.
- Jeg ble 21 år og sa til meg selv: «Jeg er 21 år og jeg må spille førstelagsfotball». Jeg dro til Blackburn og kom egentlig aldri i gang der, men jeg trodde på meg selv og mine kvaliteter, sier King og fortsetter;
- Jeg jobbet hardt, men fikk aldri sjansen i Blackburn. Jeg spilte hele tiden på kanten. Jeg visste jeg var spiss, og så fort jeg fikk spille på topp scoret jeg hat trick, jeg tror det var mot Stoke. Fra da av har jeg jobbet hardt og så kom jeg til Bournemouth.

        Etter to sesonger i Blackburn kom han til Bournemouth i 2015. Siden har han vært fast på laget og spilt mer enn 30 ligakamper per sesong.
      
- Da jeg fikk debuten var jeg 17 år gammel, men United-laget på den tiden var fantastisk. Da jeg fikk min debut trodde jeg at jeg kunne bli en en del av troppen, sier King.
- Jeg hadde mange skader i United, jeg vil ikke bruke det som en unnskyldning, men jeg hadde det. Det satte meg tilbake. Jeg ble etter hvert mer voksen og sa: «Hør her, jeg føler ikke at jeg får sjansen, så jeg må videre og fokusere på meg og ta vare på familien min». Og det var det jeg gjorde. I dag spiller jeg fotball på høyt nivå i Premier League for femte sesongen på rad, sier King.
På spørsmål om det var tøft å forlate Manchester United, svarer King:
- Hva tror du?
- Selvfølgelig er det vanskelig å dra. Det var den største klubben i verden på tidspunktet da jeg dro, med historien, med sir Alex Ferguson. Og når du flytter som 16-åring, vet du at det blir tøft, men du tror du skal klare det og forsøke å få en sjanse, sier King.
- Sir Alex pleide å gi noen av unggutta sjansen, som Macheda og Welbeck, han ga dem selvtillit, men jeg følte aldri at jeg fikk den sjansen. Jeg følte at jeg måtte tenkte på meg selv, sier King og fortsetter:
- Kanskje jeg kunne vært tålmodig og blitt værende på reservelaget, men jeg måtte dra videre og spille mannefotball.

        King husker ikke hva Solskjær fortalte ham i den perioden da angriperen forsøkte å komme seg inn på A-laget til United.
      
- Jeg husker ikke hva han sa til meg. Jeg husker bare at han ga meg sjansen på reservelaget og jeg hadde en god periode der som ung. Jeg tror Ole kan bekrefte det. Jeg gikk på en del utlån og så kom jeg tilbake og da var det på tide å spille voksenfotball, sier King.
Etter å ha svart pliktoppfyllende på spørsmålene til engelske journalister, velger King å ikke svare på noen spørsmål på norsk - men haster i stedet tilbake i garderoben.
- Jeg må stikke. Hadet!
