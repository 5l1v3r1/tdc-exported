
# Death Stranding je dechberoucí zážitek a žhavý kandidát na nejlepší hru roku (Recenze)

Published at: **2019-11-01T21:06:00+00:00**

Author: **Ondřej Jarůšek**

Original: [REFRESHER](https://refresher.sk/76124-Death-Stranding-je-dechberouci-zazitek-a-zhavy-kandidat-na-nejlepsi-hru-roku-Recenze)


        Je čas znovu vybudovat Ameriku. Jaká je nejočekávanější hra roku Death Stranding?
      
Na začátku byla exploze. A pak… přišla další. Nebyl to však jen kráter, co po sobě zanechala. Celá Amerika je v troskách. Lidské vazby jsou rozervány a ti, co měli štěstí, přežívají ve světě, kde z měst a států zbyla pustina. Kde déšť přetáčí čas dopředu všemu, čeho se dotkne. A kde se rozdíl mezi životem a smrtí ztrácí jako stopy v písku, které spláchne voda. Možná už mezi nimi ani žádný rozdíl není.
Tohle je Death Stranding. Nejnovější dílo Hidea Kodžimy, jedné z nejuznávanějších osobností herního průmyslu za posledních 20 let. Japonský tvůrce si získal srdce milionů fanoušků díky věhlasné Metal Gear sérii, která se stala průkopníkem stealth žánru. Po odtrhnutí od vydavatelské společnosti Konami však se svým studiem Kojima Productions začal pracovat na novince, která po několika letech vývoje dorazí na pulty obchodů už příští týden.
Jak to tedy dopadlo? Dostál Hideo Kodžima vysokým očekáváním a vytvořil svůj nový magnum opus, anebo se potvrdilo známé české přísloví o mistru tesařovi?

        Všechny screenshoty pocházejí z vlastního hraní
      
Tvojí postavou je Sam Porter – trochu zapšklý kurýr trpící afenfosmofobií, tedy strachem z doteků. Tomu vzhled i hlas propůjčil americký herec Norman Reedus, kterého proslavila zejména role v postapokalyptickém seriálu Živí mrtví (The Walking Dead). A paradoxně je to zrovna člověk, který se bojí fyzického kontaktu s druhými, na koho padne zodpovědnost propojit všechny zbývající obyvatele Spojených států od východního pobřeží až na západ.
Jeho úkolem je plnit objednávky a se zásilkami na zádech cestovat napříč Amerikou od jednoho Uzlového města k druhému, od základny k základně, od člověka k člověku, aby je následně propojil do takzvané chirální sítě. Ta přeživším umožňuje mezi sebou komunikovat, sdílet data a materiály. Jen tak je možné vybudovat zpátky Ameriku a dát lidstvu šanci na přežití před blížící se pohromou. Krok za krokem, den za dnem, uzel za uzlem.
Norman Reedus však zdaleka není jedinou hereckou hvězdou, kterou během tohoto putování uvidíš. Těmi je totiž hra nabitá až k prasknutí. Za zmínku stojí půvabná Léa Seydoux (Fragile), Margaret Qualley (Mama), Tommie Earl Jenkins (Die-Hardman), Lindsay Wagner (prezidentka USA) a legendární Troy Baker (Higgs), který je jedním z vůbec nejvyhledávanějších herců a dabérů v oblasti videoher. Tou největší třešničkou na dortu je pak dánský herec Mads Mikkelsen (Cliff), který dokonale ztvárnil jednoho z hlavních záporáků.
Ansámbl dále dotváří i duo filmových režisérů Guillermo del Toro (Deadman) a Nicolas Winding Refn (Heartman), kteří poskytli svůj vzhled, ale hlas už dodali profesionální dabéři.  
Právě díky jejich výkonům není příběh jen tajemným dobrodružstvím, ale i emocionální jízdou, která tě chvíli bude nutit přemýšlet, jindy trochu děsit a potom zase dojímat. Hlavně tě ale ani chvíli nebude nudit.
Prozrazovat příliš o jednotlivých postavách, jejich vývoji nebo o tom, jakou roli v ději hrají, by nebylo vůči čtenáři zrovna ohleduplné. Jedním z hlavních kouzel hry je totiž postupné rozplétání klubka záhad, kterými je příběh opředen. Kdo v pozadí všeho dění tahá za nitky? Co způsobilo takzvaný Příliv smrti, který do světa živých vyvrhl temné bytosti z druhé strany? A proč byl vybrán zrovna Sam, aby propojil Ameriku do jedné velké sítě? Odpovědi jsou chvílemi na dosah ruky, ale přece pořád tak daleko. V závěru ale do sebe vše s příjemným kliknutím zapadne.
Důležitost mezilidského spojení je ústřední myšlenkou celé hry. To už ostatně Kodžima avizoval v jednom z dřívějších rozhovorů. Dle jeho slov v dnešním světě sílí tendence stavět ploty a zdi, které lidi a národy jeden od druhého oddělují. Death Stranding se proto snaží o pravý opak – sbližovat lidi a budovat mezi nimi mosty. A to jak metaforicky, tak i doslova.
Tato myšlenka je totiž vetkána přímo do samotné hratelnosti a stojí na ní i zdejší unikátní forma kooperace s ostatními hráči. Přestože totiž své zásilky na zádech musíš nést sám, sám je musíš doručit na požadované místo a sám si musíš poradit v soubojích, téměř nikdy vlastně tak úplně sám nejsi. Tedy pokud hraješ online. Pomáhat ti totiž budou stavby a objekty druhých hráčů, které jsou sdíleny mezi jejich světy a tím tvým.
Díky lanu, které za sebou zanechal některý z hráčů, se tak snadno dostaneš ze skály dolů, aniž bys riskoval poškození nákladu. Přepravu si můžeš usnadnit třeba i motorkou nebo autem, jež někdo nechal u cesty stát jen tak opuštěné – možná právě proto, aby ti pomohl. 
A naopak, pokud něco vytvoříš ty, může to usnadnit práci ostatním. Je přitom jedno, zda se jedná jen o obyčejný žebřík položený přes řeku, generátor uprostřed hor na nabíjení vozidel, lanový skluz, který tě v pár vteřinách vyveze na vrchol hory, nebo most postavený mezi dvěma útesy. Každou stavbou můžeš někde někomu pomoct. Abys však měl ke stavbám ostatních přístup, musíš být v oblasti pokryté chirální sítí, proto je důležité ji neustále rozšiřovat a navazovat nová spojenectví.
Ve sdílené schránce si můžete také navzájem darovat materiály na stavby nebo jakékoliv kusy výbavy. Přestože tedy žádného cizího hráče ve hře nikdy fyzicky nepotkáš, můžou ti i tak výrazně pomoct. Spolu s ostatními můžete taky přispívat na výstavbu silnic a věz, že jen málo věcí se vyrovná pocitu jízdy po asfaltce, kterou jsi vybudoval společnými silami s dalšími hráči. To je to, co dělá Death Stranding tolik unikátní hrou.
Více u srdce hřeje snad už jen pohled na toho mrňouse, kterého Sam nosí v přenosném inkubátoru neustále u sebe. Přestože se v praxi jedná jen o „nástroj“, který slouží ke konkrétnímu účelu a po konci služby má být „vyřazen“, nelze si jej nezamilovat.
Těmto prckům se říká PP (Propojené Plody). Zvláštní jsou tím, že nepatří ani do světa živých, ani do světa mrtvých. Jejich místo je přímo uprostřed obou světů. Avšak ani náš hrdina není jen tak obyčejný smrtelník. Sam je totiž takzvaný „navrátilec“, který se v případě smrti vrátí zpět mezi živé. Ovládá navíc také schopnosti DOOMS, díky kterým dokáže vycítit přítomnost monster z říše mrtvých. Těm se zase říká VV.
Díky propojení se svým PP se může Sam lépe orientovat v tom, kde se pouhým okem nepozorovatelné bytosti VV nacházejí. Jejich pozice ti pomáhá určit odradek na Samově rameni, který se otáčí za nejbližší VV a indikuje její vzdálenost. Po vyslání elektronického signálu hráči ukáže i jejich obrysy.
Termín „odradek“ mimochodem pochází z pera spisovatele Franze Kafky, který jej vytvořil na základě jedné z teorií slavného psychologa Sigmunda Freuda. Ve hře se jedná o zařízení, které představuje „spojení mezi naším světem a druhou stranou, mezi živými a mrtvými, mezi lidmi a PP“. Zajímavé, že?
Má to ale háček. Během hry jsem opakovaně narážel na situace, kdy přes hromadu nákladu na zádech nebylo možné vidět, kam přesně odradek ukazuje a jak daleko se VV nachází. A to ani po přehození pohledu zpoza jednoho ramene za druhé. Stačí malý pohyb kamerou a náklad na zádech zase překáží ve výhledu, což ve vypjatých situacích, kdy se kolem vás plíží monstra z říše mrtvých, není zrovna ideální.
Vzhledem k tomu, o jak důležitý prvek se jedná, bych očekával, že se tvůrci podobnému problému zcela vyvarují. Nestalo se tak a bohužel trvá poněkud dlouho, než se s tímto nešvarem hráč naučí pracovat a zvykne si na něj.
Ale i přes nepohodlnou práci s odradkem není příliš složité VV obelstít. Stačí jen ve vhodnou chvíli zadržet dech, počkat a plížit se dál. A když už není jiného zbytí, tak přijde na řadu některá ze zbraní, která jako munici využívá Samovu krev. Ta má totiž unikátní vlastnosti a dokáže bytosti VV snadno zneškodnit. Je škoda, že tyto střety nenabízejí o trochu větší výzvu. 
V jednom však titul vyniká. Čím více objednávek úspěšně dokončíš (ať už příběhových, nebo vedlejších), tím více prvků hratelnosti se ti zpřístupní. A to ať už se jedná o výrobu nových staveb, vozidel, zbraní a munice nebo dalších vychytávek, které Samovi v cestě na daleké východní pobřeží pomůžou – báječné jsou například různé druhy exoskeletonů, které ti navýší maximální možnou váhu neseného nákladu, rychlost sprintu nebo snazší zdolávání horského terénu.
Jak už bývá u Kodžimy zvykem, hra je co do mechanismů nesmírně detailní, a budeš tak třeba muset myslet i na to, aby sis na sponu na batohu připnul i náhradní obuv. Když totiž u svých škrpálů moc prošlapeš podrážky, začneš ztrácet krev. A když jí ztratíš moc, projeví se u tebe chudokrevnost, dříve se unavíš a můžeš upadnout do bezvědomí.
Dokonce i to, jak máš náklad rozmístěn, hraje důležitou roli. Při jeho nerovnoměrném poskládání začneš totiž rychle ztrácet rovnováhu a při pádu si náklad můžeš poškodit. To se pak negativně projeví na tvém celkovém hodnocení po dokončení objednávky.
Znehodnotit náklad ti ale může i časodéšť, který zrychluje plynutí času u všeho, čeho se dotkne – tedy i tvých zásilek – proto je nejlepší v takových případech co nejrychleji vyhledat přístřeší a čekat, až déšť pomine. Vyplatí se taky mrknout na předpověď počasí, abys věděl, jakým místům na mapě se máš v nejbližší době vyhnout.
Nicméně i přes tato slova chvály je třeba jedním dechem dodat, že Death Stranding není hrou pro všechny. Ne každý najde zalíbení ve formě kooperace, kterou hra nabízí, a ne každého bude zkrátka bavit vláčet se po horách s nákladem na zádech s jen relativně malým množstvím akce. Titul se svým pojetím od drtivé většiny dnešní AAA produkce výrazně liší, a přestože tuto míru originality osobně kvituji s povděkem, nemůžu hru s čistým svědomím doporučit „běžnému“ příležitostnému hráči.
Podstatnou část času budeš trávit především cestováním z místa na místo a zdoláváním přírodních překážek, jako například silný proud řeky, který by tě strhl, pokud bys do něj vkročil, hory s příkrými srázy, sněhové vánice a podobně. Ke hře je tedy nutno přistupovat s vědomím, že hratelnost je zaměřená na průzkum a putování, nikoliv na přestřelky.    
A koneckonců ani to spíše menší množství akce, ke kterému dochází, není nic, o čem by stálo za to psát domů. To hlavně kvůli umělé inteligenci, která je v některých situacích až překvapivě pitomá, což je zarážející zejména z toho důvodu, že Kodžimův předchozí počin Metal Gear Solid V: The Phantom Pain se mohl pyšnit jednou z nejlepších AI v otevřeném světě vůbec. Ta je dle mého názoru nepřekonaná dodnes.
Death Stranding však v této oblasti jaksi pokulhává. Tragikomické byly například situace z táborů Mezků. To jsou kurýři ze starých dob, kteří se stali doslova závislými na doručování a pokud signálem zachytí, že přenášíš nějaký náklad, pokusí se tě o něj násilně oloupit. Ne jednou se však stalo, že místo taktického útoku pobíhali zmateně sem a tam, když pak dva z nich odhodlaně nasedli do nákladních aut, elegantně s nimi záhy narazili čelně jeden do druhého.
Zřejmě i to mělo lví podíl na tom, že jsem za více než 40 hodin hraní během žádného souboje na normální obtížnost ani jednou nezemřel. Ani během boss fightů. Pokud si tedy hru koupíš a toužíš po výzvě, zvol si rovnou vyšší obtížnost.
Abych ale recenzi neuzavřel na negativní notu, je třeba vyzdvihnout celkové grafické zpracování, které je učiněnou pastvou pro oči. Není tajemstvím, že Death Stranding pohání Decima engine, na kterém běžel například i hit Horizon Zero Dawn. A je to znát. Od hor, přes pastviny až po zasněžené oblasti hra vypadá jednoduše úchvatně, což platí i pro modely všech postav. Bravo.
Vizuální opojení pak dokresluje i vytříbený zvukový design a soundtrack, ve kterém uslyšíš například libé tóny skupiny Low Roar. S její hudbou se Kodžima setkal při návštěvě Islandu a zaujala jej natolik, že se ji rozhodl použít ve své hře. A není se čemu divit.
Pokud tě specifický tvůrčí rukopis Hidea Kodžimy baví, jsi fanouškem mysteriózních příběhů a hledáš spíš adventurní, explorativní zážitek s unikátní formou kooperace a menším důrazem na akci, Death Stranding bys měl dát šanci. Neočekávej ale další Metal Gear Solid. V takovém případě totiž budeš zklamán.
Sam není voják, ale kurýr. Ačkoliv se v pár přestřelkách chtě nechtě ocitne, jeho prací je doručovat zásilky, což je něco, co bys měl mít před koupí na vědomí. V kombinaci s kooperativní složkou hry se jedná o jedinečnou, chvílemi skoro meditativní pouť, na jejímž konci najdeš daleko více, než sis při prvních krocích myslel.
Trochu děsivé se zpočátku může jevit množství informací ohledně zdejšího světa a jeho fungování, v jehož shluku se zřejmě budeš chvílemi bezmocně plácat jako na břeh vyvržená ryba. Počítej tedy s tím, že než začneš výplod Kodžimovy kreativní fantazie chápat, nějakou dobu to zabere. Ale stojí to za to. Klubko tajemna se postupně začne rozplétat a tobě začne všechno dávat větší smysl. 
Jak už bylo řečeno, Death Stranding není pro všechny, ale nabízí zážitek, jaký tady pravděpodobně ještě nikdy nebyl. Zažehne v tobě emoce, o kterých jsi možná ani nevěděl, že můžeš cítit, přinutí tě zamyslet se nad světem (nejen tím virtuálním) a po dohrání v tobě zanechá hluboký otisk, který by nesmyl ani ten nejsilnější příliv. Hra není bezchybná, ale o žhavém kandidátovi na hru roku nemůže být pochyb. 9/10

        Hra Death Stranding vychází 8. 11. 2019 na konzole PS4, v příštím roce se dočkají i hráči na PC. Děkujeme společnosti Sony za poskytnutí kódu na recenzi.
      
zobraziť výsledkyskryť výsledky0/10
