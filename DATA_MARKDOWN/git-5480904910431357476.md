
# Vedení fotbalistů Lipska nechce uvolnit Schicka na kvalifikaci

Published at: **2019-11-04T11:41:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/vedeni-fotbalistu-lipska-nechce-uvolnit-schicka-na-kvalifikaci/1816939?utm_source=rss&utm_medium=feed)

Lipsko - Vedení fotbalistů Lipska nechce kvůli zranění uvolnit českého reprezentanta Patrika Schicka na závěrečné kvalifikační duely o postup na mistrovství Evropy 2020 proti Kosovu a Bulharsku. Podle magazínu Kicker jedná sportovní ředitel klubu Markus Krösche s Fotbalovou asociací ČR.
"Zdraví má přednost. Schick není v pořádku, takže není důvod k jeho nominaci," řekl Krösche. Mluvčí národního týmu Petr Šedivý pro ČTK pouze uvedl, že v nominaci se neobjeví nikdo, kdo by nebyl zdravotně připravený.
Třiadvacetiletý Schick zamířil do Lipska zkraje září na hostování z AS Řím. Od začátku bundesligového angažmá se ale potýká se zraněním kotníku a za německý klub zatím nastoupil pouze na 27 minut v ligovém duelu proti Leverkusenu.
Podle trenéra Lipska Juliana Nagelsmanna si Schick obnovil zranění v říjnovém přípravném duelu proti Severnímu Irsku. Nagelsmann tvrdil, že podle dohody s vedením českého týmu neměl Schick do utkání vůbec zasáhnout. Manažer národního mužstva Libor Sionko ale následně uvedl, že k žádné dohodě ohledně Schickova zápasového vytížení nedošlo.
Česká reprezentace se s Kosovem utká 14. listopadu v Plzni a o tři dny později zakončí kvalifikaci v Bulharsku. Nominaci na oba duely oznámí kouč Jaroslav Šilhavý v úterý.
