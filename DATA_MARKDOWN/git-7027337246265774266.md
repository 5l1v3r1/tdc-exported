
# برنی سندرز: باید فورا به برجام برگردیم

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697032/%D8%A8%D8%B1%D9%86%DB%8C-%D8%B3%D9%86%D8%AF%D8%B1%D8%B2-%D8%A8%D8%A7%DB%8C%D8%AF-%D9%81%D9%88%D8%B1%D8%A7-%D8%A8%D9%87-%D8%A8%D8%B1%D8%AC%D8%A7%D9%85-%D8%A8%D8%B1%DA%AF%D8%B1%D8%AF%DB%8C%D9%85)

اعلام گام چهارم برجامی ایران در کاهش تعهدات هسته‌ای، کاندیدای احتمالی دموکرات‌ها در انتخابات ریاست جمهوری آتی آمریکا را به واکنش واداشت.
به گزارش خبرگزاری فارس، «سناتور برنی سندرز»، یکی از کاندیداهای امیدوار حزب دموکرات برای شرکت در انتخابات ریاست جمهوری آتی آمریکا، به چهارمین گام برجامی ایران در کاهش تعهدات هسته‌ای واکنش نشان داد و از سیاست‌های دولت فعلی آمریکا انتقاد کرد.
«حسن روحانی»، رئیس‌جمهور اسلامی ایران روز چهارشنبه با اعلام گام چهارم برجامی ایران اظهار داشت: «گامی که از فردا آغاز می‌کنیم در فردو خواهد بود و می‌دانید که طبق برجام بیش از هزار سانتریفیوژ در فردو داریم. در برجام قرار بود این سانتریفیوژها بچرخند اما گاز به آنها تزریق نکنیم که بنده امروز در دستوری به سازمان انرژی اتمی می‌گویم که از فردا گازدهی را در فردو آغاز کنیم و این گام ممکن است سر و صدا کند؛ همه اینها را می‌دانیم، حساسیت آنها را می‌دانیم و حساسیت آنها را نسبت به فوردو و سانتریفیوژها می‌دانیم.»
سندرز در واکنش به این گام برجامی ایران در توییتر نوشت: «از سرگیری کار ایران در فردو گامی نگران‌کننده است. ما توافقی داشتیم که برنامه هسته‌ای ایران را محدود می‌کرد که ترامپ با بی‌ملاحظگی آن را "نقض" کرد. باید فورا دوباره به برجام بپیوندیم و با ایران در زمینه سایر موضوعات منطقه‌ای گفت‌وگو کنیم.»
«علی‌اکبر صالحی»، معاون رئیس‌جمهور اسلامی ایران و رئیس سازمان انرژی اتمی تصریح کرده که ایران از فردا در فردو و با حضور بازرسان آژانس دست به غنی‌سازی تا سقف 5 درصد خواهد زد.
اقدامات ایران در کاهش تعهدات برجامی ذیل سازوکار بندهای 36 و 37 توافق هسته‌ای وین صورت می‌گیرند.
