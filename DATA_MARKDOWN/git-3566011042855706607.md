
# وجهه حرفه‌ای هنر در گرداب بی‌توجهی مسئولین/ بازار تئاترهای لاکچری با حضور دلالان و سلبریتی‌های نجومی داغ است

Published at: **2019-11-05T15:10:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545057.html/%D9%88%D8%AC%D9%87%D9%87-%D8%AD%D8%B1%D9%81%D9%87-%D8%A7%DB%8C-%D9%87%D9%86%D8%B1-%D8%AF%D8%B1-%DA%AF%D8%B1%D8%AF%D8%A7%D8%A8-%D8%A8%DB%8C-%D8%AA%D9%88%D8%AC%D9%87%DB%8C-%D9%85%D8%B3%D8%A6%D9%88%D9%84%DB%8C%D9%86--%D8%A8%D8%A7%D8%B2%D8%A7%D8%B1-%D8%AA%D8%A6%D8%A7%D8%AA%D8%B1%D9%87%D8%A7%DB%8C-%D9%84%D8%A7%DA%A9%DA%86%D8%B1%DB%8C-%D8%A8%D8%A7-%D8%AD%D8%B6%D9%88%D8%B1-%D8%AF%D9%84%D8%A7%D9%84%D8%A7%D9%86-%D9%88-%D8%B3%D9%84%D8%A8%D8%B1%DB%8C%D8%AA%DB%8C-%D9%87%D8%A7%DB%8C-%D9%86%D8%AC%D9%88%D9%85%DB%8C-%D8%AF%D8%A7%D8%BA-%D8%A7%D8%B3%D8%AA)

امروز کیفیت در هنر تئاتر فدای پول شده است و دلالان تئاتر به صرف استفاده از سلبریتی‌های مشهور که فروش گیشه را رقم می‌زند از تئاتر به عنوان وسیله‌ای برای سرگرمی استفاده می‌کنند.
به گزارش شبکه اطلاع رسانی راه دانا؛ به نقل از "تیتریک"؛ تئاتر هنری است که از دیرباز تاکنون طرفداران خود را داشته و نوعی هنر مردمی به شمار می‌آید.
تعزیه خوانی، نمایش عروسکی، نمایش کمدی و خیابانی از جمله محبوب‌ترین گونه‌های تئاتر میان مردم هستند. معمولا نمایشی که در حاشیه تماشاخانه ها، خیابان‌ها و ... اجرا می‌شود، بیش از نمایش‌هایی که در سالن‌ها و صحنه‌های لاکچری بر روی پرده می‌رود، مورد استقبال قرار می‌گیرد.
اما چند وقتی است که این هنر قدیمی دستمایه افراد نابلد و مدیران بی دغدغه شده و از فضای مردمی به فضای لاکچری تبدیل شده است.
گرانی بلیت‌ های تئاتر، ترویج تئاتر لاکچری، سلبریتی محور شدن نمایش ها، اجرای نمایش‌ های سخیف و بی محتوا و به حاشیه رانده شدن هنرمندان متخصص این عرصه از جمله آسیب‌ هایی است که در نتیجه کم‌ کاری مدیران در بحث نظارتی و حمایتی و همچنین دخالت‌ های بیجای سلبریتی‌ های سینما دامنگیر این هنر شده است.
 
 
تئاتر لاکچری؛ چهره هنری و فرهنگی تئاتر را نابود می کند/ تئاتر در طرح موضوعات بسیار جسورتر از تلویزیون و سینما است
قطب الدین صادقی در گفتگو با خبرنگار "تیتریک" با بیان اینکه تئاتر در جهان دو ویژگی عمده دارد، گفت: تئاتر در طرح موضوعات بسیار جسورتر از تلویزیون و سینما است، هنرمندان در فکر جذب مخاطب نیستند و صرفا به فکر به نمایش درآوردن ایده هایشان خواهند بود، در تمام جهان تئاتر جسور و شجاع است و تابوها را می شکند.
این مدرس تئاتر در خصوص رویکرد کارگردان های مختلف به اثر نمایشی ادامه داد: کارگردان ها چند دسته اند، ‌دسته ای که وفاداری کامل به متن نمایش و نویسنده دارند و تنها اثر را اجرا می کنند، کارگردان هایی که متن نمایشی را از زاویه ی دید خود و با تفکر خود اجرا می کنند و نمایشنامه را وحی منزل نمی دانند و حتی دست به جرح و تعدیل اثر نیز می زنند و در هر اثر اجرایی مُهر خود را بر اثر می زنند و گروهی دیگر که هم به تفکر نویسنده وفادار هستند و در عین حال سعی می کنند که ردپایی از خود هم در اثر بر جا بگذارند.
وی در خصوص ویژگی های یک کارگردان خوب اظهار داشت: یک کارگردان باید به دانش های مختلفی از جمله ادبیات، تاریخ، فلسفه، روانشناسی، جامعه شناسی، اقتصاد، مکتب های ادبی، تاریخ تئاتر، معماری، نقاشی و ... مسلط باشد تا بتواند یک اثر هنری را در تعامل با دیگر عوامل و از جمله طراحان (صحنه، لباس، نور، گریم) به خوبی خلق کند.
بازیگر سریال کلاه پهلوی در ادامه به شیوه های کار بازیگران اشاره کرد و افزود: هر بازیگر شیوه کار منحصر به فردی دارد و یک کارگردان باید این شیوه را کشف و هماهنگ با دیگر بازیگران و عوامل در کلیت اثر نمایشی قرار دهد.
وی تصریح کرد: تئاتر به کیفیت نه کمیت تاثیر می گذارد و برای تحقق این مهم باید شناخت واقعی حاصل شود تا بتوانیم دوست داشتن واقعی را پیدا کنیم و برای توسعه هنرمان فرهنگ غنی خودمان از جمله شاهنامه فردوسی را با دقت مطالعه کنیم تا علاوه بر تاثیر بر روی تماشاچیان به دیگر کشورها نیز انتقال دهیم .
بازیگر سریال کیف انگلیسی با تاکید بر اینکه تئاتر لاکچری به شدت برای آینده تئاتر خطرناک است، گفت: شرایط بدی به وجود آمده است. تئاتر ایران به سمت تجاری شدن رفته و در واقع «پول محور» شده است. آثار به سمت و سویی رفته است که چندان ارزش هنری نداشت؛ ارزش های زیبایی شناسی را دنبال نمی کرد. فقط وابسته به چهره های تلویزیونی و سینمایی بود. این چهره ها را می آوردند؛ تا فقط پول به دست بیاورند بنابراین وجهۀ حرفه ای هنری و فرهنگی تئاتر در حال زوال است.
این مدرس دانشگاه در پایان خاطر نشان کرد: تمام این ظرفیت های بالقوه در نگرشهای انسانی، روح و عواطف ما وجود دارند و در نتیجه به «میهن پرستی» تبدیل می شوند. اگر فردوسی نبود، بخش بزرگی از میهن پرستی ما ناقص بود. به برکت این ادبیات بود که میهن پرستی رخ داد. ما به اشعار حافظ مینازیم که سفیر فرهنگی ایران در طول تاریخ بوده است. ما برای کشف بُعد زیبایی شناسی و شناخت ظرافتها و توانایی هایمان که منجر به میهن دوستی می شود، به بعضی از شخصیتهای هنری فرهنگی خودمان بسیار نیازمندیم. تعهد باید از این نوع باشد.
 
 
دلالان تئاتر رسالت اصلی تئاتر را از بین برده اند/ وقتی خواب با مسئولین فرهنگی، سمی به بدنه تئاتر اضافه می شود
مدرس تئاتر استان البرز در گفتگو با خبرنگار "تیتریک" گفت: افرادی که آثار تئاتر لاکچری را روی صحنه می برند نه به دنبال حرف خاصی هستند و نه در کل به خود تئاتر فکر می کنند که این مهم در سالهای اخیر به بدنه تئاتر کشور لطمه وارد کرده است.
علی میرباقری ادامه داد: متاسفانه تئاتر امروز به سلیقه تهیه کنندگی که فقط به دنبال منفعت خود هستند می چرخد و متاسفانه قشر متوسط فرهنگی به دلیل مشکلات مالی در عرصه تئاتر نابود شده اند.
این هنرمند تئاتر افزود: امروز کیفیت در هنر تئاتر فدای پول شده است و دلالان تئاتر به صرف استفاده از سلبریتی های مشهور که فروش گیشه را رقم می زند از تئاتر به عنوان وسیله ای برای سرگرمی استفاده می کنند.
این مدرس تئاتر رسالت اصلی تئاتر را اخلاق و انسانیت دانست و گفت: وقتی دستگاه های متولی فرهنگ برای حمایت از قشر هنرمند صحنه را خالی می کنند و بخش خصوصی بدون نظارت روی صحنه می آید خروجی آن تئاتر لاکچری می شود که این مثل یک سم برای تئاتر است.
وی در پایان خاطر نشان کرد: وظیفه ما هنرمندان است که برای حفظ رسالت اصلی تئاتر بجنگیم و نگذاریم با ترویج تئاتر لاکچری بدنه اصلی تئاتر نابود شود زیرا هنر تئاتر قدمت دیرینه ای در کشور دارد و باید برای ارزش ها انقلاب، معضلات اجتماعی و ... به کار رود و زبان تئاتر حرف دل مردم باشد.
 
 
نباید تئاتر به عنوان کالای لوکس در بین مردم جا بیفتد/ بحران مخاطب؛ تئاتر لاکچری را شکل داد
مدرس تئاتر دانشگاه هنر آزاد استان در گفتگو با خبرنگار "تیتریک" گفت:در سالهای اخیر در برخی از تماشاخانه های خصوصی آثاری روی صحنه رفته که این هنر را لکه دار کرده اند، بسیاری از خانواده ها از دیدن آثاری که روی صحنه می روند شرم می کنند.
محمد سارمی ادامه داد: به گونه ای در جامعه ترویج داده ایم که هرکسی که پول داشته باشد تهیه کننده تئاتر می شود و با دعوت چند سلبریتی تئاتر را با هر محتوایی روی صحنه می برد در صورتی که رسالت تئاتر این نیست.
وی با بیان اینکه کم بودن بودجه فرهنگ و هنر و عدم حمایت مسئولان از این هنر اثر گذار در بروز تئاتر لاکچری دانست و افزود: وقتی هنرمند حمایت نشود و نتواند اثر ارزشی خود را به دلیل نداشتن بودجه روی صحنه ببرد برخی دلالان سودجو از این فرصت استفاده می کنند.
این مدرس تئاتر بزرگترین بحران تئاتر را مخاطب دانست و تصریح کرد: بحران مخاطب با آوردن سلبریتی‌ های سینمایی با دستمزدهای نجومی حل نمی شود. تهیه کنندگان اکنون به بهانه ورود سرمایه شخصی تلاش می‌ شود تئاتر  را تبدیل به یک کالای لوکس برای قشری خاص کنند، حال آنکه این ترفند نیز همانند اقدامات پیشین تنها ضربه دیگری بر پیکر تئاتر می زند و بر رونق آن نمی افزاید.
سارمی تئاتر دفاع مقدس درخط مقدم دشمن مردمی بود و مخاطب داشت، تصریح کرد: امروز نیز باید برای مردمی شدن تئاتر، تئاتر به دل مردم رود و خیابانی اجرا شود، در مکان های پر رفت و آمد در بین مردم اجرا شود آن وقت خواهید دید تئاتر لاکچری خود به خود از صحنه روزگار محو می شود.
وی در خاتمه خاطر نشان کرد: باید فرهنگ غلط حضور تهیه کننده منوط به وجود سلبریتی در تئاتر را حذف کنیم زیرا تهیه کنندگان در تئاترهایی هزینه می کنند که سلبریتی وجود دارد و نباید بازیگری که چیزی از تئاتر نمی داند و صرفا به دلیل اینکه چهره است را در تئاتر برای بازی بیاوریم.
انتهای پیام/
