
# Per vivere più a lungo bisogna correre, non importa quanto

Published at: **2019-11-04T18:12:00+00:00**

Author: **MARTA MUSSO**

Original: [Repubblica.it](https://www.repubblica.it/salute/medicina-e-ricerca/2019/11/05/news/per_vivere_piu_a_lungo_bisogna_correre_non_importa_quanto-240235560/)

NON importa che sia un'ora, mezz'ora o anche solamente dieci minuti. E non conta neanche quanti chilometri riusciamo a percorrere, e quante volte ci alleniamo. Perché di per sé, il solo fatto di fare una corsetta ogni tanto può aiutarci a vivere più a lungo. L'importante, insomma, è che si corra. A sostenerlo sono i ricercatori della Victoria University di Melbourne, in Australia, secondo cui la corsa, a prescindere dal tempo che le si dedica e dall'intensità con cui si svolge, è collegata a un rischio significativamente più basso di mortalità per qualsiasi causa, e in particolare per malattie cardiovascolari e per cancro. Lo studio è stato appena pubblicato sul British Journal of Sports Medicine.LEGGI - Corri ragazzo corri, per invecchiare in salute meglio il tapis roulant dei pesi
Per riuscire a capire quanto si dovrebbe correre per vivere più a lungo, i ricercatori hanno passato in rassegna i dati provenienti da studi disponibili in letteratura, concentrandosi sulla quantità di corsa e sul rischio di morte per tutte le cause, e per malattie cardiovascolari e cancro. In particolare, il team ha analizzato14 studi, coinvolgendo un totale di 232 mila persone, che sono state monitorate tra i 5 ai 35 anni. Durante gli anni presi in esame, hanno osservato i ricercatori, si sono registrati 25mila decessi nel campione preso in esame.Dal confronto e dalle analisi dei dati è emerso che qualsiasi dose di corsa è associata a un rischio di mortalità inferiore del 27% per tutte le cause per entrambi i sessi, rispetto a chi non svolge questa attività fisica. Inoltre, dalle successive analisi, i ricercatori hanno osservato un rischio inferiore del 30% di morte per malattie cardiovascolari e del 23% per cancro.LEGGI - Una regolare attività fisica mantiene il corpo più giovane di 30 anni
Il nuovo studio, quindi, suggerisce che anche piccole “dosi” di corsa, come per esempio una volta alla settimana per meno di 50 minuti a sessione e a una velocità inferiore agli 8 km l'ora, sembrano essere associate a significativi benefici per la salute e la longevità. Una dose, quindi, nettamente inferiore a quella raccomandata dagli esperti secondo cui bisognerebbe svolgere almeno 150 minuti di attività fisica vigorosa a settimana. E che potrebbe quindi rappresentare un incoraggiamento per tutti coloro il cui principale ostacolo è proprio la mancanza di tempo da dedicare allo sport, per mancanza di tempo per esempio. Anche perché, aggiungono i ricercatori, l'aumento della quantità di attività fisica, in termini di frequenza, durata e ritmo, non è associato a un ulteriore abbassamento del rischio di mortalità.
Come precisano i ricercatori, questo è uno studio osservazionale e, come tale, non può stabilire una relazione di causa-effetto tra la corsa e un minor rischio di mortalità. Tuttavia, suggeriscono, è consigliabile per chiunque cominciare a correre, perché qualsiasi dose è meglio di niente. “L'aumento dei tassi di adesione alla corsa indipendentemente dalla sua dose - concludono i ricercatori - potrebbe portare probabilmente a miglioramenti sostanziali nella salute pubblica e nella longevità”.
