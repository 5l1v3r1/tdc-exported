
# מטח על העוטף: פגיעה בבית בשדרות, מאות חניכי הצופים מפונים מהאזור

Published at: **2019-11-01T00:00:00+00:00**

Author: **מתן צורי ויואב זיתון ואדיר ינקו, ynet**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3772870,00.html)

מטח לעבר העוטף: אזעקות צבע אדום נשמעו הערב (שישי) בשעה 21:00, 21:06 ו-21:42 בשדרות וביישובי המועצה האזורית שער הנגב. אחת הרקטות פגעה בחומה של בית פרטי בשדרות. בני המשפחה שהו במרחב מוגן במבנה סמוך ולא נפגעו. בעיריית שדרות מסרו שנגרם נזק למקום.
"כשהגענו לרחוב הייתה המולה רבה, בסמוך היו כמה מכוניות עם שמשות מנופצות", סיפר פרמדיק מד"א אלכס קוסינוב שהוזעק לבית שנפגע מהרקטה בשדרות. "דיירי הבית שנפגע, זוג בשנות ה-40 וילדיהם היו במבנה סמוך. הם סיפרו לנו שמיד עם הישמע האזעקה הם נכנסו למרחב מוגן ויצאו כעבור כמה דקות. הם לא נפגעו ולא נזקקו לטיפול רפואי".
 
צה"ל זיהה לפחות עשרה שיגורים מהרצועה לכיוון ישראל. מערכת כיפת ברזל יירטה שמונה רקטות. מלשכת ראש הממשלה מסרה כי "בנימין נתניהו מקיים קשר שוטף עם הרמטכ"ל ועם הצמרת הביטחונית ומנחה על הפעולות הנדרשות".
  
במועצה האזורית שער הנגב עדכנו כי לא אותרו נפילות בשטח המועצה. חובשים ופרדמיקים של מד"א טיפלו באישה כבת 65 נפצעה באורח קל לאחר שנחבלה בגב וברגל בדרך למרחב מוגן. האישה פונתה לבית החולים ברזילי. חמישה בני אדם לקו בחרדה. 
לפי שעה, אין הנחיות מיוחדות לתושבי האזור. תנועת הצופים החליטה לפנות כ-600 חניכים מהנהגת דרור שבאזור השרון ששהו באזור. מאות הילדים ואנשי הצוות צפויים לחזור בשעות הקרובות לביתם.
עוז חיים, תושב אבן יהודה שבתו נמצאת בטיול, אמר ל-ynet כי "לפני ההערכות שקיבלנו מהצבא והמשטרה חששנו וביררנו, והבנו שיש אישור לצאת לטיול. הייתה הערכת מצב נוספת היום בצהריים והחלט שהטיול ייצא כרגיל. כשהתחילו הדיווחים על האעזעקות עשו הערכה מחודשת ורק בעקבות הלחץ של ההורים הוחלט שיוצאים משם". 
"במקור אנחנו מהדרום והסברנו לילדה את המצב. היא הרגיעה את החברות שלה וסיפרה לי שהייתה היחידה בקבוצה שלא בכתה", אמר חיים. "הילדים שלי, לשמחתי, כשהם שומעים בומים הם חושבים שמדובר על זיקוקים. הם השאירו פיסת ילדות מאחור כי מבחינתם זה מאוד מלחיץ. המדריכים, שהם ילדים בעצמם, מנסים להרגיע אותם ולתמרן בין ההורים לחניכים. אנחנו מחכים לילדה בבית ושולחים לה חיבוקים וחיזוקים".
אף ארגון טרור לא קיבל אחריות לשיגור הרקטות, אך למרות השקט היחסי בחודשים האחרונים בדרום ולאור הצעדים האזרחיים שנוקטת ישראל כלפי הרצועה, בישראל רואים בג'יהאד האיסלאמי כמי שעלול לדרדר את הדרום לעימות חדש לאחר שנטל את דגל ההתנגדות האלימה מידי חמאס. 
אמש התפוצצה רקטה בשטח פתוח בעוטף. דובר צה"ל מסר כי זוהה שיגור אחד לעבר ישראל. בתגובה לירי, צה"ל הגיב בירי טנק לעבר עמדת חמאס. ביום שלישי מטוסי קרב של חיל האוויר יירטו מטוס ללא טייס שחג בשמי הרצועה בגובה חריג - 10,000 רגל - ויירטו אותו. 
מוקדם יותר היום הפגינו כ-2,700 פלסטינים בכמה מוקדים לאורך גבול הרצועה. דובר צה"ל מסר כי מפרי הסדר יידו אבנים והשליכו בקבוקי תבערה לעבר הגדר. אחד מבקבוקי התבערה פגע בכלי רכב צבאי. לא היו נפגעים. לוחמי צה"ל השיבו באמצעים לפיזור הפגנות.
השליח הקטארי לשיקום רצועת עזה מוחמד אל-עמאדי נכנס לרצועת עזה לפני כשבוע וחצי כמדי חודש, יחד עם סגנו חאלד חרדאן, על-מנת לפקח על חלוקת המענק לעשרות אלפי משפחות נזקקות ברצועה.
  
ביום שני האחרון נפגש אל-עמאדי עם שליח האו"ם למזרח התיכון, ניקולאי מלאדנוב, ודן עימו על פרויקטים הקשורים להסדרה ברצועת עזה, בהם שדרוג תשתית החשמל ופרויקט ההעסקה הזמנית של האו"ם. 
הגברת המוכנות לעימות בדרום ובצפון בחודשים האחרונים הגיעה לשיאה בשורת התקריות האחרונות עם "כוח קודס" האיראני ועם חיזבאללה. הרמטכ"ל אביב כוכבי התייחס למצב הביטחוני בשבוע שעבר, ואמר כי "ישראל מתמודדת כיום עם מספר רב של זירות ואויבים בו-זמנית. בגזרה הצפונית והדרומית המצב מתוח ושברירי ועלול להידרדר לעימות - חרף העובדה שאויבינו אינם מעוניינים במלחמה".
