
# Все повече млади българи искали да стават войници

Published at: **2019-11-06T23:15:00+00:00**

Author: **Анисия Иванова**

Original: [Dnes.bg](https://www.dnes.bg/politika/2019/11/06/vse-poveche-mladi-bylgari-iskali-da-stavat-voinici.428794)

Тази година броят на приетите войници е по-голям от броя на напусналите. Същото важи до някаква степен и за офицерите, каза пред журналисти командирът на Сухопътните войски генерал-майор Михаил Попов.
Той изрази надежда това да е тенденция по отношение на войниците. Ако следващата година постигнем същите резултати, ще бъдем много доволни и това наистина ще покаже, че нещата вървят в правилната посока. Искрено се надявам, че кампанията "Бъди войник" дава своите резултати и това ще продължи и през следващите години, каза Попов.
По думите му армията е една от първите, които усеща резултатите на недобрия физически статус на подрастващите деца и тийнейджъри.
Това че толкова войници отпадат на физическите прегледи, не говори добре за физическото състояние на младите - и момчета и момичета, коментира той. Но категорично не сме съгласни стандартите да бъдат намалявани - както за физическа подготовка, за медицинските прегледи, така и психологическите тестове. На пръв поглед това ще ни даде преимущество, ще приемем повече хора, следствията обаче от това ще бъдат ужасни - тези хора няма да бъдат в строя, а във военните болници, а ние не искаме това. Не искаме за сметка на едни голи числа брой приети, да си жертваме после времето за подготовка, коментира командирът на Сухопътните войски.
С модернизационния проект за нови бронирани бойни машини за Сухопътните войски се случват хубави неща, коментира ген. Попов. Припомни, че са изпратени исканията за оферти и се очаква до 16 декември те да бъдат получени. Веднага след това ще започне обработката и оценката, като "оптимистичната прогноза" на командира е, че до средата на февруари идната година офертите ще бъдат оценени и ще се премине към втория етап на оценката. Предвидени са тестове, от двама избрани изпълнители на втория етап ще бъде поискано да представят поне основната машина и някои от системите, които да бъдат тествани дали покриват декларираните им качества.
На въпрос за ремонтираните танкове Т-72 и други планирани ремонти на техника, ген.Попов подчерта, че извършеният ремонт на танковете в "Терем" е много добър, което е било доказано с изпитания. Продължава се с ремонт на танковите мерници, за следващата година са предвидени още танкове, както и автомобили "Татра".
Традиционно преди 19 ноември - празникът на най-големия вид въоръжени сили - Сухопътните войски, командирът им награди отличилите се в турнир по стрелба с участието на журналисти и членове на Асоциацията на военните аташета, на учебния център "Сливница". Тази година празникът е свързан с тържественото отбелязване на 134-ата годишнина от победата в Сръбско-българската война /1885 година/.
 
