
# Mezi školáky prodávali dětský koks i Xanax. Policie rozkryla síť dealerů

Published at: **2019-11-07T11:11:00+00:00**

Author: **Petra Poláková-Uvírová**

Original: [Deník.cz](https://www.denik.cz/krimi/mezi-skolaky-prodavali-detsky-koks-i-xanax-policie-rozkryla-sit-dealeru-20191107.html)

Ten případ začal nenápadně. Na policejní služebnu se počátkem prázdnin obrátil zoufalý otec čtrnáctiletého chlapce z Přerova, který měl podezření, že jeho syn bere drogy. Na konci zřejmě nejrozsáhlejšího případu rozkrytí sítě uživatelů a distributorů drog mezi dětmi a mladistvými na Přerovsku je třináct uzavřených trestních spisů.
Podobný případ přerovští kriminalisté nepamatují. Pachatelé totiž distribuovali léky na předpis - Ritalin, který pomáhá pacientům při léčbě poruch pozornosti a ADHD, a Xanax, což je lék proti úzkosti.   Protože úzkostmi, ale i poruchami pozornosti dnes trpí čím dál více dětí, lékaři oba léky předepisují poměrně často.
„Pachatelé distribuovali léky na předpis ve větším rozsahu i dětem mladším patnácti let. Proto hrozí některým obviněným trest odnětí svobody od dvou do desíti let. Nešlo jen o léky, ale i marihuanu, extázi a pervitin,“ přiblížil komisař přerovské kriminální policie Jaroslav Mikeška.
Policisté zpočátku vůbec netušili, jak rozsáhlou síť uživatelů a distributorů odhalí. U výslechů ale postupně skončilo sedmdesát dětí a mladistvých - nejčastěji ze základních a středních škol v Přerově, ale i v Olomouci. Nejednalo se jen o děti ze sociálně slabších vrstev nebo rozvedených manželství, byly mezi nimi i ty z dobře zajištěných a funkčních rodin.
„Nepamatuji si, že bychom v posledních letech evidovali případ tak rozsáhlé skupiny mladistvých a dětí, podezřelých z distribuce. Ve věci jsme prověřovali patnáct až dvacet osob, stíhaných je třináct lidí. Zaměstnalo nás to celé léto a pracovnice přerovského magistrátu z orgánu péče o dítě s námi u výslechů strávily celé léto,“ popsal.
Podle policejního komisaře Michala Hradila prodávali obvinění jednu tabletu léku za sto korun. Z výslechů ale vyplynulo, že jejich hlavní motivací nebyl finanční zisk.
„Finanční motivace nebyla hlavním důvodem, i když i stovka je pro mladistvé dost peněz. Osobně si myslím, že svou roli sehrála nuda a vliv skupiny. Mladí lidé se scházeli se na různých místech v Přerově a okolí - někteří si to chtěli jen zkusit, a jakmile do toho vlaku nastoupili, už bylo těžké z něj vystoupit,“ řekl.
Podle něj selhala také kontrola ze strany rodičů. „Ritalinu se říká dětský koks a je předepisován osobám s poruchami pozornosti a ADHD. Zatímco děti, které touto nemocí skutečně trpí, lék zklidní, zdravé naopak „nastřelí,“ vysvětlil.
Při vyšetřování sehrály dosti zásadní roli sociální sítě Facebook a Instagram. Kriminalistům totiž značně usnadnily práci. „Pokud někdo něco sehnal, hned se tím pochlubil fotkou na Facebooku. Mladiství se často fotili i při konzumaci a v případě, že měl někdo větší množství těchto látek, objevila se na sociálních sítích i pozvánka ke společnému užití, nebo nabídka k zakoupení,“ přiblížil.
Kriminalisté v tuto chvíli nemají poznatky, že by trestná činnost dál pokračovala.„U pěti dospělých obviněných jsme šli cestou zkráceného přípravného řízení a už máme rozsudky. U mladistvých ve věku od 15 do 18 let se jednalo o šest spisů, které bude projednávat soud. Některé věci ještě dokončujeme,“ zmínil.
Jeden z pachatelů je ve svých sedmnácti letech stíhán dokonce opakovaně pro recidivu. Uživatelům drog zřejmě s jídlem rostla chuť. „Je to asi poprvé, co se v takové míře objevily léky, ale i konopí a někteří pachatelé už nám přecházeli na tvrdé léky jako pervitin a extáze,“ uzavřel.
