
# Кабмін затвердить остаточний варіант держбюджету-2020 на цих вихідних – Гончарук

Published at: **2019-11-01T01:29:00+00:00**

Author: ****

Original: [DT.ua](https://dt.ua/ECONOMICS/kabmin-zatverdit-ostatochniy-variant-derzhbyudzhetu-2020-na-cih-vihidnih-goncharuk-328069_.html)

Вже в ці вихідні, 2-3 листопада, Кабінет міністрів повинен узгодити остаточні цифри державного бюджету країни на 2020 рік з президентом Володимиром Зеленським перед тим, як вносити остаточний проект бюджету до Верховної Ради, розповів 31 жовтня прем'єр-міністр України Олексій Гончарук в програмі "Право на владу" на каналі "1+1".
Гончарук зазначив, що на 2 та 3 листопада заплановані відповідні наради.
"У нас завтра-післязавтра ще будуть наради, у тому числі із президентом. Тому остаточні цифри ми надамо на наступному тижні. Ми маємо намір на цих вихідних прийняти остаточну редакцію бюджету, яку ми будемо вносити до парламенту", – заявив він.
Раніше Верховна Рада України ухвалила у першому читанні проект закону про державний бюджет на 2020 рік. За відповідний законопроект №2000 на засіданні 18 жовтня проголосували 255 депутатів.
У бюджеті передбачено зростання мінімальної зарплати до 4723 гривень на місяць, доходи бюджету очікуються в 1 трильйон 79 мільярдів гривень. Витрати — 1,17 трильйона гривень, дефіцит бюджету — 2,09% від ВВП. Курс долару у бюджетіне закладений, але у макропрогнозі уряду він встановлений на рівні 28,2 гривні за долар.
Детальніше про "підводні камені" нового бюджету читайте в статті Тетяни Богдан "Дежавю державного бюджету-2020" у тижневику "Дзеркало тижня. Україна".
