
# نسخه مقابله با پدیده گردوغبار چیست؟

Published at: **2019-11-02T12:24:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619410/%D9%86%D8%B3%D8%AE%D9%87-%D9%85%D9%82%D8%A7%D8%A8%D9%84%D9%87-%D8%A8%D8%A7-%D9%BE%D8%AF%DB%8C%D8%AF%D9%87-%DA%AF%D8%B1%D8%AF%D9%88%D8%BA%D8%A8%D8%A7%D8%B1-%DA%86%DB%8C%D8%B3%D8%AA)


        معاون هماهنگی امور عمرانی استاندار خراسان جنوبی با بیان اینکه یکی از دغدغه‌های اساسی کشور ما پدیده گرد و غبار است، گفت: در مقابله با این پدیده ضمن اینکه باید نسخه مناسبی بپیچیم، نباید از پیشگیری غافل شویم.
      

        آفتاب‌‌نیوز :
      
سید کمال میرجعفریان امروز ۱۱ آبان، در نشست منطقه‌ای هماهنگی و نظارت بر پروژه‌های مقابله با گرد و غبار ویژه استان‌های جنوبی و شرق کشور، اظهار کرد: یکی از دغدغه‌های اساسی کشور ما پدیده گرد و غبار است که چند سالی است با آن مواجه هستیم.
وی با بیان اینکه نباید محدود به منابع و برنامه‌ریزی‌های کشوری شویم، افزود: نیاز است در قوه مجریه و قضاییه برنامه‌ریزی مدون و جامع‌تری صورت گیرد تا با هم‌افزایی بتوانیم این شرایط را مدیریت کنیم.
معاون هماهنگی امور عمرانی استاندار خراسان جنوبی با بیان اینکه یکی از رویکردها پیشگیری است، تصریح کرد: در مقابله با این پدیده ضمن اینکه باید نسخه مناسبی بپیچیم، نباید از پیشگیری غافل شویم.
میرجعفریان با اشاره به اینکه برای این موضوع نیاز است تا طرح جامع‌تری داشنه باشیم، اظهارکرد: این امر که در برنامه محدود و زودبازده اقدام کنیم قطعا کار را سخت‌تر خواهد کرد.
وی با بیان اینکه برنامه‌ریزی محدود پاسخگو نیست و باید تمامی امورات مرتبط با این موضوع را مدنظر قرار دهیم، افزود: در خصوص تدوین طرح سازگاری با کم‌آبی اولین استانی هستیم که تلاش زیاد و با کارشناسی برای این سند صورت گرفت.
معاون هماهنگی امور عمرانی استاندار خراسان جنوبی بیان کرد: جوانب مختلفی در این موضوع مدنظر قرار گرفت و دغدغه‌ها در بحث کسری مخازن زیرزمینی مورد توجه بود.
میرجعفریان ادامه داد: اگر قرار باشد سندی تنظیم شود، اما پشتوانه مالی و اجرایی کاملی در سطح کلان نداشته باشد نتیجه مطلوبی نخواهد داشت.
وی با بیان اینکه باید منابع مالی هدایت شوند، تصریح کرد: در خراسان جنوبی بیشترین امرار معاش مردم از طریق کشاورزی و دامداری است که باید با توجه به این امر برنامه اجرایی تدوین شود.
معاون هماهنگی امور عمرانی استاندار خراسان جنوبی بیان کرد: باید به گونه‌ای برنامه‌ریزی کرد که ضمن حفظ طبیعت، اشتغال پایدار نیز تامین شود.
میرجعفریان یادآور شد: یکی از تاکیدات استاندار، تبدیل منطقه خراسان جنوبی به هاب شتر است که در این برنامه در کنار احیای مراتع به دنبال ایجاد اشتغال پایدار نیز هستیم.
