
# 
        استقرار ارتش سوریه در مرز با ترکیه در استان قامشلی
      

Published at: **2019-11-05T19:46:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638404/%D8%A7%D8%B3%D8%AA%D9%82%D8%B1%D8%A7%D8%B1-%D8%A7%D8%B1%D8%AA%D8%B4-%D8%B3%D9%88%D8%B1%DB%8C%D9%87-%D8%AF%D8%B1-%D9%85%D8%B1%D8%B2-%D8%A8%D8%A7-%D8%AA%D8%B1%DA%A9%DB%8C%D9%87-%D8%AF%D8%B1-%D8%A7%D8%B3%D8%AA%D8%A7%D9%86-%D9%82%D8%A7%D9%85%D8%B4%D9%84%DB%8C)

به گزارش بولتن نیوز، یگان‌هایی از ارتش سوریه بعد از ظهر امروز (یکشنبه) در شمال استان قامشلی در مرز با ترکیه به طول ۶۰ کیلومتر مستقر شدند.
به نوشته خبرگزاری رسمی سوریه (سانا)، ارتش سوریه همچنین کنترل شهرک‌های «القحطانیه» و «الجوادیه» را در حومه شرقی شهر قامشلی بدست گرفت و توانست مسیری به طول ۱۲۰ کیلومتر که از شهر حسکه آغاز می‌شود، تحت کنترل خود در آورد.
خبرگزاری سوریه تحرکات ارتش این کشور را در راستای مقابله با «تجاوز ترکیه» و عناصر وابسته به این کشور ذکر کرد.
نیروهای ارتش پس از استقرار در این مناطق شروع به ایجاد استحکامات و پاکسازی و گشت‌زنی در مناطق اطراف کردند.
پیش از این ارتش سوریه توانسته بود در استان قامشلی وارد شهرهای «الدرباسیه» و «عامودا» و چندین روستا در غرب استان و شهرک‌های مستقر در شمال شرق و مشرف به مرز ترکیه شود.
ارتش سوریه پیش از این در خط مرزی در عین العرب (کوبانی) و همچنین در چندین روستای مشرف به مرز ترکیه در حومه «رأس العین» مستقر شده بود.
به گفته منابع محلی حضور نیروهای دولتی سوریه در این منطقه، موجب اطمینان خاطر مردم و بازگشت آوارگان به مناطق خود شده است.
پس از آغاز عملیات نظامی ترکیه در ۱۷ مهر ماه گذشته به بهانه عقب راندن شبه‌نظیان «نیروهای دموکراتیک سوریه»،کردهای سوریه از ارتش سوریه خواستند تا در این مناطق مستقر شود تا جلوی حملات ارتش ترکیه گرفته شود.
