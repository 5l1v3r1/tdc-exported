
# Адвокат у справі «рюкзаків Авакова». Що відомо про нового голову Харківської ОДА Олексія Кучера

Published at: **2019-11-06T14:00:00+00:00**

Author: ****

Original: [НВ](https://nv.ua/ukr/ukraine/politics/oleksiy-kucher-golova-harkivskoji-oda-shcho-pro-nogo-vidomo-novini-ukrajini-50051936.html)

НВ розповідає, що про нього відомо.
Олексій Кучер народився 23 березня 1985 року в селі Новорайськ Херсонської області. Закінчив педагогічний університет ім. Григорія Сковороди за спеціальністю Фізичне виховання і Національний юридичний університет ім. Ярослава Мудрого за спеціальністю Правознавство.
До 2003 року професійно займався легкою атлетикою, призер і переможець всеукраїнських та міжнародних змагань.
Після цього працював у прокуратурі та суді, зокрема п'ять років був помічником судді Шевченківського районного суду в Харкові.
У 2011 році отримав адвокатську ліцензію. Є співзасновником юридичної компанії Дартлі Груп. Викладає у Вищій школі адвокатури Національної асоціації адвокатів України.
Був адвокатом одного з фігурантів справи щодо «рюкзаків Авакова» Володимира Литвина.
У 2019 виграв вибори в Раду як кандидат від партії Слуга народу в одномандатному окрузі № 179 у Харківській області з найкращим результатом серед мажоритарників у цьому регіоні - 50,71%. Найближчі конкуренти - голова обласної ради Харкова Сергій Чернов, який балотувався від Опозиційного блоку (17,25% голосів) і самовисуванець Анатолій Гіршфельд, якого обирали в цьому окрузі у восьме (як самовисуванця) та сьоме (як кандидата від Партії регіонів) скликання Ради. Цього разу Гіршфельд отримав лише 11,26% голосів.
У Раді Олексій Кучер очолив підкомітет з питань організації та діяльності адвокатури, органів надання правової допомоги Комітету з питань правової політики.
За інформацією програми Схеми Кучер пов'язаний з бізнесменом Вадимом Слюсаревим. Він сам підтвердив журналістам, що знайомий зі Слюсаревим, але назвав відповідне питання провокаційним.
За даними журналістів Схем, Слюсарев мав вплив на кадрову політику у Харківській області, зокрема на формування списку мажоритарників від Слуги народу в цьому регіоні.
Слюсарев тривалий час займав керівні посади у харківській прикордонній службі, в Раді п'ятого і шостого скликань був помічником Артема Пшонки - сина екс-генпрокурора Віктора Пшонки. У 2011 році Слюсарев переїхав до Києва і очолив департамент персоналу внутрішньої безпеки Державної прикордонної служби України. Після 2014 року звільнився і став підприємцем. Досі отримує гроші від Держприкордонслужби за оренду приміщення. Слюсарев - співвласник дев'яти компаній, через які пов'язаний з мажоритарниками Слуги народу в регіоні. Крім того, за даними Схем, одна з фірм Слюсарева фігурувала у кримінальних провадженнях, пов'язаних з контрабандою сигарет із Росії.
Повідомлення про те, що Олексій Кучер очолить Харківську ОДА, з'явилися ще у вересні. Декларацію як кандидат на цю посаду він подав 7 жовтня. У свою чергу, його попередниця на посаді голови Харківської ОДА подала декларацію як кандидатка на посаду заступниці голови РНБО.
20 жовтня уряд погодив призначення Кучера.
Через перехід Олексія Кучера на посаду голови Харківської ОДА в окрузі № 179 повинні знову відбутися вибори.
Згідно з декларацією, у спільній власності з дружиною Вікторією Кучер у нього є квартира в Харкові площею 62,9 кв. м. У власності нового голови ОДА є ще дві квартири в Харкові площею 68,6 кв. м і 61,9 кв. м, а також земельна ділянка в Новорайську Херсонської області площею 62,5 тис. кв. м. Вікторії Кучер належить житловий будинок площею 62 кв. м у Люботині Харківської області та дві земельні ділянки площею 103 і 1000 кв. м у цьому ж населеному пункті.
Олексій Кучер задекларував годинник Rolex та три автомобілі: Lexus NX 200T 2017 року випуску, Volkswagen Passat 2011 випуску і ГАЗ-САЗ 3507 1987 року випуску.
У його дружини теж є годинник Rolex і два автомобілі: Audi Q5 2011 випуску й Mitsubishi Outlander 2003 року випуску.
Олексію Кучеру також належать 77 біткоіни, які він оцінив більше ніж у $299 тисяч, і $87 тисяч готівкою, його дружині - $205 тисяч готівкою.
