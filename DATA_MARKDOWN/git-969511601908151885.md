
# Microsoft a implementat săptămâna de lucru de 4 zile în Japonia, mărind productivitatea cu 40%

Published at: **2019-11-05T00:00:00+00:00**

Author: **Laura Albu**

Original: [BusinessMagazin](https://www.businessmagazin.ro/actualitate/microsoft-a-implementat-saptamana-de-lucru-de-4-zile-in-japonia-marind-productivitatea-cu-40-18541825)

Un număr tot mai mare de companii mici adoptă săptămâna de muncă de patru zile. Rezultatele unei experienţe recente a Microsoft sugerează că ar putea funcţiona chiar şi pentru cele mai mari companii, întrucât productivitatea pe angajat a crescut cu 40%, transmite CNN.
Compania a introdus un program în această vară în Japonia, denumit „Work Life Choice Challenge”, prin care a închis birourile în fiecare zi de vineri în luna august, oferind tuturor angajaţilor o zi liberă în plus în fiecare săptămână.
Rezultatele au fost promiţătoare: în timp ce timpul petrecut la muncă a fost redus dramatic, productivitatea - măsurată prin vânzări pe angajat - a crescut cu aproape 40% faţă de aceeaşi perioadă a anului precedent, a declarat compania într-un comunicat săptămâna trecută.
Pe lângă reducerea programului de lucru, managerii au cerut personalului să reducă timpul petrecut în cadrul şedinţelor şi pe cel de răspuns la e-mailuri.
Ei au sugerat ca întâlnirile să nu dureze mai mult de 30 de minute. Angajaţii au fost, de asemenea, încurajaţi să reducă complet întâlnirile prin utilizarea unei aplicaţii de mesagerie online (Microsoft, desigur).
Efectele s-au răspândit. Mai mult de 90% din cei 2.280 de angajaţi Microsoft din Japonia au declarat ulterior că au fost impactaţi de noile măsuri, potrivit companiei.
Prin finalizarea programului mai devreme în fiecare săptămână, compania a fost în măsură să economisească şi alte resurse, cum ar fi energia electrică.
Iniţiativa este oportună. Japonia s-a apucat de mult de o cultură suprasolicitată şi, în unele cazuri, fatală. Problema este foarte severă, fiind inventat chiar un termen pentru ea: karoshi înseamnă moarte prin suprasolicitare, prin boli induse de stres sau depresie severă.
Problema a atras atenţia internaţională în 2015, când un angajat al gigantului publicitar japonez Dentsu s-a sinucis în ziua de Crăciun. Ulterior, oficialii de la Tokyo au spus că personalul a lucrat ore suplimentare excesiv de numeroase.
