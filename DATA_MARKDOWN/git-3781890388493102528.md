
# เทวัญยันสอนธรรมศึกษาในรร.ต้องเดินหน้าต่อไป

Published at: **2019-11-07T09:23:00+00:00**

Author: ****

Original: [เดลินิวส์](https://www.dailynews.co.th/education/740486)


        “เทวัญ” เตรียม ถก รมว.ศึกษาธิการ ทำข้อตกลงความร่วมมือการส่งเสริมการจัดการเรียนการสอนธรรมศึกษาในโรงเรียนใหม่ ชี้ การสอนธรรมศึกษาในโรงเรียนต้องเดินหน้าต่อเนื่อง
      
วันนี้ (7 พ.ย.) นายเทวัญ ลิปตพัลลภ รัฐมนตรีประจำสำนักนายกรัฐมนตรี กำกับดูแลสำนักงานพระพุทธศาสนาแห่งชาติ(พศ.) กล่าวว่า รัฐบาลได้มอบให้พศ. ร่วมกับคณะสงฆ์ โดยสำนักงานแม่กองธรรมสนามหลวง จัดโครงการเปิดสอบธรรมศึกษา ประจำปีการศึกษา 2562 เพื่อรณรงค์ส่งเสริมให้เยาวชน ข้าราชการ และประชาชน ได้ดำรงชีวิตและประกอบหน้าที่การงาน โดยยึดหลักคุณธรรมและศีลธรรม ซึ่งคือ หลักธรรมาภิบาล และได้ศึกษาเรียนรู้หลักวิชาการพุทธศาสนาในฐานะเป็นพุทธศาสนิกชน เพื่อจะได้น้อมนำหลักธรรมที่ได้ศึกษาแล้วนั้นไปพัฒนาคุณภาพชีวิตให้ดีขึ้น โดยการจัดสอบปีนี้เข้าสู่ปีที่ 90 แล้ว และจะมีการจัดพิธีเปิดสอบในสนามสอบกลาง ในวันที่ 29 พ.ย. ที่วิทยาลัยสงฆ์นครน่าน อ.ภูเพียง จ.น่าน พร้อมกันกับสนามสอบธรรมศึกษาจำนวนกว่า 6,000 แห่ง ทั่วประเทศ โดยมีผู้สมัครสอบธรรมศึกษารวมกว่า 2ล้านคนนายเทวัญ กล่าวต่อไปว่า ส่วนการส่งเสริมการจัดการเรียนการสอนธรรมศึกษาในโรงเรียนนั้น ทราบมาจากทางพศ.ว่า ในเรื่องนี้ได้เคยมีการลงนามบันทึกข้อตกลงความร่วมมือกับทางกระทรวงศึกษาธิการ(ศธ.) เมื่อปี 2557 มีกรอบระยะเวลาการดำเนินงาน 5 ปี ซึ่งขณะนี้ครบตามกรอบการดำเนินงานแล้ว ดังนั้นตนจะหารือกับทางนายณัฏฐพล ทีปสุวรรณ รมว.ศึกษาธิการ เพื่อหาแนวทางในการดำเนินการในเรื่องดังกล่าวต่อไป เพราะถือว่าเป็นโครงการที่ดีในการส่งเสริมให้เยาวชนได้เรียนรู้หลักธรรม และจะได้นำหลักธรรมไปใช้ในชีวิตประจำวันต่อไป 
