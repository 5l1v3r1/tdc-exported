
# 
        رویترز: آژانس اتمی انتقال گاز اورانیوم به فردو را تأیید کرد
      

Published at: **2019-11-07T21:47:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638742/%D8%B1%D9%88%DB%8C%D8%AA%D8%B1%D8%B2-%D8%A2%DA%98%D8%A7%D9%86%D8%B3-%D8%A7%D8%AA%D9%85%DB%8C-%D8%A7%D9%86%D8%AA%D9%82%D8%A7%D9%84-%DA%AF%D8%A7%D8%B2-%D8%A7%D9%88%D8%B1%D8%A7%D9%86%DB%8C%D9%88%D9%85-%D8%A8%D9%87-%D9%81%D8%B1%D8%AF%D9%88-%D8%B1%D8%A7-%D8%AA%D8%A3%DB%8C%DB%8C%D8%AF-%DA%A9%D8%B1%D8%AF)

به گزارش بولتن نیوز، یک رسانه انگلیسی مدعی شده آژانس بین‌المللی انرژی اتمی در گزارشی جدید اقدام ایران در خصوص انتقال گاز هگزافلوراید اورانیوم به سایت فردو و اتصال آن به سانتریفیوژها در این مرکز را تأیید کرده است.
خبرگزاری رویترز مدعی شده آژانس بین‌المللی انرژی اتمی درباره غنی‌سازی در فردو نظری مطرح نکرده است. 
به نوشته رویترز، سخنگوی آژانس بین‌المللی انرژی اتمی دیروز چهارشنبه در بیانیه‌ای اتصال سیلندر به دو آبشار سانتریفیوژ برای عملیات پسیواسیون(Passivation) را تأیید کرد. 
آژانس بین‌المللی انرژی اتمی در گزارشی مفصل‌تر که برای کشورهای عضو ارسال کرده گفته که چهار آبشار سانتریفیوژی دیگر که در فردو نصب شده‌اند  «بدون تغیی باقی مانده‌اند.»
رویترز می‌گوید این گزارش به رویت این رسانه رسیده است. 
ایران بامداد پنجشنبه اعلام کرد عملیات گازدهی به ۶۹۶ سانتریفیوژ IR1 در تأسیسات غنی سازی شهید مسعود علیمحمدی (فردو) و در راستای اجرای گام چهارم کاهش تعهدات برجامی آغاز شده است.
در حال حاضر ۱۰۴۴ ماشین سانتریفیوژ IR1 (شامل ۶ زنجیره ۱۷۴ تایی) در فردو مستقر است. ایران اعلام کرده به چهار زنجیره از ۶ زنجیره ۱۷۴ تایی سانتریفیوژ IR1 یعنی ۶۹۶ سانتریفیوژ گاز هگزافلوراید اورانیوم UF6 تزریق شد و دو زنجیره دیگر که شامل ۳۴۸ ماشین IR1 هستند اقدام به تولید و غنی سازی ایزوتوپ‌های پایدار می‌کنند. 
گفتنی است روز چهارشنبه و در راستای اجرای گام چهارم کاهش تعهدات برجامی، مخزن ۲۸۰۰ کیلویی حاوی حدود ۲ هزار کیلوگرم گاز هگزافلوراید اورانیوم UF۶ تحت نظارت بازرسان آژانس بین‌المللی انرژی اتمی پس از انتقال از نطنز به فردو، در سالن خوراک دهی مجتمع شهید علیمحمدی فردو قرار گرفت.
پس از انتقال مخزن حاوی ۲ هزار کیلوگرم UF6 از نطنز به فردو و اتصال مخزن به خطوط خوراک‌دهی و انجام موفقیت آمیز همه عملیات فنی مرتبط شامل خلأ سازی نهایی، کنترل ماشین های سانتریفیوژ و شیرها و چک کردن سیستم های کنترل و اتوماسیون و راه اندازی بخش های جمع آوری و اتمام عملیات پسیواسیون،  پس از دقایق اولیه روز پنج شنبه عملیات گازدهی زنجیره ها و ماشین های سانتریفیوژ و جمع آوری اورانیوم غنی شده در سایت فردو آغاز شد. 
همه اقدامات تحت نظر بازرسان آژانس بین المللی انرژی اتمی انجام شده‌اند
