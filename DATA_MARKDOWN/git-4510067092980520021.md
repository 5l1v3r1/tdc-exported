
# Handbal: CSM Oradea a câștigat clar derby-ul de la Târgu Jiu

Published at: **2019-11-06T14:53:00+00:00**

Author: **Florin Mihalca**

Original: [Bihoreanul](https://www.ebihoreanul.ro/stiri/ultima-or-31-2/handbal-csm-oradea-a-castigat-clar-derby-ul-de-la-targu-jiu-152601.html)

Handbaliștii de la CSM Oradea au obținut marți cea de-a șasea victorie din actuala ediție de campionat a Diviziei A, Seria D.
Bihorenii au evoluat în cadrul etapei a 8-a la Târgu Jiu, în compania formației locale CSU „Constantin Brâncuși”, pe care au reușit să o învingă cu scorul de 41-25, după ce și la pauză elevii antrenorului George Tăutu conduceau clar, cu 23-11.
Așa după cum o arată și scorul, jocul a fost controlat de handbaliștii de la CSM, care încă din prima parte și-au luat un avans considerabil pe tabela de marcaj, iar în jumătatea a doua s-au distanțat și mai tare, reușind în final să câștige la o diferență de 16 goluri.
De menționat că handbaliștii orădeni au susținut acest meci mai devreme, pentru al lega de cel din Cupa României, joc pe care l-a susținut duminică, la Pitești.
În urma victoriei din campionat de la Târgu Jiu, formația CSM Oradea a ajuns la 19 puncte, din 21 posibile, consolidându-și prima poziție în clasament.
În etapa următoare, handbaliștii bihoreni vor evolua pe teren propriu, la Arena Antonio Alexe, duminică, 10 noiembrie, cu începere de la ora 13.
