
# Ο όρος Βασιλακόπουλου για Πιτίνο και η περίπτωση Ιτούδη

Published at: **2019-11-05T14:11:00+00:00**

Author: **sport24 radio**

Original: [www.sport24.gr](https://www.sport24.gr/Basket/ElladaBasket/EthnikiBasket/o-oros-vasilakopoyloy-gia-pitino-kai-h-periptwsh-itoudh.5633042.html)

Το όνομα του Ρικ Πιτίνο έχει κάνει μεγάλο θόρυβο το τελευταίο διάστημα σε ό,τι αφορά τον πάγκο της Εθνικής ομάδας, με το ρεπορτάζ να "φουντώνει" ακόμα περισσότερο από την επικείμενη άφιξή του στην Αθήνα.
Όπως μετέφερε ο Παντελής Βλαχόπουλος από τον Sport24 Radio 103,3 και την εκπομπή "Είναι να γελάει κανείς", ο πρώην τεχνικός του Παναθηναϊκού αναμένεται να έρθει στη χώρα μας μέσα στην εβδομάδα και αναμένεται να έχει συνάντηση με τον Γιώργο Βασιλακόπουλο. Ο όρος του προέδρου της ΕΟΚ είναι η συνάντηση να γίνει χωρίς παρουσία τρίτων προσώπων και μάνατζερ, προκειμένου να γίνει μία ειλικρινής συζήτηση όσον αφορά στο μέλλον της Εθνικής ομάδας μπάσκετ.
Ακόμη δεν έχει οριστικοποιηθεί αν ο πολύπειρος τεχνικός θα έρθει στην Αθήνα την Πέμπτη ή την Παρασκευή, καθώς απομένουν κάποιες τελευταίες λεπτομέρειες πριν μπει στο αεροπλάνο με προορισμό τη χώρα μας, το μόνο σίγουρο όμως είναι ότι μέχρι το τέλος της εβδομάδας αναμένεται να έρθει στην Ελλάδα. Η επιστροφή του Αμερικανού κόουτς ήταν κάτι που είχε ούτως ή άλλως στο μυαλό του αφού, παρά το μικρό χρονικό διάστημα που βρέθηκε εδώ, κατάφερε να δεθεί με τη χώρα και πολλούς ανθρώπους, έχοντας και κάποιες επιμέρους σκέψεις για δραστηριοποίησή του στο ελληνικό μπάσκετ.
Στο ενδιάμεσο διάστημα, όμως, το ενδιαφέρον της Εθνικής προς το πρόσωπό του αποδείχτηκε... ενδιαφέρον και για τον ίδιο τον Ρικ Πιτίνο, ο οποίος προσέθεσε στην ατζέντα του για το υπερατλαντικό ταξίδι και ένα επαγγελματικό ραντεβού, αυτό με τον Γιώργο Βασιλακόπουλο. Να σημειωθεί πάντως, ότι πέραν του αντιπροσωπευτικού συγκροτήματος, δεν φαίνεται να υπάρχει κάποια άλλη ομάδα που να αφορά την επίσκεψη και το μέλλον του Ρικ Πιτίνο στην Ελλάδα.
Φαίνεται, όμως, ότι ο Ρικ Πιτίνο δεν είναι ο μοναδικός που ενδιαφέρεται για τον πάγκο της Εθνικής. Άλλωστε, το δέλεαρ της συμμετοχής στους Ολυμπιακούς Αγώνες είναι μεγάλο. Και ο ίδιος ο Γιώργος Βασιλακόπουλος παραδέχτηκε στο Sport24.gr ότι υπάρχουν επαφές και με άλλους προπονητές και ήδη το όνομα του Δημήτρη Ιτούδη έχει πέσει στο τραπέζι.
Ο ατζέντης του κόουτς της ΤΣΣΚΑ Μόσχας έχει διαμηνύσει σε ανθρώπους της Ομοσπονδίας ότι ο Δημήτρης Ιτούδης θα ενδιαφερόταν υπό προϋποθέσεις να καθίσει στον πάγκο της Εθνικής σε Προολυμπιακό και -αν πάρει το εισιτήριο- στους Ολυμπιακούς Αγώνες, θέτοντας τον πελάτη του στη διάθεση του αντιπροσωπευτικού συγκροτήματος.
Μάλιστα, ο Νίκος Σπανός εθεάθη το μεσημέρι της Τρίτης (5/11) στα γραφεία της Ομοσπονδίας, προκειμένου να συναντήσει τον Γιώργο Βασιλακόπουλο. Αν ο λόγος της επίσκεψης ήταν ο Ιτούδης ή κάτι άλλο το ξέρουν μόνο οι δυο τους, αλλά όπως και να το κάνουμε, το όνομα του Δημήτρη Ιτούδη ποτέ δεν ήταν αδιάφορο για την Εθνική ομάδα.

        
          Photo Credits: Eurokinissi
          
        
        Ακούστε το αναλυτικό ρεπορτάζ του Παντελή Βλαχόπουλου στον Sport24 103.3:
      
