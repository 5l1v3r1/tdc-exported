
# Vladimir Putin chce, aby malo Rusko vlastnú Wikipédiu. Má obsahovať „hodnoverné informácie v modernej forme“

Published at: **2019-11-06T11:09:00+00:00**

Author: **Viktor Kniš**

Original: [REFRESHER](https://refresher.sk/76274-Vladimir-Putin-chce-aby-malo-Rusko-vlastnu-Wikipediu-Ma-obsahovat-hodnoverne-informacie-v-modernej-forme)


        Ruský prezident na zasadnutí vládnej Rady ruského jazyka navrhol, aby mala krajina vlastnú alternatívu Wikipédie, ktorú využíva celý svet.
      
Ruský prezident Vladimir Putin na stretnutí vládnej Rady ruského jazyka navrhol, aby mala jeho krajina vlastnú verziu Wikipedie, ktorá bude obsahovať hodnoverné informácie, píše The Guardian: „Wikipédiu by bolo lepšie nahradiť Veľkou ruskou encyklopédiou v elektronickej forme, mala by obsahovať dôveryhodné informácie v modernej forme,“ povedal Putin. 
Tento nápad spomenul v súvislosti so slovami jedného profesora, ktorý tvrdí, že ruské súdy v rozsudkoch často citujú informácie práve z Wikipédie. Putin referoval aj k tlačenej verzii Veľkej ruskej encyklopédie, ktorá vyšla v roku 2014 a pred tým v roku 2007. Vláda by mala vyčleniť v prepočte 24 miliónov eur na to, aby mohla nová ruská Wikipédia do roku 2022 vzniknúť. 
V roku 2015 bola na chvíľu dokonca v Rusku úradmi Wikipédia zakázaná, keď správcovia odmietli z ruskej mutácie zmazať heslá týkajúce sa marihuany.
V Rusku začal od minulého týždňa platiť aj kontroverzný zákon, ktorý vláda síce prezentuje ako aparát ochrany proti kybernetickým útokom, v skutočnosti však má ísť o novú dimenziu cenzúry. Úrady majú totiž väčšiu kontrolu nad obsahom na internete. 
