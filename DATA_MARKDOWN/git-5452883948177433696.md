
# Al Circolo della Stampa le poesie di Domenico Pisano

Published at: **2019-11-07T07:49:00+00:00**

Author: **Redazione**

Original: [AvellinoToday](http://www.avellinotoday.it/eventi/circolo-stampa-poesie-domenico-pisano.html)

Oggi, 07 novembre, alle ore 17:30, presso il Circolo della Stampa di Avellino, si terrà la presentazione della raccolta poetica “Il Tempo e un Amore”, di Domenico Pisano. Il testo, edito da Manni editore, percorre un viaggio nella passione, nel dolore, nel ricordo. Ci spiega l’autore: “ho cercato di indagare il binomio tempo-amore, un legame deciso tra due dimensioni antitetiche: il primo datato, certo; il secondo infinito, indefinibile. Tra loro la parola, che vuole scavare e scovare, andare oltre il significato lessicale per porsi quale comunicazione essenziale. Tra tempo ed amore si muove l'attesa, tempo inaspettato, amore ideale”.
Domenico Pisano insegna Italiano e Latino presso il Liceo statale “Virgilio” di Avellino. Ha scritto romanzi e libri di racconti, premiati con riconoscimenti letterari, come “Spleen grigio pioggia”, “Il mistero del cammeo rosa”, e la raccolta poetica “L’amore a voi dovuto”
Con l’autore, presenteranno il libro Leonardo Festa, Professore di Storia e Filosofia al Liceo scientifico statale “Fermi” di Vallata e Alberto Granese, Professore di Letteratura italiana all’ Università degli Studi di Salerno.
