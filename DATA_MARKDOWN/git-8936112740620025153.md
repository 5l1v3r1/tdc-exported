
# Czerwona kartka po koszmarnej kontuzji rywala. Tottenham chce zmiany decyzji

Published at: **2019-11-05T11:23:00+00:00**

Author: ****

Original: [TVN24](https://eurosport.tvn24.pl/pilka-nozna,105/andre-gomes-po-zabiegu-tottenham-chce-anulowania-czerwonej-kartki-dla-son-heung-mina,983007.html)

Do feralnego starcia doszło na nieco ponad 10 minut przed końcem niedzielnego spotkania na Goodison Park. Gomes biegł na bramkę gości, gdy ostry wślizg od tyłu wykonał Son. Portugalczyk upadł - niefortunnie stawiając przy tym stopę - i zderzył się z interweniującym jeszcze Serge'em Aurierem, co doprowadziło do złamania kostki z przemieszczeniem.
Widząc nogę rywala, Son wpadł w histerię. W poniedziałek Gomes pomyślnie przeszedł operację, o czym jego klub poinformował za pośrednictwem mediów społecznościowych.
Odwołanie Tottenhamu
Początkowo sędzia Martin Atkinson pokazał Koreańczykowi za faul żółtą kartkę, potem - biorąc pod uwagę stopień urazu - sięgnął po czerwoną. - Była wynikiem ataku  zagrażającego zdrowiu Gomesa - tłumaczył decyzję arbiter.
Innego zadania był trener Tottenhamu Mauricio Pochettino. - Jasne jest, że Son nie miał intencji, aby spowodować kontuzję przeciwnika. To niewiarygodne, że został ukarany czerwoną kartką - mówił Argentyńczyk. Dodał, że sędzia powinien w tej sytuacji skorzystać z VAR-u.
Wobec powyższego londyńczycy odwołali się od decyzji Atkinsona. Jeśli ich zdanie nie zostanie wzięte pod uwagę,  Son nie pomoże drużynie w starciach z Sheffield United, West Hamem i Bournemouth.
Mecz Everton - Tottenham zakończył się wynikiem 1:1.
Autor: fira / Źródło: Eurosport.pl, BBC Sport
