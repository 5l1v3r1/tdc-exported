
# هادی العامری خواستار تغییر نظام پارلمانی عراق به ریاست‌جمهوری شد

Published at: **2019-11-01T23:55:00+00:00**

Author: ****

Original: [جامعه خبری تحلیلی الف](https://www.alef.ir/news/3980810127.html)

رئیس ائتلاف الفتح عراق نظام پارلمانی در این کشور را ناکارآمد دانست و خواستار تغییرات در قانون اساسی عراق شد.
به گزارش فارس، «هادی العامری»، رئیس ائتلاف الفتح در عراق می‌گوید نظام پارلمانی در این کشور شکست خورده و باید به دنبال نظام دیگری بود.
او شامگاه جمعه (دهم آبان) طی بیانیه‌ای کوتاه، راه حل برون‌رفت از بحران کنونی عراق را اصلاح فرآیند سیاسی زیر نظر قانون اساسی این کشور دانست.
عامری با بیان اینکه کشور عرق به اصلاحات و تغییرات ریشه‌ای در قانون اساسی نیاز دارد، گفت: «شکست سیستم پارلمانی در عراق محرز شده است برای همین، چاره‌ای جز تبدیل آن به نظامی که مناسب اوضاع ما باشد، نیست».
نظام سیاسی در عراق نظام پارلمانی بوده و نخست‌وزیر در این کشور بالاترین مقام اجرایی است و منصب ریاست‌جمهوری بیشتر تشریفاتی و فاقد قدرت اجرایی است.
رئیس ائتلاف الفتح عراق همچنین گفت که شوراهای شهر و استانداری‌ها نیز از جمله سازمان‌هایی است که شکستشان ثابت شده و باید این شوراها لغو شده و مردم بتوانند استاندار را مستقیما انتخاب کنند.
عراق از ماه اکتبر شاهد اعتراضات مردمی به وضعیت بد اقتصادی و معیشتی و وجود فساد در دولت است. با این حال با فرارسیدن ایام اربعین حسینی (ع)، اعتراض‌ها به بعد از پایان اربعین (۲۵ اکتبر: سوم آبان) موکول شد. دور دوم این اعترا‌ض‌ها از جمعه هفته قبل آغاز شده و همچنان ادامه دارد.
