
# 
        وزیر کشور: افکار عمومی ایران، چین را شریک خوبی می‌دانند
      

Published at: **2019-11-03T17:18:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637861/%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D8%A7%D9%81%DA%A9%D8%A7%D8%B1-%D8%B9%D9%85%D9%88%D9%85%DB%8C-%D8%A7%DB%8C%D8%B1%D8%A7%D9%86-%DA%86%DB%8C%D9%86-%D8%B1%D8%A7-%D8%B4%D8%B1%DB%8C%DA%A9-%D8%AE%D9%88%D8%A8%DB%8C-%D9%85%DB%8C%E2%80%8C%D8%AF%D8%A7%D9%86%D9%86%D8%AF)

به گزارش بولتن نیوز، عبدالرضا رحمانی فضلی وزیر کشور در دیدار چانگ هوا سفیر کشور چین در ایران با اشاره به روابط خوب ایران و چین گفت: نگاه ایران به همکاری و ارتباط با کشور چین بسیار مثبت و فزاینده است.
وزیر کشور با اشاره به اینکه موضع گیری های کشور چین در مجامع بین المللی در همکاری با ایران، در داوری و نظر مردم ایران بسیار مهم بوده است، افزود: افکار عمومی ایران، چین را شریک و همکار خوب خود می دانند.
وی همچنین با بیان اینکه رابطه ایران و چین را مستقل از سایر کشورها می دانیم، عنوان کرد: رابطه با کشور چین برای ما اصالت دارد و مطمئن هستیم که کشور بزرگ، مستقل و قدرتمند چین نیز در روابط با ایران تحت تاثیر سایر کشورها و یا فشارهای خارجی قرار نمی گیرد.
وزیر کشور همچنین به روابط خوب دو کشور در زمینه های مختلف ازجمله تجاری، اقتصادی، عمرانی و... اشاره کرد و افزود: با این حال ظرفیت دو کشور بیش از اینها است و امیدواریم متناسب با ظرفیتهای دو کشور همکاری ها ارتقا یابد.
رحمانی فضلی در ادامه به تفاهم نامه های همکاری امنیتی و انتظامی دو کشور اشاره و بر تلاش بیشتر بر اجرایی و عملیاتی شدن بیش از پیش آنها تاکید کرد.
وزیر کشور همچنین بر آمادگی ایران در همکاری بیشتر در زمینه های مبارزه با جرایم سازمان یافته، تروریسم و قاچاق مواد مخدر و همچنین همکاری میان نیروهای انتظامی و پلیس کشورها تاکید کرد و با بیان اینکه ایران تجارب خوبی در زمینه مبارزه با تروریسم دارد، افزود: ایران هم قربانی تروریسم بوده و هم مبارزات طولانی مدتی با تروریسم داشته که می تواند تجارب خود را در اختیار کشور چین قرار دهد.
وی همچنین اضافه کرد: ایران و چین همکاری بسیار خوبی در زمینه مدیریت حوادث غیرمترقبه و طبیعی نیز داشتند.
وزیر کشور در بخش دیگری از سخنان خود دخالتهای آمریکا، رژیم صهیونیستی و پولهای برخی از کشورهای منطقه در کنار فقر و جهل مردم را از عوامل اصلی تروریسم در منطقه برشمرد و تاکید کرد: تا زمانی که صلح و توسعه در کشورهای منطقه محقق نشود، تروریسم ریشه کن نخواهد شد.
وی ادامه داد: ایران امنیت بسیار بالایی دارد و هیچ نگرانی در خصوص امنیت داخلی نداریم. از تمامی افرادی که وارد کشور ایران می شوند همانند مردم ایران حفاظت می شود و در امنیت کامل خواهند بود.
رحمانی فضلی همچنین از ایده همکاری استانهای دو کشور استقبال کرد و گفت: ۳۱ استان ایران با ۳۱ استان کشور چین می توانند همکاری و ارتباط خوبی داشته باشند. چانگ هوا سفیر کشور چین در ایران نیز در این دیدار ضمن اشاره به روابط صمیمانه دو کشور ایران و چین بر گسترش همکاری های دو کشور در زمینه های امنیتی و انتظامی و پلیسی تاکید و ابراز امیدواری کرد روابط دو کشور به سطح راهبردی ارتقا یابد.
وی همچنین بر تقویت زمینه تبادل اطلاعات و تجارب در حوزه های مبارزه با تروریسم، جرایم سازمان یافته و قاچاق مواد مخدر تاکید کرد.
سفیر چین در ایران با بیان اینکه دیدگاه این کشور در خصوص برجام همواره مشخص و ثابت بوده است، تاکید کرد: چین همواره با تحریم های یکجانبه، ظالمانه و غیرقانونی علیه ایران مخالفت کرده است.
چانگ هوا همچنین لغو روادید ایران برای گردشگران چینی را گامی موثر در افزایش میزان حضور گردشگران این کشور در ایران برشمرد و ابراز امیدواری کرد این روند افزایشی ادامه پیدا کند.
انتهای پیام/
