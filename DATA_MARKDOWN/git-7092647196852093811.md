
# سیدزمان حسینی از توانیر رفت/ مرخصی یا عدم وجود شرایط ادامه کار؟

Published at: **2019-11-03T19:46:00+00:00**

Author: **پایگاه خبری صنعت برق - برق نیوز BarghNews**

Original: [پایگاه خبری صنعت برق - برق نیوز BarghNews](https://barghnews.com/fa/news/39594/%D8%B3%DB%8C%D8%AF%D8%B2%D9%85%D8%A7%D9%86-%D8%AD%D8%B3%DB%8C%D9%86%DB%8C-%D8%A7%D8%B2-%D8%AA%D9%88%D8%A7%D9%86%DB%8C%D8%B1-%D8%B1%D9%81%D8%AA-%D9%85%D8%B1%D8%AE%D8%B5%DB%8C-%DB%8C%D8%A7-%D8%B9%D8%AF%D9%85-%D9%88%D8%AC%D9%88%D8%AF-%D8%B4%D8%B1%D8%A7%DB%8C%D8%B7-%D8%A7%D8%AF%D8%A7%D9%85%D9%87-%DA%A9%D8%A7%D8%B1)


        سیدزمان حسینی معاونت هماهنگی انتقال شرکت توانیر مدتی است که از توانیر رفته و این معاونت مهم توانیر فعلا بدون مدیر مانده است. پیگیری‌ها نشان می‌دهد عدم وجود شرایط ادامه کار مناسب منجر به مرخصی اجباری حسینی شده است.
      
به گزارش برق نیوز،سیدزمان حسینی معاونت هماهنگی انتقال شرکت مادرتخصصی توانیر بر اساس آنچه که مرخصی سالانه ذکر میشود مدتی است که در دفتر خود در توانیر حاضر نشده تا این معاونت مهم توانیر فعلا بدون مدیر بماند. سید زمان حسینی یکی از مدیران قدیمی و پیشکسوت صنعت برق است که سابقه مدیریت در شرکت‌های مختلف نیروگاهی و هیئت مدیره شرکت‌های برقی متفاوتی را داشته و بعد از مدیرعاملی برق منطقه‌ای سمنان و برق منطقه‌ای تهران به توانیر منتقل شد. وی توسط آرش کردی مدیرعامل سابق توانیر در خردادماه ۹۵ به مدیریت سمتی که همان موقع و بعد از حذف معاونت تولید توانیر، تحت عنوان معاونت هماهنگی انتقال ایجاد شده بود منصوب شد.پیگیری‌های برق نیوز نشان می‌دهد حسینی از چند ماه قبل‌تر و بعد از عبور از پیک تابستان ۹۸ از توانیر تحت عنوان مرخصی بدون حقوق سالانه رفته است که به نظر میرسد اختلاف نظر وی با شرایط فعلی توانیر منجر به این تصمیم شده و ماجرای مرخصی طولانی مدتش راهکاری برای خروج موقت بوده باشد. اگر رفتن حسینی بر اساس عدم وجود شرایط کار و مدیریت مناسب بوده باشد احتمال بازگشت وی در آینده نزدیک وجود دارد وگرنه تا پایان حضور تیم فعلی توانیر، حسینی نیز همچنان به مرخصی خود ادامه خواهد داد.با اینکه توانیر به تازگی معاونت انتقال خود را ایجاد کرده است، اما با رفتن حسینی امکان ادغام دوباره آن در یک معاونت دیگر وجود داشته گرچه احتمال انتخاب سرپرست جدید در صورت عدم بازگشت حسینی برای این معاونت مهم توانیر محتمل‌تر خواهد بود. با آمدن اردکانیان، تیم جدید مدیریتی توانیر پیگیر اجرای سیاست‌های خود در صنعت بوده و در تلاشند تا با یکپارچه سازی سیستم مدیریتی و همدست کردن مدیران ارشد و تصمیم گیر در توانیر و نهاد‌های مرتبط با صنعت برق به این اهداف برسند. در این بین تعدادی از مدیران قبلی حاضر به همکاری در سیستم جدید نبوده و مانند حسینی ترجیح داده اند فعلا به بخش خصوصی رفته و یا بدون حضور در مراجع تصمیم گیر به فعالیت ادامه دهند.موج جدید تغییرات مدیریتی در شرکت‌های تابعه و وابسته وزارت نیرو بعد از گذر از پیک برق تابستان شروع شده و به زودی فراخوان‌های جدید صادرخواهد شد.
