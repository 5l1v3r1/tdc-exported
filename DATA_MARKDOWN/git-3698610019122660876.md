
# Російський депутат проінспектував відведення ЗСУ від Золотого

Published at: **2019-11-03T23:28:00+00:00**

Author: ****

Original: [DT.ua](https://dt.ua/UKRAINE/rosiyskiy-deputat-proinspektuvav-vidvedennya-vsu-vid-zolotogo-328353_.html)

Депутат Державної Думи Росії і голова шовіністичної партії "Родіна" Олексій Журавльов 1-2 листопада відвідав колишні позиції бойовиків угрупування "ЛНР" у районі Золотого Луганської області, де "проінспектував" хід розведення сил і засобів, повідомляє Espreso.TV.
"Візит" російського депутата висвітлювали пропагандистські ЗМІ окупантів. В опублікованому сюжеті, крім бойовиків і Журавльова, також фігурують спостерігачі СММ ОБСЄ, які їх супроводжували.
Журавльов дав коментарі прес-службі незаконного збройного формування "народна міліція" "ЛНР", а також зустрівся з ватажком терористичної "республіки" Леонідом Пасічником – колишнім генералом СБУ, який зрадив присягу й у 2014 році перейшов на службу до російських окупантів.
В окупованому Луганську на честь приїзду "гостя" з Москви влаштували концерт, а місцевим мешканцям дозволили придбати овочі та фрукти зі знижкою на спеціально організованому ярмарку.
Журавльов потрапив до ОРДЛО через неконтрольовану ділянку україно-російського кордону, порушивши тим самим міграційне законодавство України. Офіційних заяв Міністерства закордонних справ і Служби безпеки України у зв'язку "візитом" російського депутата до окупованих районів Луганщини станом на вечір 3 листопада не було.
