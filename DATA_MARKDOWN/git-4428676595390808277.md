
# Gli scooter a tre ruote possono andare in autostrada? Nì: ecco perché

Published at: **2019-11-06T22:00:00+00:00**

Author: **Antonio Morra**

Original: [Corriere della Sera](http://motori.corriere.it/19_novembre_07/scooter-tre-ruote-possono-andare-in-autostrada-multe-46bb9092-014d-11ea-bfaf-9602a8f3f6c1.shtml)

La questione, veramente spinosa, era a pelo d’acqua da almeno un paio di mesi: le multe della Polizia Stradale agli scooter a tre ruote beccati a viaggiare in autostrada. La notizia, altrettanto importante che è rimbalzata tra gli stand dell’EICMA (il salone della moto di Milano) è che la Polizia Stradale ha diramato una nota interna per chiarire che la circolazione dei tricicli omologati L5eA (questa la sigla di omologazione di molti dei tre ruote in vendita) con cilindrata di 250cc o superiore non deve essere sanzionata. Questo secondo una nota di Confindustria Ancma (l’Associazione dei costruttori di moto) che ha svolto un paziente lavoro di chiarimento tecnico e legale nei confronti delle autorità e soprattutto della Stradale.
Ripartiamo da zero. Prima domanda: ma i tre ruote per trasporto di persone potevano o non potevano circolare in autostrada? Risposta: nì, intendendo che la questione era nel labirinto dei dubbi e delle interpretazioni anche se, ultimamente, diversi siti specializzati nel mondo delle due ruote avevano sostenuto che gli scooter a tre ruote non potevano entrare in autostrada. Allarme.
Chiariamo in sintesi. Il Codice della strada del 1992 era stato scritto quando non esistevano gli scooter a tre ruote (arrivati sul mercato una decina d’anni dopo) e vietava la circolazione autostradale alle moto di cilindrata inferiore a 150cc e alle motocarrozzette di cilindrata inferiore a 250cc entrambe con motore endotermico. Inoltre i divieto valeva per altri motoveicoli di massa a vuoto fino a 400kg o di massa complessiva fino a 1300kg.
Poi è arrivata l’omologazione europea L5eA che ha «scompigliato le carte». Non voglio tediarvi con un trattato sulle omologazioni e sulle conseguenti interpretazioni: farei la figura dell’Azzeccagarbugli. Sta di fatto che già nel 2009 Confindustria ANCMA sollecitato un chiarimento sostenendo che i tre ruote sul mercato rientravano nella categoria delle «motocarrozzette» ovvero che i tricicli basculanti erano «veicoli a tre ruote destinati al trasporto di persone» ed erano cosa diversa da quelli destinati al trasporto di merci (omologazione L5eB).
Questa tesi era stata accolta dalla Polizia Stradale, ma dal 2009 ad oggi la famosa «nota» era, evidentemente, finita nel dimenticatoio e questa estate le multe sono fioccate: un vero contropiede per gli utenti dei tre ruote. Per evitare battaglie legali e danni al mercato, Confindustria ANCMA ha chiesto quindi un incontro con il ministero dei Trasporti sulla questione evidentemente lacunosa e il Ministero ha valutato ragionevole la distinzione tra le «motocarrozzette» (trasporto persone) e i tricicli per trasporto merci. Quindi la Polizia stradale ha diramato una nuova circolare che blocca le multe. Nella speranza che il nuovo Codice della strada chiarisca senza ombre la questione.
