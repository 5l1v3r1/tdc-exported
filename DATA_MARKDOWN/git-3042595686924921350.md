
# Malplassert bomstasjon flyttes

Published at: **2019-11-07T15:37:50+00:00**

Author: **NTB I**

Original: [Dagbladet.no](https://www.dagbladet.no/nyheter/malplassert-bomstasjon-flyttes/71795044)

Det var Dagsavisen som først omtalte saken om bomstasjonen som poppet opp i Sandakerveien på Torshov 16. mai, rett foran balkonger i flere leiligheter. Ifølge seniormegler Erling Beck hos Privatmegleren i Torshovgata vil det å nærmest ha en bomstasjon i fanget ute på balkongen medføre er stort verditap.

        Nå skal den altså endelig flyttes, melder NTB. Gravearbeidene startet torsdag, og bommen blir flyttet til den andre siden av gata.
      
Arne B. Øystese fikk bomstasjonen rett foran balkongen sin. Han forteller til Dagbladet at flyttingen ble avklart 22. oktober.
- Vi har hatt løpende dialog med Vegvesenet siden saken kom opp i sommer. Vi fikk en løsning presentert og den ble akseptert. Vi er godt fornøyde med det, sier Øystese.
Han forteller at hele borettslaget er fornøyde med flyttingen.

        - Det var ikke noe ønsket situasjon i sommer, sier han om plasseringen av bommen.
      
I sommer fortalte Øystese til Dagbladet at han var ganske fortvilet over plasseringen av bomstasjonen.
- Før hadde jeg en åpen utsikt, mens nå ruver denne masta en meter foran meg, sa han.
Etter at Dagsavisen omtalte saken, var det flere medier som fattet interesse for den malplasserte bomstasjonen, blant annet Dagbladet.

        - Det ble mye styr, og det er viktig for oss å få fram at vi er fornøyde, sier Øystese i dag.
      
Beboerne i den hundre år gamle bevaringsverdige bygården fikk ikke beskjed om at bomstasjonen skulle settes opp. Det kom heller ikke noe nabovarsel, før borettslaget ble informert i en e-post fra Statens vegvesen to dager i forveien, da med tilbud om befaring.

        Vegvesenet opplyste i juni til Dagsavisen at det «antakelig ikke er en løsning» å la bommen stå, og at det vil gå i dialog med borettslaget.
      
Samferdselsdepartementet kom også på banen i saken, og statssekretær Tommy Skjervold (Frp) sa at hvis ikke Statens vegvesen flytter bomstasjonen på eget initiativ, ville departementet be dem om å finne en annen plassering.
Bomstasjonen flyttes som nevnt til den andre siden av gata. I midten av juni fortalte prosjektleder Anne-Grethe Nordahl i Statens vegvesen til Dagbladet at de var i ferd med å utrede hvor den kunne flyttes.
- Vi ser på om det er mulig å flytte den til andre siden av veien. Vi vil foreta prøvegraving der for å få oversikt over høyspentkabler og ledninger under bakken, for å avgjøre om det er plass til fundament, sa hun.
På andre siden av veien er det et næringsbygg og bommen vil dermed ikke treffe noens vindu eller balkong.
