
# У справі про вбивство Гандзюк фігурують палії Олешківського лісу

Published at: **2019-11-03T18:37:00+00:00**

Author: ****

Original: [DT.ua](https://dt.ua/UKRAINE/u-spravi-pro-vbivstvo-gandzyuk-figuruyut-paliyi-oleshkivskogo-lisu-328340_.html)

Слідчі у справі про вбивство активістки та радниці мера Херсона Катерини Гандзюк вважають ключовою версією злочину помсту за оприлюднення активісткою схеми підпалу Олешківського лісу з метою його подальшої вирубки.
У цьому ж злочині фігурувала і група Сергія Торбіна – засудженого ватажка нападників на Гандзюк, повідомив очільник Головного слідчого управління СБУ Богдан Тиводар під час круглого столу з журналістами.
"Вони фігурували також. Сподіваюсь, що невдовзі будуть підозри саме по підпалу лісу, тоді ми поговоримо про конкретних осіб", - цитує Тиводара "Громадське".
Ще однією версією вбивства, яка також відпрацьовується, є створення парку "Гілея" для прикриття незаконної вирубки лісу, яке лобіювали херсонські чиновники Владислав Мангер, Андрій Гордєєв і Євген Рищук. Одному з них – голові Херсонської облради Мангеру – оголошено підозру.
Нагадаємо, 5 серпня набрав чинності обвинувальний вирок вбивцям громадської активістки, радниці мера Херсона Катерини Гандзюк. Ватажок та члени групи отримали від 3 до 6,5 років за ґратами. Перед винесенням вироку всі вони визнали свою провину і дали викривальні свідчення проти інших учасників злочину.
Замовниками злочину батько вбитої називав голову Херсонської облради Владислава Мангера (виключений з "Батьківщини"), нині звільнених голову Херсонської ОДА Андрія Гордєєва і його заступника Євген Рищука ("Блок Петра Порошенка").
24 квітня прокуратура вручила Мангеру нову підозру– він більше не є обвинуваченим в організації умисного вбивства. Замість ч. 2 ст. 115 (умисне вбивство) йому інкримінували ч. 2 ст. 121 КК України (умисне тяжке тілесне ушкодження, що спричинило смерть потерпілого).
Ще одного підозрюваного - організатора вбивства Катерини Гандзюк – раніше судимого кримінального авторитета Олексія Левіна (Москаленка), також відомого як "Москал", СБУ оголосила в розшук після того, як він втік з України. Нині "Москал" переховується від слідства в Домініканській Республіці.
Катерина Гандзюк померла 4 листопада 2018 року в київській лікарні. Офіційна причина смерті: поліорганна недостатність і хімічні опіки 39% тіла внаслідок нападу з використанням хімічної речовини (сірчаної кислоти). 
Докладніше читайте в матеріалі Інни Ведерникової "Віктор Гандзюк. Смерть, задвинута в стіл президента" у тижневику "Дзеркало тижня. Україна".
