
# Agonija Fenera, prva pobeda Valensije

Published at: **2019-11-01T21:14:20+00:00**

Author: **Darko**

Original: [Sportska centrala](https://www.sportskacentrala.com/2019/11/01/agonija-fenera-prva-pobeda-valensije/)

Valensija – Asvel 81:72 (16:18, 19:18, 21:16, 25:20)
Košarkaši Valensije su ostvarili prvu pobedu u Evroligi ove sezone. Španski tim je pred svojim navijačima u 6. kolu pobedio Asvel rezultatom 81:72.
Bojan Dubljević je sa 13 poena i osam skokova predvodio Valensiju, Vives je dodao 10 poena, a Vanja Marinković je za 15 minuta imao učinak od šest poena. U francuskom timu najefikasniji su bili Žal-Šarl Livio sa 20 i Antoan Dio sa 17 poena.
Fenerbahče – Žalgiris 76:79 (17:17, 23:16, 19:19, 17:27)
Agonija Željka Obradovića i Fenerbahčea nastavljena je i u 6. kolu Evrolige. Turski tim je doživeo peti poraz, ovoga puta u Istanbulu od Žalgirisa u utakmici u kojoj je imao pobedu u džepu.
Fener je nekoliko puta pravio pristojnu razliku, ali bi gosti iz Litvanije pronalazili način da uhvate priključak. Ekipa Željka Obradovića je minut i po pre kraja imala sedam poena prednosti i napad, ali ni to nije bilo dovoljno za drugi trijumf u Evroligi.
Grigonis je trojkom 50 sekundi pre kraja pokrenuo preokret. Ređali su se promašaji i greške igrača Fenera, da bi Grigonis devet sekundi pre kraja pogodio za 76:77. Posle tajm-auta Obradovića, Jan Veseli je promašio šut za pobedu, a junak trijumfa Žalgirisa Marijus Grigonis sa linije slobodnih bacanja potpisao trijumf svog tima.
Nando De Kolo je sa 29 poena bio najefikasniji u poraženom timu, za koji je Nikola Kalinić igrao 15 minuta i postigao jedan poen. Grigonis sa 19 i Ledej sa 16 poena bili su najbolji u Žalgirisu, koji je stigao do treće pobede u elitnom takmičenju.
