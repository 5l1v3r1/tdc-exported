
# Krška nuklearka po remontu spet s polno močjo

Published at: **2019-11-04T13:50:00+00:00**

Author: **STA**

Original: [Dolenjski list](https://www.dolenjskilist.si/2019/11/04/227968/novice/posavje/Krska_nuklearka_po_remontu_spet_s_polno_mocjo/)

Krško - Nuklearna elektrarna Krško (Nek), ki so jo po skoraj enomesečni remontni zaustavitvi in odklopu iz omrežja vnovič pognali in v torek priklopili ter uskladili z električnim omrežjem, je po postopnem zviševanju moči v soboto dosegla polno moč. Nuklearka deluje stabilno in vnovič zagotavlja električno energijo, so za STA danes povedali v Neku.
Krško nuklearko prihodnji redni remont čaka čez poldrugo leto oz. spomladi leta 2021.
Kot so pojasnili v Neku, so sicer med rednim 28-dnevnim remontom po 30. gorivnem ciklu ob menjavi goriva izvedli obsežen standardni program vzdrževanja in preverjanja strojne, električne in merilno-regulacijske opreme.
Ob ustaljenih remontnih posegih so z nadzornimi testi preverili in zagotovili, da so nuklearkini sistemi, strukture in komponente sposobni opraviti svojo nalogo, za remont - ta se je začel 1. oktobra - pa so pripravili več kot 4000 delovnih nalogov. Z več sto nadzornimi testi so preverili sisteme, strukture in komponente.
Predsednik uprave Neka Stane Rožman je ob napovedi remonta ocenil, do bodo stroški predvidoma ostali na ravni prejšnjih remontov, ki so v povprečju stali približno 100 milijonov evrov, nuklearka pa bo omenjeni strošek pokrila sama.
V Neku proizvedeno električno energijo sta med remontom zagotovila njena upravljavca oz. za Slovenijo krška Gen energija. Izpadlo električno energijo so nadomeščale tudi elektrarne skupine Holdinga Slovenske elektrarne.
V Termoelektrarni Brestanica (TEB), ki je med drugim rezervni dobavitelj elektrike za nuklearko, so po njihovih pojasnilih v okviru remonta Neka izvedli testiranje plinskih agregatov iz breznapetostnega stanja z otočnim napajanjem dela lastne rabe jedrske elektrarne.
V TEB so ob testu zagona plinskih agregatov iz breznapetostnega stanja aktivirali plinska agregata 6 in 2, ki sta po 14 minutah od zahteve za zagon začela oddajati potrebno električno energijo v vzpostavljeni energetski otok TEB-Nek.
Test so izvedli v predvidenih 20 minutah od zahteve za angažiranje plinskih enot do vzpostavitve napetosti v Neku, kjer so izvedli obremenitve agregatov v otočnem načinu obratovanja po protokolu testa. Test so izvedli sladno z navodili in postopki otočnega obratovanja TEB za pokrivanje nujne lastne rabe krške nuklearke.
S tem testom je TEB vnovič potrdila svojo vlogo pri zagotavljanju jedrske varnosti in dokazala, da je sposobna Neku zanesljivo in nemoteno zagotavljati napajanje nujne lastne rabe v primeru izrednih razmer elektroenergetskega sistema, so še sporočili iz TEB.
