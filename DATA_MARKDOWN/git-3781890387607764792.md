
# ครม.ยกเว้นภาษีนำเข้ายากำพร้าจากต่างประเทศ

Published at: **2019-11-06T10:37:00+00:00**

Author: ****

Original: [เดลินิวส์](https://www.dailynews.co.th/economic/740312)


        ครม.เห็นชอบการยกเว้นอากรขาเข้ายาในกลุ่มยากำพร้า ช่วยคนป่วยโรคเฉพาะร้ายแรง ไม่ต้องจ่ายค่ายาแพง และเข้าถึงได้ง่าย
      
น.ส.ไตรศุลี ไตรสรณกุล รองโฆษกประจำสำนักนายกรัฐมนตรี เปิดเผยว่า ที่ประชุมครม.เห็นชอบการยกเว้นอากรขาเข้ายาในกลุ่มยากำพร้า โดยออกเป็นร่างประกาศกระทรวงการคลัง เรื่อง การลดอัตราอากรและยกเว้นอากรศุลกากรตามมาตรา 12 แห่งพระราชกำหนดพิกัดอัตราศุลกากร พ.ศ. 2530  โดยกำหนดให้ยกเว้นเก็บภาษีนำเข้าผลิตภัณฑ์ยารักษาหรือยาป้องกันโรคในรายการยากำพร้า ซึ่งเป็นยาที่จำเป็นต่อการให้บริการแก่ผู้ป่วย หรือใช้เพื่อวินิจฉัย บรรเทา บำบัด ป้องกัน หรือรักษาโรคที่พบได้น้อย โรคที่เป็นอันตรายรุนแรง หรือโรคที่ก่อให้เกิดความทุพพลภาพอย่างต่อเนื่อง เช่นเดียวกับยาที่มีอัตราการใช้ต่ำสำหรับปัจจุบันตามรายการยากำพร้า มีอยู่ทั้งหมด 75 รายการ มีจำหน่ายในประเทศรวม 47 รายการ เช่นยารักษาความดันโลหิตสูง และภาวะหัวใจวาย โดยเป็นยาที่มีทะเบียนตำรับยา 36 รายการ เช่น ยาฆ่าเชื้อแบคทีเรีย หรือยารักษาภาวะหัวใจวาย หรือเต้นผิดปกติ ส่วนที่ไม่มีทะเบียนตำรับยา มี 11 รายการ เช่น ยาบรรเทาอาการแพ้ หรือบรรเทาอาการเจ็บคอ เจ็บช่องปาก และแผลร้อนใน) และที่ไม่มีจำหน่ายในประเทศ 28 รายการ เช่น ป้องกันโรคมาลาเรีย หรือวินิจฉัยการทำงานของต่อมหมวกไตทั้งนี้กระทรวงการคลัง พิจารณาแล้วเห็นว่า ยากำพร้าส่วนใหญ่ไม่มีผลิตในประเทศ เนื่องจากไม่คุ้มกับการลงทุน ทำให้ประสบกับปัญหาการขาดแคลน และไม่มียาอื่นมาใช้ทดแทน หรือยากำพร้าบางรายการมีราคาที่สูงมาก ทำให้ประชาชนมีโอกาสเข้าถึงยาได้ยาก โดยในปี  60 มีมูลค่าการนำเข้ายากำพร้าที่มีทะเบียนตำรับยาประมาณ 186 ล้านบาท
