
# Гроші тижня: топ-100 найбагатших українців, перемога Газпрому в Данії, IPO Укрзалізниці, безліміт на валюту, стримінговий ривок Apple

Published at: **2019-11-02T07:30:00+00:00**

Author: ****

Original: [НВ](https://nv.ua/ukr/biz/finance/reyting-naybagatshih-ukrajinciv-peremoga-gazpromu-ipo-ukrzaliznici-apple-tv-golovni-novini-tizhnya-50051112.html)

На цьому тижні журнал НВ спільно з інвесткомпанією Dragon Capital представив щорічний рейтинг 100 найбагатших українців. Беззмінним лідером залишається олігарх Рінат Ахметов. Його статок оцінюється в $9,6 млрд (на $2,6 млрд менше, ніж в торішньому рейтингу). Ахметов володіє більш ніж четвертою частиною всього статку 100 найбагатших українців. У топ-10 потрапили також Віктор Пінчук ($2,310 млрд), Вадим Новинський ($1,767 млрд), Ігор Коломойський ($1,480 млрд), Геннадій Боголюбов ($1,376 млрд), Петро Порошенко ($1,253 млрд), Олександр і Галина Гереги ($930 млн), Дмитро Фірташ ($792 млн), Костянтин Жеваго ($744 млн), Микола Злочевський ($686 млн).
П’ять найбагатших українців, які в сумі володіють $16,6 млрд, за рік втратили $3,8 млрд. Єдиний з шести українських мільярдерів, хто за останній рік збільшив свої статки — власник кондитерської корпорації Roshen Петро Порошенко. У порівнянні з торішнім рейтингом вони виросли на $153 млн — до $1,25 млрд. Найбільше примножив свої статки в абсолютному значенні власник Group DF Дмитро Фірташ — на $300 млн (до $792 млн).
Читайте також:
29 жовтня в Маріуполі пройшов інвестиційний форум RE: think. Invest in Ukraine, на який з'їхалися представники влади та міжнародних фінансових організацій, а також топ-менеджери і власники українського та іноземного бізнесу. Президент Володимир Зеленський запевнив, що ні виведені з ринку в 2014—2015 роках банки, ні націоналізований ПриватБанк повертати власникам ніхто не збирається. Прем'єр-міністр Олексій Гончарук звернувся до залу зі словами: «Якщо ви бачите корупцію і несправедливість, сигналізуйте нам про це».
Під час форуму було підписано кілька важливих угод. Зокрема, мобільні оператори Київстар, Vodafone, lifecell та Інтертелеком підписали меморандум про реорганізацію радіочастот в діапазоні 900 МГц. Це дозволить забезпечити всю територію України максимальним покриттям якісного мобільного зв’язку рівня 4G, а також надати широкосмуговий доступ до інтернету. Крім того, Міністерство інфраструктури України, ЄБРР і Укрзалізниця підписали меморандум про взаєморозуміння щодо підготовки компанії до первинного публічного розміщення акцій на біржі (IPO). Голова правління УЗ Євген Кравцов розповів НВ Бізнес, що IPO пройде на біржі в США або у Великій Британії. Планується залучити кілька мільярдів доларів.
30 жовтня Данське енергетичне агентство видало дозвіл на прокладку Північного потоку-2 на континентальному шельфі Данії. Це прискорить його будівництво, хоча запустити газопровід до 1 січня Газпрому вже навряд чи вдасться. Компанія Nord Stream 2 AG, яка будує Північний потік-2, з 2017 року подала агентству три заявки. Після дворічного обговорення у відомстві дійшли висновку, що, з міркувань екології і безпеки, найкращим є маршрут протяжністю 147 кілометрів на південний схід від острова Борнхольм у Балтійському морі. Данія була останньою країною, рішення якої потрібно для прокладки газопроводу. На сьогодні вже укладено понад 2100 км двох ниток. Їх загальна протяжність складе 2448 км. Трубоукладка завершена у водах Росії, Фінляндії та Швеції, а також здебільшого у водах Німеччини. На думку глави Нафтогазу Андрія Коболєва, зупинити Північний потік-2 можуть тільки санкції країн Заходу.
Читайте також:
Олена ПавленкоПівнічний потік-2 і рішення Данії. Наслідки для України
28 жовтня представники України, росіян і Єврокомісії знову зустрілися в Брюсселі, щоб обговорити транзит російського газу через українську газотранспортну систему після завершення контракту 31 грудня. Віце-голова Єврокомісії з питань Енергосоюзу Марош Шефчович заявив, що розчарований ходом переговорів. На його думку, у сторін недостатньо «політичної волі». Під чвс зустрічі Марош Шефчович представив детальну пропозицію про укладення нового довгострокового контракту. Вона передбачає мінімальні обсяги транзиту в районі між 40 і 60 млрд кубометрів газу. Українська сторона пропозицію вважає конструктивною, а російська його не підтримує. Делегація РФ запропонувала вирішити всі питання пакетом: домовитися про врегулювання судових спорів у Стокгольмському арбітражі і про прямі постачання російського газу Україні. У Нафтогазі відзначають, що до отримання офіційної пропозиції від Газпрому говорити про які-небудь пакетні рішення, включно з варіантами погашення боргу російської компанії перед НАКом, неможливо.
1 листопада американська компанія Apple запустила стримінговий сервіс Apple TV+ у 107 країнах світу, включно з Україною. Це сервіс підписки з повністю оригінальним контентом за ціною $4,99 на місяць. Новий сервіс доступний в застосунку Apple TV на iPhone, iPad, Apple TV, iPod touch, Mac та інших платформах, а також на сайті tv.apple.com. Серіали виходять англійською мовою. Доступні озвучення французькою, німецькою, італійською, японською, португальською, іспанською та деякими іншими мовами. Також можна включити субтитри. Вони, зокрема, доступні українською та російською мовами. Зараз представлені дев’ять телешоу, зокрема серіали «Ранкове шоу» з Різ Візерспун, Дженніфер Еністон і Стівом Кареллом, «Бачити» з Джейсоном Момоа, «Заради всього людства», «Дікінсон» та інші. За інформацією Financial Times, Apple виділила на новий сервіс близько $6 млрд. Його бюджет значно нижче очікуваних витрат стримінгового сервісу Netflix у цьому році (приблизно $15 млрд). Прем'єра Apple TV+ відбулася незадовго до запуску стримінгового сервісу Disney+ (призначений на 12 листопада).
Національний банк з 5 листопада скасовує обмеження на купівлю іноземної валюти і банківських металів фізичними особами в еквіваленті 150 тис. грн на день. Також припиняє діяти вимога про надання фізичними особами в банки документів, що підтверджують підстави для проведення операцій з купівлі безготівкової іноземної валюти. Загалом цьогороку Нацбанк скасував уже понад 30 валютних обмежень.
Власник і президент групи DCH Олександр Ярославський заявив в кулуарах інвестфоруму в Маріуполі про готовність вкласти $100 млн у будівництво нового аеропорту в Донецьку на місці зруйнованого після реінтеграції Донбасу.
Гендиректор групи Метінвест Юрій Риженков у інтерв'ю НВ Бізнес розповів про складну ситуацію в металургії та спад, який триває з весни цього року.
Президент Володимир Зеленський на форумі в Маріуполі назвав Україну країною можливостей, в яку варто інвестувати.
CEO шведської роздрібної мережі торгівлі одягом H&M Карл Юхан Перссон попередив, що концепція відповідального споживання може мати негативні наслідки, і підкреслив, що важливо боротися не тільки зі зміною клімату, а й з убогістю.
Голова Офісу президента Андрій Богдан в інтерв'ю Українській правді заявив, що голова Державної митної служби (ДМС) Максим Нефьодов стикається із «саботажем старої системи» і тому доходи від митниці дуже істотно впали. Він також сказав, що колишній очільник ДМС і СБУ Валерій Хорошковський консультує Офіс президента з митних питань. Нефьодов у відповідь заявив, що з Хорошковським не консультується. За його словами, надходження митних платежів у липні-жовтні зросли на $106 млн порівняно з аналогічним періодом минулого року — до $4,57 млрд.
