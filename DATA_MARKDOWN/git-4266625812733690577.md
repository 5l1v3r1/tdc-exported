
# Віктор Постол 1 лютого в Китаї проведе титульний бій проти американця Хосе Карлоса Раміреса

Published at: **2019-11-05T13:38:00+00:00**

Author: ****

Original: [ZIK.UA](https://zik.ua/news/2019/11/05/viktor_postol_1_lyutogo_v_kytai_provede_tytulnyy_biy_proty_amerykantsya_hose_1683981)


        Екс-чемпіон світу за версією WBC в першій напівсередній вазі український боксер Віктор Постол і чинний чемпіон світу за версіями WBC і WBO у першій напівсередній вазі Хосе Карлос Рамірес з США домовилися про бій, який за попередніми даними відбудеться 1 лютого.
      
Титульний поєдинок пройде в китайському місті Хайкоу, повідомляє fightnews.info.
«Оглядач ESPN Ден Рафаель повідомив, що поєдинок, за його інформацією, відбудеться 1 лютого на арені Mission Hills Haikou в місті Хайкоу, провінція Хайнань, Китай, і транслюватиметься, через 12-годинну різницю зі США, вранці на ESPN», – йдеться в повідомленні.
Хосе Рамірес в липні об’єднав пояси, здолавши технічним нокаутом у шостому раунді чемпіона WBO співвітчизника Моріса Хукера.
Віктор Постол у квітні у відбірковому бою перебоксував за підсумками десяти раундів француза Мохаммеда Мімуна. Український боксер був володарем пояса WBC у першій напівсередній вазі у 2015/2016 роках.
Раніше планувалося, що бій за титул чемпіона WBC Віктор Постол проведе 30 листопада на арені Banc of California Stadium в Лос-Анджелесі (США). Але цей план змінився, коли в середині серпня Раміресу зробили операцію на руці.
 
