
# Окупанти накрили вогнем з важких мінометів позиції ЗСУ на Донеччині

Published at: **2019-11-01T21:31:00+00:00**

Author: ****

Original: [DT.ua](https://dt.ua/UKRAINE/okupanti-nakrili-vognem-z-vazhkih-minometiv-poziciyi-vsu-na-donechchini-328230_.html)

У день завершення розведення військ у районі Золотого Луганської області бойовики російсько-окупаційних формувань продовжили ігнорувати режим припинення вогню, обстрілюючи позиції Об'єднаних сил на Донеччині і Луганщині. У п'ятницю, 1 листопада, противник здійснив п'ять обстрілів, задіявши важкі міномети і піхотну зброю. Бойових втрат серед українських військовослужбовців немає, повідомляє прес-центр штабу ООС.
Три збройних провокації було зафіксовано в зоні відповідальності оперативно-тактичного угруповання "Схід", ще дві – в зоні відповідальності оперативно-тактичного угруповання "Північ".
Позиції Збройних сил України поблизу Старогнатівки на Донеччині бойовики двічі накривали вогнем з мінометів калібру 120 міліметрів, обстрілювали зі станкових протитанкових гранатометів (СПГ) і великокаліберних кулеметів. По Новогнатівці окупанти також били з СПГ.
Українські опорні пункти на підступах до Майорська на Луганщині зазнали обстрілу з СПГ. По Луганському противник відкривав вогонь з ручних протитанкових гранатометів (РПГ), великокаліберних кулеметів і стрілецької зброї.
"Протягом поточної доби втрат внаслідок обстрілів серед особового складу Об'єднаних сил не зафіксовано", - запевнили в штабі.
