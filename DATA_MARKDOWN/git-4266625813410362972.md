
# СБУ затримала чоловіка, який «продавав» посади у правоохоронних та державних органах

Published at: **2019-11-01T14:12:00+00:00**

Author: ****

Original: [ZIK.UA](https://zik.ua/news/2019/11/01/sbu_zatrymala_cholovika_yakyy_prodavav_posady_u_pravoohoronnyh_ta_derzhavnyh_1681577)


        У Києві СБУ затримала чоловіка, який представлявся «позаштатним помічником» вищого керівництва країни і за гроші пропонував сприяти призначенню на керівні посади у правоохоронних та державних органах.
      
Про це повідомляє пресслужба СБУ.
Оперативники та слідчі спецслужби встановили, що зловмисник підшукував «клієнтів» через контакти з бізнесовими колами та чиновниками середньої ланки. Він представлявся кандидатам на посади «позаштатним помічником» та «близьким товаришем» майже всіх вищих осіб держави.
Зокрема, за забезпечення працевлаштування директором одного з державних підприємств зловмисник виставив ціну у майже 1,5 мільйона доларів США. У цьому випадку він посилався на власні зв’язки та запевняв, що питання нібито вирішується безпосередньо через керівництво Офісу Президента України. Правоохоронці затримали шахрая у центрі столиці, згідно зі ст. 208 Кримінального процесуального кодексу України, після отримання частини авансу у розмірі 50 тисяч доларів США.
Слідчими СБУ зловмиснику повідомлено про підозру у вчиненні злочинів, передбачених ч. 2 ст. 15, ч. 4 ст. 27, ч. 4 ст. 190, ч. 4 ст. 369 Кримінального кодексу України. Вирішується питання про обрання запобіжного заходу. Триває досудове слідство.
Також нагадаємо, що на Закарпатті затримали чоловіка, який вимагав неіснуючий борг у розмірі 8 тисяч доларів.
