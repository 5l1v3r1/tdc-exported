
# Υψηλός παραμένει ο αριθμός τροχαίων στα νησιά μας

Published at: **2019-11-07T09:15:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425324/ypshlos-paramenei-o-arithmos-troxaiwn-sta-nhsia-mas)


        Στα ίδια περίπου επίπεδα με πέρυσι παρουσιάζουν τα τροχαία ατυχήματα και δυστυχήματα που σημειώθηκαν τον προηγούμενο μήνα στην περιοχή μας, ωστόσο και πάλι οι αριθμοί συγκλονίζουν καθώς συνολικά έφθασαν τα 32!Σύμφωνα με τα επίσημα στοιχεία της αστυνομίας, 44 άτομα τραυματίστηκαν σε αυτά, εκ των οποίων τέσσερα άτομα θανάσιμα, 5 σοβαρά και 35 ελαφρά!
      
Την ίδια χρονική περίοδο (τον Οκτώβριο του 2019) πραγματοποιήθηκαν περίπου 33.000 έλεγχοι και βεβαιώθηκαν 1.736 παραβάσεις, από τις οποίες οι 147 ήταν για υπερβολική ταχύτητα, 429 για οδήγηση χωρίς δίπλωμα, 69 για χρήση κινητού τηλεφώνου κατά την οδήγηση και 696 για οδήγηση χωρίς κράνος και ζώνη ασφαλείας, ενώ 13 οχήματα εντοπίστηκαν να κινούνται στο αντίθετο ρεύμα κυκλοφορίας!
Επίσης το ίδιο χρονικό διάστημα 105 άτομα βρέθηκαν να οδηγούν τα οχήματά τους υπό την επήρεια αλκοόλ!
Πιο αναλυτικά, σύμφωνα με τα επίσημα στοιχεία στην εδαφική αρμοδιότητα της Γενικής Περιφερειακής Αστυνομικής Διεύθυνσης Νοτίου Αιγαίου (Κυκλάδες και Δωδεκάνησα), τον Οκτώβριο του 2019 σημειώθηκαν 32 τροχαία ατυχήματα, έναντι 37 που καταγράφηκαν τον αντίστοιχο μήνα του έτους 2018.
Ειδικότερα, σημειώθηκαν:
• Τέσσερα (4) θανατηφόρα τροχαία ατυχήματα (έναντι 3 το 2018)• Τρία (3) σοβαρά τροχαία ατυχήματα (ίδιος αριθμός με το 2018)• Εικοσιπέντε (25) ελαφρά τροχαία ατυχήματα (έναντι 31 το 2018).
Από τα τροχαία ατυχήματα που συνέβησαν σε αστικές και αγροτικές περιοχές των νομών Κυκλάδων και Δωδεκανήσου το μήνα Οκτώβριο 2019 καταγράφηκαν 44 παθόντες, έναντι 41 με τον αντίστοιχο μήνα του έτους 2018.
Ειδικότερα, καταγράφηκαν:
• Τέσσερις (4) θάνατοι (ίδιος αριθμός με το 2018)• Πέντε (5) σοβαρά τραυματίες (έναντι 3 το 2018)• Τριανταπέντε (35) ελαφρά τραυματίες (έναντι 34 το 2018)
Επισημαίνεται ότι, οι κύριες αιτίες των τροχαίων ατυχημάτων, καθώς και οι παράγοντες που επιτείνουν τις συνέπειές τους είναι:
• Η υπερβολική ταχύτητα
• Η απόσπαση της προσοχής του οδηγού
• Η παραβίαση της προτεραιότητας
• Η οδήγηση υπό την επήρεια αλκοόλ
• Η κίνηση στο αντίθετο ρεύμα
• Η οδήγηση χωρίς χρήση κράνους και προστατευτικής ζώνης.
Δράσεις Τροχονομικής αστυνόμευσηςΟι Υπηρεσίες Τροχαίας της Γενικής Περιφερειακής Αστυνομικής Διεύθυνσης Νοτίου Αιγαίου βρίσκονται σε διαρκή ετοιμότητα, εφαρμόζοντας συγκεκριμένο σχεδιασμό που προβλέπει μέτρα οδικής ασφάλειας και τροχονομικής αστυνόμευσης για την ασφαλή κυκλοφορία των οχημάτων και των πολιτών, καθώς και για την πρόληψη και αποτροπή ατυχημάτων - δυστυχημάτων σε όλο το οδικό δίκτυο.
Στο πλαίσιο των τροχονομικών δράσεων, το μήνα Οκτώβριο του 2019 πραγματοποιήθηκαν 33.526 τροχονομικοί έλεγχοι και βεβαιώθηκαν 1.736 παραβάσεις.
Ενδεικτικά αναφέρονται οι σοβαρότερες - επικίνδυνες τροχονομικές παραβάσεις που βεβαιώθηκαν:
• 591 για οδήγηση δικύκλου χωρίς χρήση προστατευτικού κράνους• 429 για οδήγηση χωρίς άδεια ικανότητας οδηγού• 147 για υπερβολική ταχύτητα• 105 για οδήγηση υπό την επήρεια αλκοόλ• 105 για οδήγηση αυτοκινήτου χωρίς χρήση ζώνης ασφαλείας• 69 για χρήση κινητού τηλεφώνου κατά την οδήγηση• 13 για κίνηση στο αντίθετο ρεύμα κυκλοφορίας• 4 για φθαρμένα ελαστικά.
Συμβουλές Οδικής ΑσφάλειαςΗ Ελληνική Αστυνομία ιδιαίτερα ευαισθητοποιημένη στα θέματα ασφαλούς οδήγησης και οδικής ασφάλειας έχοντας στόχο και σκοπό τη μείωση των τροχαίων ατυχημάτων και δυστυχημάτων, υπενθυμίζει σε όλους τους οδηγούς και τους χρήστες του οδικού δικτύου ότι η οδική ασφάλεια είναι υπόθεση όλων μας.
Στο πλαίσιο αυτό οι οδηγοί οφείλουν να εφαρμόζουν τις διατάξεις του Κώδικα Οδικής Κυκλοφορίας, να οδηγούν με σύνεση και προσοχή και να ακολουθούν τις υποδείξεις και τις συμβουλές του προσωπικού της Τροχαίας.
Δεν πρέπει να ξεχνάμε ότι οδηγώ με ασφάλεια σημαίνει:• Μαθαίνω και εφαρμόζω τον Κώδικα Οδικής Κυκλοφορίας
• Έχω διαρκώς τεταμένη την προσοχή μου στην οδήγηση και τον έλεγχο του οχήματος
• Όταν οδηγώ δεν έχω καταναλώσει οινοπνευματώδη ποτά
• Δεν παραβιάζω τα όρια ταχύτητας. Σε περίπτωση που οδηγώ ή είμαι συνεπιβάτης σε μοτοσικλέτα φορώ πάντα κράνος
• Φορώ πάντα ζώνη ασφαλείας
• Τοποθετώ τα παιδιά σε παιδικό κάθισμα στο πίσω μέρος του αυτοκινήτου και τους φορώ ζώνη ασφαλείας
• Δεν κάνω αντικανονικά προσπεράσματα
• Δεν παραβιάζω τον κόκκινο σηματοδότη
• Σταματώ στο STOP και δίνω προτεραιότητα
• Δεν μιλώ στο κινητό όταν οδηγώ
• Δίνω προτεραιότητα στους πεζούς
• Σέβομαι τα σήματα και τις υποδείξεις των τροχονόμων.
