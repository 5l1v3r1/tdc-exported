
# Манолова няма да прави партия, ще създава гражданска инициатива

Published at: **2019-11-06T11:10:00+00:00**

Author: **Боряна Павлова**

Original: [Dnes.bg](https://www.dnes.bg/mestni-izbori-19/2019/11/06/manolova-niama-da-pravi-partiia-shte-syzdava-grajdanska-iniciativa.428719?utm_source=push&utm_medium=notification&utm_campaign=Push)

"Няма да правя партиен проект", заяви бившият омбудсман Мая Манолова пред bTV. Въпреки това тя не иска да разпръсква гражданската енергия, акумулирана на изборите и "очакването от гражданите да не спирам да дишам във врата на властта", затова ще създаде "гражданска инициатива върху основата на основните демократични ценности", която да се бори  за честни избори и основните свободи на гражданите.
"Доволна съм от изборите и съм удовлетворена. Видяхме страха на властта и как работи машината за фалшификации и манипулации. Победиха ни с много малко", каза Манолова, която загуби на балотажа за кметското място в София от Йорданка Фандъкова.
Тя е категорична, че ще иска касиране на изборите и ще подаде жалбата в законовия срок, а в момента нейният екип анализира изборните протоколи.
"Ще докажем в съда несъответствие между изборните протоколи и тези, които са публикувани. Пликовете с протоколите бяха отваряни от сътрудници на комисията, които са вписвали и дописвали", твърди Манолова.
Според нея сред нарушенията е наличието на празни протоколи, попълвани по думите й в полза на ГЕРБ впоследствие.
"Най-важният знак и послание на тези избори е, че едноличната власт може да бъде победена", смята Мая Манолова, която благодари за подкрепата на всички граждани и политически сили.
"Благодаря на тези, които гласуваха за мен, въпреки че не ме харесват", каза Манолова, която смята, че е налице обединение на всички демократично мислещи граждани, макар и с различни политически убеждения, което тя определи като мост и подаване на ръка между леви и десни.
Самата тя обаче отказа да разкрие за коя листа с общински съветници е глаувала, като заяви, че е подкрепила тази, която е предлагала промяна.
