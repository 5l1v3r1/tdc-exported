
# Джеймс Дийн се завръща в голямото кино

Published at: **2019-11-07T11:26:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/dzhejms-dijn-se-zavrashta-v-goljamoto-kino.html)

Легендарният холивудски актьор от 50-те Джеймс Дийн отново ще изгрее на голям екран. Почитателите на седмото изкуство ще го видят във филма „Търсенето на Джак”, съобщава The Hollywood Reporter.
Това ще стане възможно благодарение на компаниите Image Engine и MOI Worldwide. Те са се наели да създадат реалистична версия на Джеймс Дийн, като използват видео и фотографии на актьора.
Дийн обаче ще бъде озвучен от друг актьор, отбелязва изданието. А ролята му във филма ще е второстепенна, но не по-малко важна.
Студиото Magic City Films е придобило правата за ползване на образа на актьора от роднините му.
„Много сме горди, че семейството му ни подкрепя и ще предприемем всички необходими мерки наследството му като една от най-големите холивудски звезди да остане непокътнато”, заявиха Антон Ърнст и Тати Голух, които са режисьори на лентата.
Премиерата на филма се очаква през ноември 2020 г. Той ще е адаптация на едноименната повест на Гарет Крокър, а героят на Дийн ще се казва Роган.
Джеймс Дийн загина в автокатастрофа през 1955 г. на 24-годишна възраст. Въпреки кратката си кариера, успява да изиграе няколко значими роли и се превръща в една от легендите на американското кино. Посмъртно получава номинация за „Оскар” за изпълнението му във филма „Гигант”.
