
# Штрафи для роботодавців можуть значно зменшитися

Published at: **2019-11-06T09:10:00+00:00**

Author: **Олексій Головін**

Original: [НВ](https://nv.ua/ukr/biz/experts/shtrafi-dlya-robotodavciv-mozhut-znachno-zmenshitisya-za-shcho-i-skilki-platitime-biznes-poradi-yurista-50051859.html)

Мільйонні штрафи, які нараховували роботодавцям інспектори Держпраці, більше не будуть загрожувати українському бізнесу, якщо і в другому читанні депутати проголосують за законопроект Про внесення змін до Кодексу законів про працю України. Чи зменшить це тиск на роботодавців? Та чи не залишаться наймані працівники незахищеними? Давайте розберемося.

        Що саме змінюють законодавці
      
Законопроект 1233 «Про внесення змін до Кодексу законів про працю України (щодо усунення норм, які порушують права та законні інтереси роботодавців України)» (далі — Законопроект) змінить ст. 265 Кодексу законів про працю України, якою і передбачені штрафи для роботодавців. Перелік порушень, за які можуть накладатися штрафи, не зміниться.

        Роботодавець так само ризикує отримати штраф, якщо на його підприємстві або в компанії є:
      
- порушення в частині тіньової зайнятості та виплати заробітної плати в конвертах;
- порушення строків виплати заробітної плати;
- недотримання мінімальних державних гарантій в оплаті праці;
- недотримання гарантій для працівників, залучених до військової та альтернативної (невійськової) служби;
- недопуск перевіряючих до проведення контрольних заходів;
- порушення інших вимог трудового законодавства;
Далі розглянемо їх більш детально із розрахунку мінімальної заробітної плати (далі - МЗП) на 2019 рік. Звертаємо увагу, що такі норми пропонуються законопроектом, прийнятим у першому читанні. До другого читання Законопроект може видозміниться.

        Допуск до роботи неоформленого працівника або виплата заробітної плати в конверті
      
Станом на сьогодні за таке порушення розмір штрафу — 30 МЗП, тобто 125 190 грн. Якщо законопроект приймуть, то штраф знизиться до 4 МПЗ і буде становити 16 692 грн. При цьому, Держпраці матиме право штрафувати за таке порушення тільки, якщо воно буде вчинено вдруге протягом 365 днів. Вперше роботодавців будуть лише попереджати.
На практиці притягнення роботодавців до відповідальності може відбуватися так. Держпраці приходить на інспекційне відвідування. Якщо під час нього інспектор виявляє неоформлені трудові відносини, він видає припис, яким зобов’язує роботодавця усунути виявлені порушення. Якщо роботодавець не надає доказів на підтвердження усунення порушень (в термін, який вказано в приписі), Держпраці знову виходить на інспекційне відвідування. Якщо під час повторної перевірки встановлюється, що порушення не усунені, тільки тоді накладається штраф.
Також не слід забувати, що зараз Держпраці не має права перевіряти будь-що, крім питань охорони праці та зайнятості населення. Це означає, що інспектори, не маючи достатніх підстав вважати, що роботодавець порушує законодавство про працю, прийти на перевірку не зможуть.
Проте, така підстава може з’явитися в будь-який момент. Це можуть бути: заяви від співробітника, інформації зі ЗМІ, від податкової, ПФУ, профспілки тощо. Маючи щось з цього, Держпраці зможе прийти до вас на позапланову перевірку — і тут уже вони постараються перевірити все, що стосуєть їхньої сфери відповідальності.

        — Недотримання мінімальних гарантій в оплаті праці.
      
Як показала практика, саме за такі порушення роботодавців штрафували найбільше та найчастіше.
По-перше, це пов’язано з тим, що перелік порушень, які підпадають під цю категорію, досить великий. Це:
- сплата заробітної плати в розмірі менше мінімальної,
- не проведення індексації,
- відсутність компенсації за роботу в вихідний, святковий день або надурочних годин тощо.
По-друге, трудове законодавство наразі дуже застаріле та не гнучке, а тому часто неможливо врахувати всіх нюансів і уникнути порушень, навіть коли роботодавець намагається дотримуватися всіх можливих норм. Звичайна помилка кадровика або бухгалтера може призвести до значних штрафів від Держпраці.
По-третє, за незначне (в фінансовому плані) порушення (наприклад, неоплату в подвійному розмірі навіть однієї години надурочної роботи) може накладатися необгрунтовано великий штраф.
Саме тому зменшення розміру штрафу з 10 МЗП (41 173 грн) до 2 МЗП (8 346 грн) за кожного працівника, щодо якого вчинено порушення — це однозначне зменшення тиску на роботодавця та позитивна зміна.

        — Недотримання гарантій для працівників, залучених до військової та альтернативної (невійськової служби).
      
Тут пропонується зменшити розмір штрафу за порушення з 10 МЗП (41 173,00 грн) до 2 МЗП (8 346,00 грн) за кожного працівника, щодо якого вчинено порушення.

        — Недопуск до перевірки з питань виявлення тіньової зайнятості
      
Тут також може відбутися значне зменшення тиску на роботодавця на старті перевірки. Штраф зменшено зі 100 МЗП (417 300 грн) до 8 МЗП (33 384 грн).

        — Інші порушення законодавства про працю
      
Якщо в вище описаних випадках йшлося про значне спрощення життя роботодавцям, то ця норма дещо врівноважує ситуацію, і все ж таки, змушує роботодавців дотримуватися трудового законодавства.
Сам розмір штрафу не зміниться — це одна МЗП (4 173 грн). Однак, зараз він накладається за всі інші порушення законодавства про працю в сукупності. Тобто, скільки б інших порушень не було допущено — штраф все одно не може бути більше 1 МЗП.
Законопроектом пропонується ж встановити штраф в розмірі 1 МЗП за кожне окремо виявлене порушення, але за повторне протягом 365 днів їх вчинення.
Проте, якщо роботодавець вчасно усуне порушення (відповідно до припису перевіряючих), його притягувати до відповідальності не будуть. Це правило не поширюється тільки на порушення в частині неоформлених трудових відносин.

        Що це означає на практиці
      
Сьогодні ми маємо Кодекс законів про працю, прийнятий ще в середині минулого століття в країні, де не було поняття «бізнес». І сьогоднішнім підприємцям, навіть при великому бажанні, виконати всі вимоги такого законодавства — досить складно. Тому крім питання розміру штрафів треба вирішувати і більш глобальні, в тому числі прийняття нового трудового кодексу.
Якщо казати про законопроект № 1233, то він має два полярних наслідки. З одного боку, він значно знизить тиск на роботодавців, в тому числі і зменшить корупційні ризики. З іншого — існує ризик того, що роботодавці почнуть повертатися до тіньової зайнятості. Скоріше за все під тиском профспілок його відкорегують. І приймуть компромісне рішення — розмір штрафів зменшать, але не так кардинально, як зараз пропонують.
