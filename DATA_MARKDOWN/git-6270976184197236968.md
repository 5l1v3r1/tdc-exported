
# Портнов розголосив персональні дані водія Схем, керівництво Радіо Свобода відреагувало

Published at: **2019-11-02T14:53:32+00:00**

Author: **Ольга Проскурова**

Original: [Рубрика](https://rubryka.com/2019/11/02/portnov-rozgolosyv-personalni-dani-vodiya-shem-kerivnytstvo-radio-svoboda-vidreaguvalo/)

Фото: strana.uaКерівництво проекту Радіо Свобода засудило розголошення персональних даних співробітників програми Схеми: корупція в деталях ексзаступником глави Адміністрації президента-втікача Віктора Януковича Андрієм Портновим.
Про це йдеться у заяві президента Радіо Свобода/Радіо Вільна Європа Джеймі Флая.
Керівництво закликає правоохоронців притягувати до відповідальності Портнова за такі дії.
«Радіо Свобода/Радіо Вільна Європа рішуче засуджує нещодавні переслідування журналістів та співробітників відзначеної численними нагородами програми розслідувань Української служби „Схеми: корупція в деталях“. Це неприйнятно, та ще й, схоже, протизаконно — щоб будь-хто в Україні розголошував особисту інформацію, загрожував фізичною шкодою чи будь-яким іншим чином вчиняв тиск на журналістів через їхню професійну діяльність», — зазначив президент проекту.
Крім того, Джеймі Флай звернувся до українських правоохоронців із закликом відреагувати належним чином на публікацію захищених законом персональних даних, погрози й тиск на журналістів-розслідувачів.
«Ми закликаємо українську владу та правоохоронців притягнути до відповідальності того, хто вчиняє дії, що підривають віру громадськості в прихильність України до свободи слова та просимо гарантувати безпеку нашим журналістам та співробітникам», — додав він.
Нагадаємо, редакція “Схем” заявила про тиск зі сторони Портнова.
Водночас Портнов на це в своєму Telegram-каналі написав: “Приношу одіозному ЗМІ свої вибачення за фото їх автомобіля і данних водія. Наступного разу ми зробимо його фото з відром на голові. Тисячі вибачень за недопрацювання”.
