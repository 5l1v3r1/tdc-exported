
# Brexit - Σοβαρό πλήγμα για Τζόνσον: Βουλευτής «αυτομόλησε» στους Φιλελεύθερους Δημοκράτες

Published at: ****

Author: ****

Original: [CNN.gr](https://www.cnn.gr/news/kosmos/story/195851/brexit-sovaro-pligma-gia-tzonson-voyleytis-aytomolise-stoys-fileleytheroys-dimokrates)

Newsroom, CNN Greece 09:34 , 01 November 2019 - 11:32
Σύμφωνα με το ΑΠΕ – ΜΠΕ, η Αντουανέτ Σάντμπατς, πρώην στέλεχος του Συντηρητικού Κόμματος,  αποφάσισε να ενταχθεί στις τάξεις των Φιλελεύθερων Δημοκρατών, γνωστοποίησε η ίδια.
Η Σάντμπατς τόνισε σε ανακοίνωσή της, που δημοσιοποίησε μέσω του προσωπικού της ιστοτόπου, ότι θα δώσει μάχη για να διατηρήσει την έδρα της στη Βουλή των Κοινοτήτων.
«Όχι μόνο το Συντηρητικό Κόμμα κατέστησε σαφές ότι δεν έχει θέση για ανθρώπους σαν εμένα, αλλά οι Φιλελεύθεροι Δημοκράτες κατέστησαν σαφές ότι οι αξίες τους αντανακλούν την δική μου μετριοπαθή και κεντρώα πολιτική», ανέφερε η Σάντμπατς στην ανακοίνωσή της.
Οι Φιλελεύθεροι Δημοκράτες της Τζο Σουίνσον εξασφάλισαν 12 έδρες στη Βουλή των Κοινοτήτων στις εκλογές του 2017.
Οι δημοσκοπήσεις θέλουν το φιλοευρωπαϊκό κόμμα να καταλαμβάνει την τρίτη θέση, πίσω από τους Συντηρητικούς και τους Εργατικούς.
Το Εργατικό Κόμμα, το μεγαλύτερο της αντιπολίτευσης, θέλει σε περίπτωση νίκης του να πετύχει μια νέα συμφωνία με την ΕΕ και να την υποβάλει στην κρίση του βρετανικού λαού. Σε περίπτωση απόρριψης της συμφωνίας σε αυτό το υποθετικό δημοψήφισμα, τότε το «διαζύγιο» με τις Βρυξέλλες θα ακυρωνόταν.
Νέο δημοψήφισμα ζητά επίσης το αυτονομιστικό κόμμα της Σκωτίας SNP.
Υπενθυμίζεται πως οι Βρυξέλλες έδωσαν πριν από λίγες ημέρες νέα παράταση για το Brexit, με τη νέα καταληκτική ημερομηνία να ορίζεται για τις 31 Ιανουαρίου 2020.

        Διαβάστε επίσης
      
