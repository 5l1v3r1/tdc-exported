
# Παράνομα κυκλοφορούσαν το ένα στα τέσσερα αυτοκίνητα με ξένες πινακίδες που ελέγχθηκαν φέτος

Published at: **2019-11-02T03:24:00+00:00**

Author: ****

Original: [enikos.gr](http://www.enikos.gr/economy/681727/paranoma-kykloforousan-to-ena-sta-tessera-aftokinita-me-xenes-pin)

Μεγάλο ποσοστό παραβάσεων της νομοθεσίας διαπίστωσαν τελωνειακοί υπάλληλοι της ΑΑΔΕ που έκαναν ελέγχους σε αυτοκίνητα με ξένες πινακίδες. Σύμφωνα με ανακοίνωση της ΑΑΔΕ, στο 9μηνο του 2019 διαπιστώθηκαν 1.001 παραβάσεις σε 4.194 ελέγχους που διενεργήθηκαν, δηλαδή σε μία στις τέσσερις περιπτώσεις.

        Η ανακοίνωση της ΑΑΔΕ
      
«Σημαντικά είναι τα ευρήματα των ελέγχων, που διενήργησαν το εννεάμηνο του 2019 οι τελωνειακές υπηρεσίες της Ανεξάρτητης Αρχής Δημοσίων Εσόδων, για τη νόμιμη κατοχή και κυκλοφορία οχημάτων και συγκεκριμένα για τη διαφύλαξη των δασμοφορολογικών επιβαρύνσεων και του ειδικού τέλους ταξινόμησης.
Συγκεκριμένα:
Έλεγχοι: 4.194
Παραβάσεις: 1.001
Σε έλεγχο, που διενεργήσαν υπάλληλοι του Ά Τελωνείου Θεσσαλονίκης για την εφαρμογή της νομοθεσίας περί προσωρινής εισαγωγής οχημάτων με ξένες πινακίδες στην Ελλάδα, σε υπαίθρια επιχείρηση, που έχει ως αντικείμενο εργασιών, Εμπορία – Πάρκινγκ – Σέρβις – Επισκευές, στην ευρύτερη περιοχή της Θεσσαλονίκης, εντόπισαν σταθμευμένα είκοσι επτά (27) αυτοκίνητα, που έφεραν ξένες πινακίδες. Τα αυτοκίνητα δεσμεύθηκαν και από τον έλεγχο που ακολούθησε διαπιστώθηκαν:
Σε δεκαεπτά (17) περιπτώσεις, παραβάσεις της σχετικής νομοθεσίας (δ. 247/88, Ν. 2960/01), ενώ εκκρεμεί ο έλεγχος για επτά (7) οχήματα.
Για τα οχήματα, που διαπιστώθηκε παράβαση, συντάχθηκε Έκθεση Ελέγχου, η οποία διαβιβάστηκε στο Δικαστικό Τμήμα του Τελωνείου για τον καταλογισμό και την είσπραξη των προβλεπόμενων προστίμων.
Παράλληλα οργανώνονται τελωνειακές επιχειρήσεις, στο πλαίσιο του Επιχειρησιακού Σχεδίου της ΑΑΔΕ και εξειδικευμένες δράσεις στους τομείς αυτούς και συγκεκριμένα:
Πραγματοποιήθηκε τελωνειακή επιχείρηση για εντοπισμό αυτοκινήτων με ξένες πινακίδες, που δεν πληρούν τις νόμιμες προϋποθέσεις κατοχής και κυκλοφορίας στην Ελλάδα. Η επιχείρηση σχεδιάστηκε να υλοποιηθεί στα δύο μεγάλα αστικά κέντρα της χώρας (Αθήνα και Θεσσαλονίκη) και βασίστηκε σε πραγματοποίηση αιφνιδιαστικών ελέγχων σε σημεία που είχαν προεπιλεγεί από τους αρμόδιους ελεγκτές με στόχο την μεγιστοποίηση των αποτελεσμάτων της επιχείρησης. Συνολικά ελέχθησαν 76 οχήματα, εντοπίστηκαν έως τώρα 10 παραβάσεις και εκκρεμούν να ολοκληρωθούν 2 έλεγχοι, ενώ έχουν δεσμευτεί 6 αυτοκίνητα».
