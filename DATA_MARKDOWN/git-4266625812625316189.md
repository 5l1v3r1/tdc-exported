
# На Миколаївщині заарештували чотирьох злочинців кримінального угрупування

Published at: **2019-11-03T18:17:00+00:00**

Author: ****

Original: [ZIK.UA](https://zik.ua/news/2019/11/03/na_mykolaivshchyni_zaareshtuvaly_chotyroh_zlochyntsiv_kryminalnogo_1682685)


        Суд у Миколаєві заарештував чотирьох членів озброєного злочинного угрупування без можливості внесення застави.
      
Про це повідомила пресслужба поліції Миколаївської області.
«Сьогодні, 3 листопада, слідчий суддя Центрального районного суду міста Миколаїв задовольнила клопотання слідчого про застосування запобіжного заходу у вигляді тримання під вартою строком на 60 діб без права внесення застави відносно ще двох підозрюваних у скоєнні ряду тяжких злочинів членів злочинного угрупування, затриманих правоохоронцями у ході проведення масштабної операції 1 листопада», – йдеться у повідомленні.
Зазначають, що того ж дня слідчі затримали чотирьох фігурантів у порядку ст. 208 КПК України та за процесуального керівництва обласної прокуратури повідомили про підозру у скоєнні ряду тяжких злочинів: ч. 3 ст. 289 «Незаконне заволодіння транспортним засобом», ч. 1 ст. 147 «Захоплення заручників», ч. 2 ст. 146 «Незаконне позбавлення волі або викрадення людини», ч. 1 ст. 126 «Побої і мордування», ч. 1 ст. 357 «Викрадення, привласнення, вимагання документів, штампів, печаток, заволодіння ними шляхом шахрайства чи зловживання службовим становищем або їх пошкодження».
2 листопада Центральний районний суд міста Миколаїв обрав міру запобіжного заходу у вигляді тримання під вартою строком на 60 діб без можливості внесення застави відносно ватажка ОЗУ та його 25-річного спільника, а сьогодні, 3 листопада, заарештував ще двох членів угрупування, 41-го та 47-ми річних мешканців м. Вознесенськ, також без права внесення застави. Слідство триває.
Нагадаємо, на Київщині поліція затримала злочинців, які вбили літню жінку.
