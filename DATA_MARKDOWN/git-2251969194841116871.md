
# Camerino piange Enrico Marsili, storico titolare del bar Diana

Published at: **2019-11-06T10:37:38+00:00**

Author: **Marco Cencioni**

Original: [Cronache Maceratesi](https://www.cronachemaceratesi.it/2019/11/06/camerino-piange-enrico-marsili-storico-titolare-del-bar-diana/1321651/)

Condividi730TweetEmail730 Condivisioni
 
 
Lutto a Camerino per la scomparsa di Enrico Marsili, 80 anni, storico titolare del bar Diana che era uno più conosciuti e frequentati del centro della città ducale. Da dietro al bancone del suo locale in corso Vittorio Emanuele era un uomo gentile e garbato, dal temperamento mite, che riusciva ad essere cortese ed accogliente, mai invadente. Ha trascorso tutta la vita nel suo storico bar, fino al giorno del terremoto, trasmettendo la sua maestria ai figli Orlando e Francesco, a cui era legatissimo, in particolare nel fare gelati. Redarguiva bonariamente gli alunni che al mattino invece di andare a scuola si nascondevano nell’ampio salone retrostante il bar, punto di incontro nel cuore del centro cittadino. Il terremoto gli aveva fatto perdere quei locali, sessant’anni di attività, ma lui non si era arreso. Insieme ai figli era ripartito da via Madonna Delle Carceri, dove aveva rilevato con i figli i locali dell’ex pasticceria Brivido Goloso. Il bar era stato chiuso pochi mesi, riaprendo nel gennaio 2017. Enrico era stato colto da una brutta malattia, ma continuava ad essere presente sedendosi al tavolo del bar, dove leggeva il giornale. L’ultima volta si era visto qualche settimana fa, poi il peggioramento sino alla morte, avvenuta questa mattina. La comunità, non appena appresa la notizia, si è subito stretta attorno al dolore della moglie Valentina e dei famigliari per la perdita di un uomo d’altri tempi che faceva del suo lavoro una missione. La camera ardente allestita nella Sala Morgue dell’ospedale di Camerino, il funerale verrà celebrato domani alle 14,30 nella chiesa di Morro.
