
# 
        اردوغان می‌گوید در عملیات سوریه، یک غیرنظامی هم خراش برنداشت
      

Published at: **2019-11-05T15:01:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638368/%D8%A7%D8%B1%D8%AF%D9%88%D8%BA%D8%A7%D9%86-%D9%85%DB%8C%E2%80%8C%DA%AF%D9%88%DB%8C%D8%AF-%D8%AF%D8%B1-%D8%B9%D9%85%D9%84%DB%8C%D8%A7%D8%AA-%D8%B3%D9%88%D8%B1%DB%8C%D9%87-%DB%8C%DA%A9-%D8%BA%DB%8C%D8%B1%D9%86%D8%B8%D8%A7%D9%85%DB%8C-%D9%87%D9%85-%D8%AE%D8%B1%D8%A7%D8%B4-%D8%A8%D8%B1%D9%86%D8%AF%D8%A7%D8%B4%D8%AA)

به گزارش بولتن نیوز، «رجب طیب اردوغان» رئیس‌جمهور ترکیه امروز (سه‌شنبه) در جمع نمایندگان حزب عدالت و توسعه در پارلمان این کشور، گفت که شبه‌نظامیان کرد سوریه هنوز از منطقه «امن» بیرون نرفته‌اند.
به نوشته خبرگزاری ترکیه، او گفت که گشت‌زنی آمریکا با شبه‌نظامیان کرد سوریه بر خلاف توافق این کشور با ترکیه است و اعتقاد روسیه مبنی بر اینکه این شبه‌نظامیان از منطقه «امن» خارج شده‌اند، صحت ندارد.
اردوغان تأکید کرد: «همه بدانند که ما به عملیات نظامی خود تا غلبه بر تروریسم ادامه خواهیم داد. می‌دانیم که هنوز تروریست‌ها در منطقه امن و مرزهای آن حضور دارند».
رئیس‌جمهور ترکیه در ادامه مدعی شد: «حتی یک غیر نظامی نیز در خلال عملیات چشمه صلح خراش هم برنداشته است».
این ادعای اردوغان در حالی است که به گفته «الهام احمد» رییس مجلس محلی نیروهای دموکراتیک سوریه، تا کنون  ۵۰۹ غیر نظامی کشته و ۲۷۳۳ نفر زخمی شده‌اند که عمده آنها مربوط به دو شهر «رأس العین» و «تل ابیض» هستند.
اردوغان در خصوص گشت‌زنی‌های مشترک با روسیه نیز گفت که طبق برنامه‌ریزی دو کشور این هر گشت‌زنی بین سه الی چهار ساعت به طول می‌انجامد.
رئیس‌جمهور ترکیه در بخش دیگری از سخنان خود به انتقاد از آمریکا پرداخت و خطاب به دولت این کشور گفت: «شما سازمان‌های ی.پ.گ و پ.ک.ک را تروریستی نمی‌دانید؛ آیا دستان آنها به خون بیگناهان آلوده نشده است؟»
او سپس به حضور عبدالله گولن در این کشور اشاره کرد و گفت که او در خانه‌ای به مساحت ۴۰۰ دونَم (۴۰۰ هزار متر مربع) در آمریکا زندگی می‌کند.
ارتش ترکیه ۹ اکتبر (۱۷ مهر) عملیات نظامی خود را در شمال سوریه و با هدف تسلط بر مناطق تحت نفوذ شبه‌نظامیان کرد سوریه آغاز کرده‌اند. این عملیات پس از آن شروع شد که آمریکا نظامیان خود را از این منطقه خارج کرد.
انتهای پیام/
