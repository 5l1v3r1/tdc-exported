
# Kráľovná Alžbeta II. urobila nečakaný krok. Tlieska jej celý svet

Published at: **2019-11-07T14:10:00+00:00**

Author: **tasr**

Original: [markíza](https://www.markiza.sk/soubiz/zahranicny/1981657_kralovna-alzbeta-ii-urobila-necakany-krok-tlieska-jej-cely-svet)

Buckinghamský palác v stredu oznámil, že nové odevy britskej kráľovnej Alžbety II. už nebudú obsahovať pravú kožušinu. To však neznamená, že kráľovná sa zbaví všetkého oblečenia s pravou kožušinou, ktoré vo svojom šatníku už má. Zadovážené odevy s kožušinou bude naďalej nosiť, no ďalšie si už nezaobstará, uviedol ďalej palác.
Rozhodnutie kráľovnej potešilo aktivistov bojujúcich za práva zvierat, ktorí britskú panovníčku v minulosti občas kritizovali za to, že má v zbierke svojich značkových šiat aj kožušinové kúsky.
Podľa slov Claire Bassj, riaditeľky britskej pobočky humanitárnej organizácie Humane Society International, sú aktivisti z oznámenia kráľovnej nadšení.
Takéto rozhodnutie podľa nej vysiela verejnosti pozitívny odkaz, že kožušina nie je viac považovaná za módnu.
