
# Minister Weyts wil taaltest voor alle kinderen in derde kleuterklas

Published at: **2019-11-04T11:37:46+00:00**

Author: **Tom Lallemand**

Original: [SCEPTR](https://sceptr.net/2019/11/minister-weyts-wil-taaltest-voor-alle-kinderen-in-derde-kleuterklas/)


        Vlaams minister van Onderwijs Ben Weyts (N-VA) wil een taaltest Nederlands invoeren voor kinderen in het derde kleuterklas. Op die manier kan getest worden of de kinderen klaar zijn voor het lager onderwijs en of ze al dan niet extra taallessen nodig hebben, aldus Weyts vanmorgen op Radio 1. 
      
Volgend schooljaar zal de leerplicht in ons land verlaagd worden van 6 jaar naar 6 jaar. Alle kinderen in ons land zullen daardoor verplicht worden om ten laatste vanaf de derde kleuterklas naar school te gaan, waar dat tot op heden soms nog niet gebeurde. Niet zelden zijn het kinderen van van origine buitenlandse ouders, waardoor hun al bestaande achterstand nog groter werd. 
Maar dat kan nu dus niet meer. Iedereen zal nu verplicht minstens één jaar kleuterklas moeten doorlopen. Kersvers minister van Onderwijs Ben Weyts (N-VA) hoopt op die manier de achterstand te verkleinen, mede door een taaltest die hij wil invoeren voor alle kinderen in het derde kleuterklas. Die test moet nagaan of de kinderen klaar zijn voor het echte onderwijs. 
“Ik wil een geüniformiseerde test voor heel Vlaanderen, voor iedereen gelijk, op het niveau van 5-6-jarigen. Je moet ervoor zorgen dat ze gelijk kunnen vertrekken en op die manier kunnen we zo vroeg mogelijk ingrijpen”, aldus Weyts in ‘De Ochtend’. “Iedereen heeft het altijd over gelijke kansen. Wel, kinderen die onvoldoende Nederlands kennen, die hebben geen gelijke kansen.”
Kleuters die niet slagen voor de test zullen extra taallessen Nederlands krijgen. “Laat ze dan een taalbadklas of taalbadjaar volgen”, stelt Weyts. Hij is ervan overtuigd dat je kinderen “absoluut geen dienst” bewijst door ze met een taalachterstand het onderwijs in te laten gaan. “Die zal alleen maar groter worden.”
Wanneer de taaltest zal ingevoerd worden, is nog niet duidelijk. Naar alle waarschijnlijkheid zal het nog niet voor volgend schooljaar zijn. “Als je dat goed wetenschappelijk onderbouwd wil doen, zal daar wel wat tijd in kruipen”, besluit Weyts. 
