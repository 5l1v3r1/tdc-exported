
# Στο εδώλιο του Τριμελούς Εφετείου Κακουργημάτων ο Αρτέμης Σώρρας

Published at: **2019-11-03T17:03:28+00:00**

Author: ****

Original: [News.gr](https://www.news.gr/ellada/article/2017802/sto-edolio-tou-trimelous-efetiou-kakourgimaton-o-artemis-sorras.html)

Με τις κατηγορίες της απάτης κατά του Δημοσίου, της σύστασης εγκληματικής οργάνωσης και για ξέπλυμα μαύρου χρήματος θα καθίσει στο εδώλιο του Τριμελούς Εφετείου Κακουργημάτων Αθηνών την Τετάρτη 6 Νοεμβρίου ο Αρτέμης Σώρρας.
Μαζί του στο εδώλιο του κατηγορουμένου θα καθίσουν άλλα 22 άτομα. Η υπόθεση αφορά στα τρισεκατομμύρια δολάρια της Τράπεζας της Ανατολής, με τα οποία έπειθαν τους φορολογούμενους, ότι θα ξεχρεώσουν τα χρέη τους. Αποτέλεσμα ήταν, σύμφωνα με το παραπεμπτικό βούλευμα, να εξαπατηθούν δεκάδες πολίτες.
Όπως αναφέρεται στο παραπεμπτικό βούλευμα, από το 2012 έως το 2016 ο ήδη φυλακισμένος από το 2018 Αρτέμης Σώρρας και οι συγκατηγορούμενοι του παρέστησαν εν γνώσει τους ψευδώς σε μεγάλο αριθμό οφειλετών δημοσίου, τραπεζών και ασφαλιστικών οργανισμών, ότι ο Σώρρας διέθετε αμύθητη περιουσία, αναφέροντας ως πηγή προελεύσεως την κληρονομιά 28 μετοχών της Τράπεζας Ανατολής.
Οι κατηγορούμενοι έπαιρναν 5 ευρώ από κάθε μέλος για την εγγραφή στην «Ελλήνων Συνέλευσις», 5 ευρώ μηνιαία συνδρομή κι από 5 έως 200 ευρώ για την παραλαβή εξώδικης δήλωσης για διαγραφή των χρεών.
Η ζημιά στο Δημόσιο υπερβαίνει τα 150.000 ευρώ, ενώ οι ληξιπρόθεσμες οφειλές έφθασαν τις 348.590 ευρώ, με αυτές στο ΙΚΑ να ξεπερνούν τα 4 εκατομμύρια ευρώ.
