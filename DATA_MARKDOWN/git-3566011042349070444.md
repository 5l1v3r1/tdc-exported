
# حضور 180 هزار دانش آموز در ششمین المپیاد درون مدرسه‌ای پارسیان

Published at: **2019-11-04T11:00:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544589.html/%D8%AD%D8%B6%D9%88%D8%B1-180-%D9%87%D8%B2%D8%A7%D8%B1-%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%AF%D8%B1-%D8%B4%D8%B4%D9%85%DB%8C%D9%86-%D8%A7%D9%84%D9%85%D9%BE%DB%8C%D8%A7%D8%AF-%D8%AF%D8%B1%D9%88%D9%86-%D9%85%D8%AF%D8%B1%D8%B3%D9%87-%D8%A7%DB%8C-%D9%BE%D8%A7%D8%B1%D8%B3%DB%8C%D8%A7%D9%86)

ششمین المپیاد درون مدرسه ای در شهر کوشکنار پارسیان برگزار شد که در این المپیاد 180 هزار دانش آموز از سراسر استان هرمزگان حضور داشتند.
به گزارش شبکه اطلاع رسانی راه دانا؛ به نقل از هرمز ششمین المپیاد درون مدرسه ای با حضور معاون تربیت بدنی و سلامت اداره کل آموزش و پرورش هرمزگان، معاون فرماندار، رئیس آموزش و پرورش پارسیان، پیشکسوتان ورزشی، مدیر شبکه بهداشت و درمان پارسیان، و برخی مدیران اجرایی شهرستان، بخشدار، شهردار و اعضای شورای اسلامی کوشکنار و با حضور پرشور دانش آموزان در شهر کوشکنار برگزار شد.
باقری، معاون تربیت بدنی و سلامت اداره کل آموزش و پرورش هرمزگان در این مراسم، با اشاره به وضعیت مناسب ورزش در هرمزگان، گفت: هرمزگان مثل گذشته زنگ تفریحی برای تیم های ورزشی کشور نیست و اکنون در بین هشت تیم برتر ورزش کشور است.
وی افزود: المپیاد درون مدرسه ای یکی از شاهکارهای آموزش و پرورش ذیل سند تحول بنیادین است.
معاون تربیت بدنی و سلامت اداره کل آموزش و پرورش هرمزگان، با بیان اینکه ۱۷ درصد از دانش آموزان اضافه وزن دارند، تاکید کرد: دانش آموزانی که فعالیت جسمانی دارند از نظر آموزش و فراگیری، یک سروگردن از دانش آموزان بدون فعالیت جسمانی بالاتر هستند.
باقری، افزود: چهار میلیون نفر در کشور عضو المپیاد درون مدرسه ای هستند که این میزان در استان هرمزگان ۱۸۰ هزار نفر است.
انتهای پیام/
