
# ترکیه 18 نظامی سوریه‌ را آزاد کرد

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696220/%D8%AA%D8%B1%DA%A9%DB%8C%D9%87-18-%D9%86%D8%B8%D8%A7%D9%85%DB%8C-%D8%B3%D9%88%D8%B1%DB%8C%D9%87%E2%80%8C-%D8%B1%D8%A7-%D8%A2%D8%B2%D8%A7%D8%AF-%DA%A9%D8%B1%D8%AF)

وزارت دفاع ترکیه با صدور اطلاعیه ای اعلام کرد که آنکارا پس از هماهنگی با مسکو، ۱۸ نظامی ارتش سوریه را که در «راس العین» بازداشت شده بودند تحویل دولت دمشق داده است.
به گزارش ایرنا به نقل از خبرگزاری "آناتولی" ترکیه، در این اطلاعیه آمده است که روز سه شنبه ۲۹ اکتبر (۷ آبان)، عناصر طرفدار ترکیه در جنوب شرق منطقه راس العین (منطقه هم مرز با ترکیه) ۱۸ نظامی ارتش سوریه را پس از یک درگیری بازداشت کردند.
این نیروها در درگیری با عناصر و شبه نظامیان همپیمان ترکیه در راس العین به اسارت این گروه ها درآمدند، پس از گذشت دو روز از این اسارت، وزارت دفاع ترکیه این بیانیه را صادر کرد و خبر داد که با هماهنگی روسیه این نیروها را آزاد کرده است.
این نظامیان در منطقه ای دستگیر شدند که اکنون در کنترل ارتش ترکیه است.
ترکیه چهارشنبه ۱۷ مهر ماه در عملیاتی به نام «چشمه صلح» به مناطقی در شمال سوریه حمله کرد.
اما پس از رایزنی های «ولادیمیر پوتین» رییس جمهوری روسیه و «رجب طیب اردوغان» رییس جمهوری ترکیه، آنکارا با شرط عقب نشینی کردها از منطقه امن عملیات «چشمه صلح» را متوقف کرد.
