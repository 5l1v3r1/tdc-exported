
# Путин успокоил Н. Малинов за българските власти

Published at: **2019-11-05T18:04:54+00:00**

Author: **Редактори**

Original: [Стандарт Новини](https://standartnews.com/balgariya-politika/putin-uspokoil-n-malinov-za-blgarskite-vlasti-405966.html)

В петминутен личен разговор с руския президент Владимир Путин председателят на Движение "Русофили" Николай Малинов получил успокоение, а също и призив да прояви разбиране към действията на българските власти. "Прояви търпение и разбиране към българските власти, те са подложени на огромен натиск", казал държавният глава на Русия на Малинов.
Николай Малинов бил учуден, че руският президент познава в детайли дейността на Движение "Русофили". Това сподели самият Малинов в интервю за предаването "Лице в лице" по бТВ.
Вчера той получи орден "Дружба" лично от руския президент Владимир Путин на церемония в Кремъл. В България обаче Малинов има обвинение в шпионаж в полза на Русия.
Той разказа, че е разговарял около пет минути с Путин. Разговорът имал три части - първо за дейността на движение "Русофили", втората - за отношенията с Русия, третата - за неговия арест.
Малинов обясни, че е бил в Москва по покана на администрацията на президента Путин. И показа ордена, връчен му от руския държавен глава.
Той обясни с какво се занимава организацията му - издава книги, организира фестивали. "Знаете за събора край "Копринка", нали? Тази година се събрахме 16 хиляди души по данни на полицията", каза той.
Аз съм български патриот, не знам защо някой се е притеснявал, че ще емигрирам, каза той в ефира на БТВ в отговор на въпрос.
Николай Малинов е със забрана да напуска страната във връзка с обвинение в шпионаж, което българската прокуратура му повдигна на 10 септември. Председателят на „Русофили“ бе в Москва с разрешение за пътуване в чужбина, постановено от съда.
От прокуратурата съобщиха, че след сигнал от наблюдаващия прокурор от Специализираната прокуратура по досъдебното производство с обвиняемия Николай Малинов, главният прокурор Сотир Цацаров е отправил сигнал до Инспектората към Висшия съдебен съвет и административния ръководител на Специализирания наказателен съд за това, че съдия е разрешил на Малинов да напусне страната, при положение, че той има забрана за напускането на България. Всички тези факти обаче не притесняват самия Малинов.
Няма как да развиваш връзки с приятелска държава и да си шпионин на приятелска държава, категоричен е лидерът на организацията.
Той каза, че идва за участие в предаването директно от летището. Пътувал с руския превозвач "Аерофлот" - били чудесни, с прекрасна кухня. Останал в Москва три дни, защото за толкова получил разрешение да отсъства от страната. Заради това ограничение не успял да присъства на мероприятия в Русия, свързани с дейността на движение "Русофили".
Николай Малинов разказа и за срещата си с ген. Леонид Решетников в Москва. Генералът го изкушил със сланина и ракия - научил се да я вари. Двамата били и на руска баня.
Заради изкушенията на Решетников, когато Малинов отишъл да се изповяда, свещенникът му наложил тежка епитимия. Но бил причестен лично от руския патриарх Кирил в храма "Христос Спасител".
Малинов се видял и с бизнесмена Константин Малофеев - почерпили се за ордена.
