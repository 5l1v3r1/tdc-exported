
# หุ้นไทยปิดบวกต่อ! สอดรับภูมิภาคคลายกังวลเทรดวอร์

Published at: **2019-11-05T10:58:00+00:00**

Author: ****

Original: [เดลินิวส์](https://www.dailynews.co.th/economic/740134)


        ตลาดหุ้นไทยปิดบวก   4.62จุด  แรงซื้อหุ้นในกลุ่มสื่อสาร- ค้าปลีก- ปิโตรเคมีหนุน หลังเทรดวอร์คลี่คลาย  จับตาประชุมกนง.พรุ่งนี้คาดลดดอกเบี้ยลง0.25% โบรกแนะหุ้นปันผลสูง-รับอานิสงส์ดอกเบี้ยขาลง
      
  นายฐกฤต ชาติเชิดศักดิ์ ผู้ช่วยผู้จัดการ ฝ่ายวิจัย บล. เอเชียพลัส เปิดเผยถึงภาวะตลาดหุ้นปิดที่  1,626.87จุด  บวก  4.62จุด หรือ 0.28  %  ระหว่างวันเคลื่อนไหวสูงสุด 1,629.77 จุด และต่ำสุดที่ 1,617.72 จุด  มูลค่าการซื้อขาย 59,165.68 ล้านบาทว่า  ตลาดหุ้นไทยปิดบวกตามตลาดหุ้นภูมิภาค หลังจากสงครามทางการค้าระหว่างสหรัฐและจีนเริ่มคลี่คลาย ประกอบกับแหล่งข่าวจาก Financial Time รายงานว่าทำเนียบขาวสหรัฐกำลังพิจารณายกเลิกการขึ้นภาษีนำเข้าสินค้าจากจีนในรอบที่ 4.1 วงเงิน 1.1 แสนล้านเหรียญ    ทำให้คลายความกังวลเรื่องสงครามทางการค้า
นอกจากนี้การที่ธนาคารกลางโลกยังเดินหน้าใช้นโยบายการเงินที่ผ่อนคลาย โดยล่าสุด ผู้ว่า​การธนาคารกลางญี่ปุ่นหรือบีโอเจออกมาระบุว่าพร้อมใช้มาตรการอื่นกระตุ้นเศรษฐกิจหนุนตลาดหุ้นญี่ปุ่นฟื้นตัวในช่วงบ่ายวันนี้  ส่วนหุ้นที่ดันตลาดเป็นกลุ่มสื่อสาร  ค้าปลีก ปิโตรเคมี   และธนาคารพาณิชย์  เช่น CPALL,IVL,CPN,KBANK,SCB  สำหรับประเด็นที่ติดตามวันพรุ่งนี้เป็นเรื่องการประชุมคณะกรรมการนโยบายการเงินหรือกนง. คาดว่าจะปรับลดดอกเบี้ยลง 0.25% เพื่อกระตุ้นเศรษฐกิจในประเทศหลังจากที่ตัวเลขการส่งออกและการลงทุนลดลง   ด้านกลยุทธ์การลงทุนเน้นหุ้นที่ได้รับประโยชน์จากดอกเบี้ยขาลง เช่น ธนาคารพาณิชย์ขนาดเล็ก ไฟแนนซ์  อสังหาริมทรัพย์  และหุ้นปันผลสูง ประเมินกรอบเคลื่อนไหวดัชนีพรุ่งนี้ที่ 1,610-1,640 จุด 
