
# В Україні ситуація з дифтерією під контролем – Скалецька

Published at: **2019-11-02T13:03:00+00:00**

Author: ****

Original: [DT.ua](https://dt.ua/UKRAINE/v-ukrayini-situaciya-z-difteriyeyu-pid-kontrolem-skalecka-328263_.html)

В Україні ситуація із дифтерією перебуває під контролем, про серйозну епідемію у країні не йдеться, заявила міністерка охорони здоров'я Зоряна Скалецька в інтервью ВВС News Україна.
"Ми ще не говоримо про серйозну епідемію, ситуація з дифтерією під контролем. Минулого року було 10 хворих, а використали 141 дозу сироватки. Кілька сотень списали, бо закінчився термін придатності. Тобто 141 флакон – це і була потреба України у сироватці", - відповіла вона на питання про те, чи вистачить 190 ампул протидифтерійної сироватки у разі збільшення кількості хворих.
За словами Скалецької, цього року Україна має 200 флаконів сироватки, ще додатково 150-170 передадуть міжнародні організації у якості гумдопомоги.
"Ще 100 теж у якості допомоги нададуть посольства, у разі, якщо буде така необхідність. Тобто насправді ми можемо розраховувати на 450 флаконів сироватки і цієї кількості ліків достатньо. Якщо вакцинуватись потрібно кожному, то сироватки застосовують тільки для тих, хто захворів", - зазначила очільница МОЗ.
Також вона каже, що зараз змінюється рівень вакцинації у країні, зокрема, на Закарпатті за минулі вихідні вакцинувалися 3,5 тисячі людей.
"Кількості вакцин достатньо, щоб підняти рівень вакцинації… Якщо у вашого сімейного лікаря немає вакцин, це значить, що десь не спрацювала місцева влада – обласна державна адміністрація, департаменти охорони здоров'я. По регіонах вакцини розвезли, області мали передати далі на заклади", - заявила Скалецька.
В Україні станом на 28 жовтня зареєстрували 20 випадків дифтерії, з яких 18 – протягом минулого місяця. 1 листопада у Харківській області зафіксували ще один випадок захворювання на дифтерію.
Дифтерія – гостре інфекційне захворювання, яке передається повітряно-крапельним шляхом, інколи через предмети побуту, і може мати летальні наслідки через утворення на слизовій у ротоглотці фібринозних плівок, що ускладнюють ковтання та дихання.
Щеплення – єдиний спосіб захисту від дифтерії, адже навіть перенесене захворювання вже за рік-півтора не забезпечує захист від інфікування. Багато українців вважають захворювання на дифтерію після щеплення проявом неефективності вакцини, однак у правильно щеплених захворювання протікає набагато легше, що дозволяє уникнути серйозних ускладнень.
