
# Звільнили начальника російської розвідки через провали по Україні, - СБУ

Published at: **2019-11-05T13:30:52+00:00**

Author: **Daria Trokhimovich**

Original: [Рубрика](https://rubryka.com/2019/11/05/zvilnyly-nachalnyka-rosijskoyi-rozvidky-cherez-provaly-po-ukrayini-sbu/)


        
          Контррозвідники СБУ за останній час викрили низку агентів, які працювали на 316 розвідувальний центр ГУ ГШ ЗС РФ. За провали в оперативно-службовій діяльності його начальника, капітана 1 рангу Петра Каменщикова, звільнено з посади. 
        
      
Повідомляє пресцентр СБУ.
Контррозвідники встановили, що Каменщиков очолював розвідувальний підрозділ з 2012 року та організував системну роботу з вербування українських громадян. Вони поповнювали агентурні мережі для збору різнопланової розвідувальної інформації, а також входили до агентурно-бойових груп для підготовки і проведення диверсійних акцій на території України.
В СБУ відзначили, що 316-й Центр російської військової розвідки дислокується у Новоросійську Краснодарського краю РФ. Його співробітники брали безпосередню участь в анексії Криму у 2014 році та спеціалізуються на проведенні розвідувально-підривної діяльності проти України.
Українська контррозвідка, починаючи з 2014 року, успішно реалізує заходи з припинення цієї протиправної діяльності російської спецслужби через виявлення, затримання та притягнення до кримінальної відповідальності агентів іноземної військової розвідки.

        Лише під час останнього обміну за схемою «35 на 35», який відбувся 7 вересня 2019 року, до РФ було передано чотирьох викритих контррозвідкою та засуджених за державну зраду агентів 316 РЦ ГУ ГШ ЗС РФ.
      
За наявними у контррозвідки даними, керівника розвідувального підрозділу капітана 1 рангу Петра Каменщикова, незважаючи на значний авторитет і позитивні рекомендації керівництва, за очевидний провал було звільнено із займаної посади.
Відповідно вирішується питання щодо притягнення Каменщикова та інших співробітників центру, безпосередньо задіяних у розвідувально-підривній діяльності проти України, до кримінальної відповідальності за ст. 114 (шпигунство) Кримінального кодексу України.
Наразі СБУ одному із кураторів українського напрямку 316-го російського розвідцентру капітану 3 рангу Олексію Аненко вже направила пакет документів із підозрою про вчинення цього злочину. Отримання ним підозри підтверджено міжнародним поштовим сервісом.
