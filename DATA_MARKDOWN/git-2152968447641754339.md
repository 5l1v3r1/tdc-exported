
# Актьорът Шон Бийн в един Свят в пламъци

Published at: **2019-11-06T16:25:00+00:00**

Author: **Александър Попов**

Original: [Dnes.bg](https://www.dnes.bg/televizia/2019/11/06/aktioryt-shon-biin-v-edin-sviat-v-plamyci.428777)

Шон Бийн с Джулия Браун. Снимка: Epic Drama
123
Шон Бийн, когото познаваме като Нед Старк от сагата Game of Thrones, е част от звездния актьорски състав на сериала "Свят в пламъци". Първият сезон, който стартира на 10 ноември, неделя, от 22:00 часа в ефира на Epic Drama, се състои от 7 едночасови епизоди.
"Свят в пламъци" постепенно ни въвлича в прокрадващия се ужас от първата година на Втората световна война, започнала с германското нападение над Полша през септември 1939 г. и завършила с Битката за Британия. Съдбите на обикновени хора от Полша, Франция, Германия, Великобритания и САЩ са пресъздадени от първокласен актьорски състав, начело с носителката на „Оскар“ Хелън Хънт – в ролята на американски военен радиокореспондент, позициониран в Берлин.
В ролите са още киноветеранът Лесли Менвил (от сериала „Блудници“, чийто трети сезон тече в момента по Epic Drama), както и младите таланти Джона Хауер-Кинг („Малки жени“) – в ролята на главния герой в сериала, преводачът Хари Чейс, от Манчестър, изпратен във Варшава, който заедно с полската звезда Зофия Вихуач („Градът 44“) – в ралята на Каша Томашески - и шотландската актриса Джулия Браун („Последното кралство“) – в ролята на Луис Бенет - са въвлечени в любовен триъгълник по време на война.
Една от човешките истории е на Дъглас Бенет, в Манчестър, а в униформата му на шофьор на автобус ще видим именно Шон Бийн. Ето какво споделя той за своя герой.

          Вие играете Дъглас Бенет. С какво ви спечели героят?
        
Дъглас е участвал в Първата световна война и е бил уцелен от шрапнели, които го увреждат псхически. И променя неговите възгледи през Втората световна война. Той не вярва във войната като средство за постигане на цели, смята, че трябва да има преговори и хората трябва да общуват помежду си. Никой не е наясно какви ще са последиците от Втората световна война, но заради опита си той непрекъснато си задава въпроси. За Дъглас това е безполезна война.

          Семейство Бенет е доста интересно, каква са ролите в него?
        
Семейство Бенет се състои от Дъглас, синът му Том и дъщеря му Луис (в ролята е младата шотландска актриса Джулия Браун). Луис е гръбнакът на фамилията, притежава силна воля. Тя ръководи ежедневието и бита. Съпругата на Дъглас е починала и той сам отглежда децата си.
Опитва се да бъдат заедно, но той е слаб и депресиран след преживяното през Първата световна война, а в същото време е изнервен и несигурен за бъдещето. На него определено му е трудно при комуникацията с децата.

          Опишете връзката, която се развива между Дъглас Бенет и Робина Чейс (героинята на Лесли Манвил, майка на главния герой в сериала, преводача Хари Чейс – бел. Ред.)?
        
Дъглас и Робина се срещат заради връзката на Хари и Луис. Иначе каква е възможността да се срещнат шофьор на автобус от работническа класа и дама от по-висшето общество? Те се събират заради децата си и между тях възниква доста интересно приятелство. Робина признава, че Дъглас е интелигентен мъж и излъчва топлина, която го прави интересен. В сюжета има и още едно любопитно приятелство - между Дъглас и Ян (Малкият брат на героинята на Зофия Вихуач, Каша Томашески, когото преводачът Хари Чейс, син на Робина, инкогнито довежда в Манчестър, в бягство от току що окупираната, горяща в пламъци Варшава – бел. Ред.)...
