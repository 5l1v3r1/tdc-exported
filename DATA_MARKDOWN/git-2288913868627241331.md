
# Greta Thunberg na verplaatsing klimaattop naar Madrid: 'Halve wereld rondgereisd in de verkeerde richting'

Published at: **2019-11-01T18:50:00+00:00**

Author: ****

Original: [De Standaard](https://www.standaard.be/cnt/dmf20191101_04695543)


        De internationale klimaatconferentie zal in Madrid plaatsvinden nadat Chili de top had geannuleerd. Klimaatactiviste Greta Thunberg wijzigt noodgedwongen haar plannen.
      
De COP 25 internationale klimaatconferentie vindt - net zoals in Chili de bedoeling was - plaats van 2 tot 13 december in de Spaanse hoofdstad. Dat had Spanje zelf voorgesteld.
Chili had de top geannuleerd vanwege het aanhoudende sociaal protest in het land. Ook de handelsbijeenkomst Apec die op 16 en 17 november zou plaatsvinden, werd geschrapt.
‘Een president moet zijn bevolking boven alles zetten’, zei president Sebastian Piñera.

        Greta Thunberg
      
Klimaatactivisten Greta Thunberg en Anuna De Wever zouden de top in Chili bijwonen. De Wever is al sinds begin oktober onderweg met een zeilboot. De Wever zei dat hun zeiltocht over de oceaan niet afgeblazen wordt. Hun zeilboot zet verder koers richting Zuid-Amerika.
Greta Thunberg was al naar het Amerikaanse continent afgereisd. Ze zoekt nu een manier om de Atlantische Oceaan weer over te steken. 'Het blijkt dat ik de halve wereld ben rondgereisd, in de verkeerde richting', schrijft de zestienjarige vrijdag op Twitter. Nu officieel is dat de top in Europa zal plaatsvinden, wil ze graag terugkomen. 'Ik zal een manier moeten vinden om de Atlantische Oceaan in november over te steken. Als iemand mij kan helpen met transport, zal ik erg dankbaar zijn.'
Thunberg reisde naar Amerika per zeilboot, omdat vliegen schadelijk is voor het milieu. In september was ze in New York voor de algemene vergadering van de Verenigde Naties. Ze bevindt zich nog steeds in Noord-Amerika.
