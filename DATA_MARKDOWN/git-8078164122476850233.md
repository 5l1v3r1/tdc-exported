
# Lady Gaga torna al cinema. Sarà Patrizia Reggiani nel film sull'omicidio Gucci

Published at: **2019-11-04T22:00:00+00:00**

Author: **Francesco Tortora**

Original: [Corriere della Sera](https://www.corriere.it/spettacoli/19_novembre_05/lady-gaga-torna-cinema-sara-patrizia-reggiani-film-omicidio-gucci-d4d1aeee-ffb7-11e9-b6d6-36488b279eae.shtml)

Dopo aver trionfato al cinema con "A Star is Born", un classico della settima arte riletto da Bradley Cooper, Lady Gaga torna sul grande schermo questa volta diretta da Ridley Scott. Secondo quanto dichiara Hollywood Reporter la popstar sarà protagonista del prossimo film del regista di Blade Runner e Il Gladiatore nel quale interpreterà Patrizia Reggiani, l'ex moglie di Maurizio Gucci, condannata per l'omicidio dell'imprenditore, nipote di Guccio Gucci, fondatore della celebra maison di moda. 
La sceneggiatura si baserà su «The House of Gucci: A Sensational Story of Murder, Madness, Glamour and Greed», libro scritto da Sara Gay Forden che narra la relazione tra Patrizia Reggiani e l'erede della griffe italiana, colpito in pieno giorno il 27 marzo del 1995 da tre proiettili mentre sale le scale del suo ufficio in via Palestro a Milano. La magistratura arresta la moglie, ribattezzata presto dalla stampa italiana «la vedova nera» e la condanna come mandante dell'omicidio il 17 marzo 2000 a ventisei anni di reclusione (ne sconterà 18 e poi uscirà per buona condotta).
Per incarnare l’ereditiera - scrive Hollywood Reporter -sono state considerate diverse attrici, tra cui Angelina Jolie e Penélope Cruz. Alla fine però è stata scelta Lady Gaga, al secolo Stefani Germanotta che non ha mai fatto mistero di voler continuare la carriera d'attrice dopo il successo di "A star is born", pellicola che ha ottenuto otto nomination agli Oscar (tra cui quella di migliore attrice protagonista per la popstar) e ha ricevuto la prestigiosa statuetta per la migliore canzone assegnata alla hit Shallow.
