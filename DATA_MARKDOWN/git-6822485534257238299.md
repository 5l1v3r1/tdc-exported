
# حزب‌الله به اسرائیل هشدار داد

Published at: **2019-11-02T10:40:00+00:00**

Author: ****

Original: [جامعه خبری تحلیلی الف](https://www.alef.ir/news/3980811053.html)

حزب‌الله لبنان در ویدئویی با زیرنویس عبری به رژیم صهیونیستی هشدار داد هر پهپادی به حریم لبنان تجاوز کند، زده خواهد شد.
به گزارش فارس، گروه اطلاع‌رسانی «الاعلام الحربی» لبنان نزدیک به حزب‌الله ویدئویی کوتاه برای هشدار به رژیم صهیونیستی و تجاوز پهپادی آن منتشر کرد.
در این ویدئوی کوتاه برخی سلاح‌های مقاومت و عملیات‌های آن نشان داده می‌شود و نصرالله در آن می‌گوید: ما با پهپادهای اسرائیلی در آسمان لبنان مقابله خواهیم کرد؛ زمانی که این پهپادها وارد لبنان شوند برای ساقط کردن آنها وارد عمل می‌شویم.
این ویدئو زیرنویس «عبری» دارد و با کلمه «بالمرصاد» (در کمین) به پایان می‌رسد.
شبکه «المیادین» نوشت، رسانه‌های دشمن صهیونیستی این ویدئو را «پیامی واضح به اسرائیل می‌دانند مبنی بر اینکه پهپادهایش به هدف تبدیل شده‌اند همانگونه که حزب‌الله وعده داده است».
«کارمیلا مناشیه» تحلیلگر اسرائیلی در این زمینه اعلام کرد: همانگونه که شنیدیم نصرالله تهدید کرد و تهدیداتش را عملی کرد؛ ارتش اسرائیل در حال حاضر بر اساس یک سیستم متعادل‌تر و مهار دقیق‌تر از گذشته کار می‌کند.
این تحلیلگر ادامه داد، وضع در شمال (مرز لبنان با فلسطین اشغالی) هر لحظه قابل انفجار است و تیراندازی به سمت پهپاد اسرائیلی در «النبطیه» برای اولین بار تیراندازی از لبنان به سمت یک پهپاد صهیونیستی را عینیت بخشید.
پس از اینکه یک پهپاد صهیونیستی پنجشنبه هفته گذشته وارد حریم هوایی لبنان شد حزب‌الله به سمت این پهپاد تیراندازی و آن را مجبور کرد حریم هوایی لبنان را ترک کند.
