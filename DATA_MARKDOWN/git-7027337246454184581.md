
# رابطه افلاطونی ستاره هالیوود با ولیعهد سعودی (+عکس)

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697128/%D8%B1%D8%A7%D8%A8%D8%B7%D9%87-%D8%A7%D9%81%D9%84%D8%A7%D8%B7%D9%88%D9%86%DB%8C-%D8%B3%D8%AA%D8%A7%D8%B1%D9%87-%D9%87%D8%A7%D9%84%DB%8C%D9%88%D9%88%D8%AF-%D8%A8%D8%A7-%D9%88%D9%84%DB%8C%D8%B9%D9%87%D8%AF-%D8%B3%D8%B9%D9%88%D8%AF%DB%8C-%D8%B9%DA%A9%D8%B3)


        هفته گذشته یک مجله آمریکایی رابطه پنهانی ولیعهد سعودی با لیندسی لوهان را افشا کرد و گفت آنها در هواپیمای شخصی محمد بن سلمان دیدار کرده‌اند.
      
شایعه رابطه "لیندسی لوهان" بازیگر سرشناس سینمای هالیوود با "محمد بن سلمان" ولیعهد سعودی با اظهار نظر پدر این هنرپیشه آمریکایی درباره نوع رابطه دخترش با ولیعهد سعودی، تایید شد.
به گزارش عصرایران به نقل از "سی‌ان‌ان ترک"، "مایکل لوهان" پدر " لیندسی لوهان" ستاره 33 ساله سینمای آمریکا درباره نوع رابطه دخترش با ولیعهد سعودی به یک مجله آمریکایی گفته است: "او رابطه‌ای افلاطونی و محترمانه با ولیعهد سعودی دارد."
پدر این ستاره سینمای آمریکا در گفتگو با سایت آمریکایی" page six" – وابسته به روزنامه نیویورک‌ پست آمریکا که اخبار سلبریتی‌ها را پوشش می‌دهد- با رد  رابطه پنهانی دخترش با ولیعهد سعودی گفته است آن دو رابطه‌ای مستمر با هم دارند و دخترش به واسطه فعالیت‌هایی که برای پناهجویان در منطقه انجام می‌دهد، با ولیعهد سعودی دیدار داشته است.
پدر لیندسی لوهان گفته است:" آنها فقط دوست هستند، لیندسی دوستان قدرتمند زیادی در خاورمیانه دارد، زیرا او در آنجا بسیار فعال است. لیندسی به دلیل کارهایی که در خاورمیانه انجام داده با محمد بن سلمان ملاقات کرد. او در تلاش است تا به مردم منطقه، به ویژه پناهجویان کمک کند. "
او افزود:" هیچ کس درمورد کارهای خوبی که لیندسی در سوریه انجام می‌دهد نمی‌نویسد. آنها فقط می‌خواهند چیزهای بد را بشنوند. او رابطه‌ای افلاطونی و محترمانه با محمد بن سلمان دارد، نه چیزی بیشتر. "
پدر این هنرپیشه آمریکایی در پاسخ به این سوال که آیا از اینکه دخترش با مردی رابطه دارد که دستش به خون امثال "جمال خاشقجی" آلوده است، ناراحت نیست، گفت: این موضوع در حد اتهام است و ثابت نشده است.
هفته گذشته سایت " page six" (صفحه شش) در گزارشی مدعی شده بود محمد بن سلمان و لیندسی لوهان در سال 2018 در حاشیه مسابقات اتومبیلرانی فرمول یک با یکدیگر دیدار داشته اند.
این وبگاه در گزارش خود مدعی شده بود لوهان برای دیدار با ولیعهد سعودی به هواپیمای شخصی او رفته و محمد بن سلمان هدایای گرانبهایی از جمله کارت‌های اعتباری به او داده است.
