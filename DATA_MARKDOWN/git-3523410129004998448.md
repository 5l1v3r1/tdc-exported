
# 
        قابلیت جدید توییتر هفته آینده رونمایی می‌شود
      

Published at: **2019-11-07T18:34:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638731/%D9%82%D8%A7%D8%A8%D9%84%DB%8C%D8%AA-%D8%AC%D8%AF%DB%8C%D8%AF-%D8%AA%D9%88%DB%8C%DB%8C%D8%AA%D8%B1-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87-%D8%B1%D9%88%D9%86%D9%85%D8%A7%DB%8C%DB%8C-%D9%85%DB%8C%E2%80%8C%D8%B4%D9%88%D8%AF)

به گزارش بولتن نیوز، قابلیت جدید Topics یا موضوع، یکی از امکاناتی است که می‌تواند به عقیده بسیاری از کارشناسان فعال در حوزه فناوری، برای کاربران شبکه اجتماعی توییتر سودمند و کاربردی باشد و با استقبال بی نظیری از سوی آنها مواجه شود. این قابلیت جدید به کاربران اجازه می دهد که در موضوعات مختلف در زمینه های متفاوت همچون ورزشی، بازی، سرگرمی، سیاسی، اجتماعی، فرهنگی و اقتصادی، مسائل روز را پیگیری کرده و توییت های کاربرانی را که به این موضوعات می پردازند، حتی بدون فالو کردن اکانت آنها مشاهده کنند.
مدیران این شبکه اجتماعی محبوب و پرطرفدار با افزودن این قابلیت جدید امیدوارند که کار کردن با توییتر برای کاربران تازه وارد راحت تر از قبل شود و کاربران همیشگی و حرفه‌ای نیز بتوانند دوستان و گفتگوهای جدیدی را حول محور موضوعات مورد علاقه خود با سهولت بیشتری پیدا کنند.
راب بی‌شاپ، مدیر تیم قابلیت Topics در توییتر خاطر نشان کرده است: با اینکه یکی از محوری ترین کاربردهای توییتر اطلاع یافتن از تازه ترین اخبار در گوشه و کنار جهان است اما پیدا کردن موضوعات مختلف برای کاربران به طور روزانه کاری سخت و دشوار به نظر می‌رسید؛ بنابراین تصمیم گرفتیم به موضوعاتی که در جهان محبوبیت بالایی دارند بیشتر بپردازیم و قابلیت جدیدی را به پلتفرم آن اضافه کنیم.
گفته می شود این قابلیت از تاریخ ۱۳ نوامبر (۲۲ آبان) برای کاربران توییتر در سراسر جهان منتشر خواهد شد و کاربران قادر خواهند بود با به روز رسانی این اپلیکیشن از این امکان جدید بهره مند شوند.
انتهای پیام/
