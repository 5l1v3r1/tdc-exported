
# Голямото наместване на 3 ноември по Bulgaria ON AIR

Published at: **2019-11-01T14:45:00+00:00**

Author: **Анисия Иванова**

Original: [Dnes.bg](https://www.dnes.bg/mestni-izbori-19/2019/11/01/goliamoto-namestvane-na-3-noemvri-po-bulgaria-on-air.428199)

"Голямото наместване" продължава. На 3 ноември националната политематична телевизия Bulgaria ON AIR ще проследи втория тур от местните избори със специално студио, което започва от 18 часа и ще продължи чак до 22:30 часа. Водещи социолози, политолози, журналисти и общественици ще коментират надпреварата за кметския стол в едни от най-големите общини.
През целия ден репортерите на Bulgaria ON AIR ще следят изборния ден в най-горещите точки на страната, сред които София, Варна, Пловдив, Русе, Благоевград, Плевен и Сливен. Какви са последните новини около балотажа, има ли сигнали за изборни нарушения и как върви местният вот в различните региони зрителите ще могат да научат от емисиите новини на Bulgaria ON AIR  от 8:30, 10:30, 12:30, 15:30, 17:30, 18:30 и 22:30 часа.
Точно в 18 часа започва първата част от специалното студио "Голямото наместване", в което водещата Виолета Манчева ще посрещне интересни и разпознаваеми хора от шоу бизнеса, които ще коментират доколко местната власт може да влияе върху развитието на изкуството и културата. След разговора с двамата актьори, в 18:30 часа, започва централната емисия на Новините ON AIR, в която зрителите ще видят най-важното от изборния ден.
В 19:10 часа "Голямото наместване" продължава с коментари на политолози, социолози и журналисти. Водещи на специалното студио ще бъдат Гергана Венкова и Златимир Йочев. Точно в 20 часа, когато е краят на изборния ден, Лилия Мустакова ще представи данни от екзит-половете, които ще покажат какви са резултатите от паралелното преброяване на балотажа.
В рамките на "Голямото наместване" зрителите ще видят и първите коментари на победителите и победените в кметската надпревара. Освен в ефира на Bulgaria ON AIR, целия изборен ден може да проследите и в специалната секция „Избори“ на обновения ни сайт bgonair.bg, в социалните ни мрежи във Facebook и Instagram, както и по радио Bulgaria ON AIR. 
