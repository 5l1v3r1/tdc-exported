
# С 47 км/ч карал шофьорът, блъснал четиримата във Варна

Published at: **2019-11-05T15:58:00+00:00**

Author: **Камелия Цветанова**

Original: [Dnes.bg](https://www.dnes.bg/notifikacii/2019/11/05/s-47-km-ch-karal-shofioryt-blysnal-chetirimata-vyv-varna.428639)

С 47 км/ч е карал шофьорът, който блъсна четирима души на спирка във Варна.
Сред пострадалите са 2 момичета на 14 години и мъж на 27 години.
Точната скорост на движение се знае, тъй като автомобилът е служебен и е бил оборудван с джипиес и видеорегистратор, съобщи bTV.
Джипиесът е показал, че той се е движил по права линия, когато изведнъж започва плавно да се отклонява.
Водачът на автомобила се е връщал от нощна смяна. Самият той призна, че е заспал зад волана. В кръвта му не е установено наличие на алкохол или наркотици, установиха разследващите.
Състоянието на едното 14-годишно момиче, което беше пометено на спирката във Варна, остава критично.
То е във варненската болница „Св. Анна”, в кома и на апаратно дишане.
В реанимацията се намира и 27-годишният мъж, който обаче е в съзнание и е контактен.
Няма опасност за живота на другото пострадало момиче.
21-годишният шофьор на автомобила е задържан за 24 часа. Засега не се предвижда удължаване на ареста му.
Шофьорът има книжка от три години и единственото му провинение е за невключени фарове.
