
# Cortés e Montezuma 500 anni dopo Polemica sulla conquista del Messico

Published at: **2019-11-02T22:00:00+00:00**

Author: **MICHAELA VALENTE**

Original: [Corriere della Sera](https://www.corriere.it/cultura/19_novembre_03/cortes-montezuma-500-anni-polemica-conquista-messico-af7b10a2-fe15-11e9-9c5d-ee1cd17612e0.shtml)

Sbarcato nel Golfo del Messico a Veracruz, il conquistatore spagnolo Hernán Cortés incontrò Montezuma (o Moctezuma), l’imperatore degli aztechi, 500 anni fa, l’8 novembre 1519, a Tenochtitlan, capitale circondata dalle acque come Venezia (sulle cui macerie fu poi costruita Città del Messico). Un incontro straordinario e gravido di conseguenze per l’Europa e per il Nuovo Mondo, che si traducono anche in polemiche da parte dei messicani di oggi, che chiedono le scuse della Spagna, come ha fatto il presidente Andrés Manuel López Obrador, o addirittura reclamano l’abbattimento dei monumenti a Cortés. Inoltre su Malintzin, la donna indigena traduttrice e amante del condottiero spagnolo, pesa l’accusa di tradimento e di ossequio allo straniero.
Grazie alla colonizzazione dell’immaginario e al controllo della macchina della storia, come ci ha insegnato lo storico francese Serge Gruzinski, a lungo Cortés, alla ricerca di oro e di potere, è stato presentato come un novello Davide che sconfigge il Golia Montezuma, superstizioso e pronto a riconoscere la superiorità spagnola, annunciata da un’antica profezia. Secondo il mito sapientemente ricostruito, l’azteco si sarebbe piegato nonostante fosse a capo di un impero vasto, con un’efficace organizzazione statale che riuniva circa 15 milioni di persone, e potesse vantare su una forte alleanza militare con altre popolazioni.
Lo storico americano, Matthew Restall, fa luce su una trama più complessa, nel libro When Montezuma Met Cortés (Harper Collins), svelando pregiudizi sulla conquista e manipolazioni delle fonti persino di quelle azteche. Il mito della resa di Montezuma non regge alla prova dei fatti, ma resiste ancora l’immagine negativa dell’imperatore, cui si contrappone il coraggioso Cuauhtemoc, eroe nazionale messicano che combatté gli spagnoli. Sollevando il velo, emerge, da una parte, l’insubordinazione di Cortés rispetto agli ordini del governatore e l’esigenza di legittimare l’azione di conquista agli occhi di Carlo V e, dall’altra, i conflitti latenti tra gli indigeni e gli errori di Montezuma. Come spesso succede, Montezuma e Cortés misero in atto strategie che diedero esiti imprevisti.
Il trionfo di Cortés, celebrato per secoli, è stato poi avvolto nelle nebbie dalla denuncia, in alcuni casi coeva, delle violenze della conquista e ora dall’accusa di genocidio. A marzo 2019, il presidente messicano, López Obrador ha reso pubblica, trasgredendo le pratiche diplomatiche, una lettera al re di Spagna Filippo VI e a Papa Francesco in cui chiedeva loro di scusarsi per le atrocità commesse dai loro predecessori con la conquista dell’America e soprattutto del Messico. In risposta il governo socialista di Pedro Sanchez si è rifiutato di confrontarsi con responsabilità e fatti avvenuti cinquecento anni fa.
Dopo qualche settimana, la deputata verde di Città del Messico, Teresa Ramos Arreola, ha proposto l’abbattimento delle statue di Colombo e Cortès come atto di giustizia storica. Ne è seguita una discussione in cui qualcuno ha neanche troppo timidamente sollevato la questione che far studiare la storia dovrebbe aiutare a porre rimedio agli errori compiuti, esortando i politici a impegnarsi in questa direzione e non a cancellare le tracce del passato.
Nel frattempo Amazon ha affidato a Steven Spielberg la regia di una mini serie tv,Cortés, con Javier Bardem nel ruolo del protagonista, che forse restituirà un certo fascino mediatico al conquistatore e alla sua impresa. Dopo cinquecento anni, con un immaginario ben cesellato, da quell’incontro straordinario, come fantasmi, vincitori e vinti vagano ancora: il Messico di oggi può far a meno di Montezuma e di Cortés?
