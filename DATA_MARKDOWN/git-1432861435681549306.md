
# Опитът на Джокович прекърши хъса и страстта в играта на Григор Димитров

Published at: **2019-11-02T16:49:00+00:00**

Author: **Sportlive.bg**

Original: [SPORT LIVE](https://www.sportlive.bg/sport/tenis/opityt-na-dzhokovich-prekyrshi-hysa-i-strastta-v-igrata-na-grigor-dimitrov-1391064.html)

Григор Димитров изигира впечатляващ двубой срещу световния №1 Новак Джокович, но точността му изневери в ключови моменти от мача и българинът затрудни, но не успя да спечели срещу сърбина, губейки страхотния дуел от полуфиналите на Мастърса в Париж след 6:7 (5), 4:6.
Григор изигра фантастичен първи сет, в който беше по-активен от световния №1 в посрещането и изпусна шансове да стигне до точка за пробив в геймове №8 и №10. На собствен сервис обаче беше безпогрешен и стигна до тайбрек, в който съумя да поведе с минипробив при 5:4.
За съжаление обаче, в този момент Джокович заигра абсолютно безпогрешно и показа невероятна защита, а Димитров прати драйв воле в аут за 5:5 и след това два пъти бекхендът му изневери в нови изтискващи разигравания с най-добрия дефанзивен тенисист в света - 5:7 и сет за Ноле.
Във втория сет Димитров допусна съвсем леко отпускане в гейм №5 и Джокович веднага се възползва от това. С умела защита, световният №1 стигна до две точки за пробив при 15:40, като Димитров успя да отрази първата, но при втората не уцели добре топката и тя излезе в аут - решаващ пробив, който сложи край на изключителната до този момент игра на Димитров.
До края на мача и двамата тенисисти взеха лесно подаванията си, което сложи и край на сета при 4:6, а с това Джокович се класира за финал на Мастърс турнира в Париж.
Това бе 11-о поражение на Димитров в задочния балкански сблъсък, но въпреки загубата Гришо ще се завърне в топ 20 на световния тенис - важна цел, за да може той да се възползва от по-лесен жребий в следващите турнири през следващата година и да продължи изкачването си, което бележи в последната четвъртина от сезона.
Това е първи финал на Джокович в турнира от Мастърс сериите от май месец насам, като там той ще срещне победителя в срещата Денис Шаповалов - Рафаел Надал.

        РАЗВОЙ НА СРЕЩАТА
      

        Придружавани от деца, двамата тенисисти излязоха на корта под бурните овации на пълната зала в Париж. След тегленето на жребия, Новак Джокович избра да сервира в първия гейм.
      
1:0 - Уверено начало на сърбина, който наниза два уинъра в комбинация с грешка на Димитров, с които поведе с 40:0. Последваха и две грешки от негова страна, които позволиха на Гришо да търси изравняване, но Ноле завоюва гейма с прекрасен скъсен форхенд по диагонала.
1:1 - Вторият гейм бе открит от мълниеносен ретур на Ноле, който бе неутрализиран в следващото разиграване с уинър от форхенд на българина. След това Гришо взе следващите 3 точки и също защити подаването си.
1:2 - Бърз гейм на 0 за световния №1.
2:2 - Ноле отново на няколко пъти затрудния бившия №3 с ретурите си, но при 40:30 Димитров изпълни отличен сервис по правата и не позволи на Джокера да върне топката в неговот поле.
2:3 - Джокович отново нямаше проблеми и с разнообразни начални удари не даде особени шансове на Димитров (гейм на 15).
3:3 - Димитров показа здрави нерви в първите две точки и Джокович беше този, който записа две непредизвикани грешки за 30:0. С ас по правата от форхенд полето Гришо получи 3 точки за спечелване на гейма и реализира още първата след аут от форхенд на сърбина.
3:4 - Шанс се откри пред българина, след като поведе с 15:30 след нови, нетипични за играта на Ноле, грешки от форхенд. Димитров обаче прибърза с атаката си и прати форхенд в аут - 30:30. С прекрасен лоб Димитров си осигури предимство в разиграването, но вместо да атакува по правата от форхенд, той прати удобна топка за бекхенда на Джокович и сърбинът с два страхотни удара си гарантира точката - гейм бол за световния №1. Неуспешна къса на Гришо даде гейма на Джокович.
4:4 - Първата двойна грешка на Димитров откри 8-ия гейм, но с две поредни, брилянтно построени атаки при мрежата Гришо се върна напред в резултата - 30:15. Бекхендите на Ноле в следващото разиграване принудиха българинът да сбърка (30:30), но след това показа устойчивост и стигна до гейм бол след аут от ракетата на Ноле (отново от форхенд). С ас по правата Григор спечели гейма.
4:5 - Съвършена смяна на темпото от Димитров, който с комбинация по двата диагонала реализира уинър от форхенд - 0:15. Минаващият удар на Димитров в следващото разиграване не се получи, но пък Джокоре направи двойна грешка - 15:30. За съжаление, Гришо също се отчете с грешка от форхенд и не успя да стигне до две точки за пробив - 30:30. В следващите две точки бекхендът изневери на българина и се повтори сценарият от гейм №7.
5:5 - Гришо прати форхенд в мрежата за старт на гейма, но не загуби повече точки до края и спечели на 15.
5:6 - По-лесен гейм за Джокович след предишните му две подавания и спечели на 15 след по-разнообразна игра и две излизания при мрежата.
6:6 - С една непредизвикана грешка, но отлични начални удари Димитров прати сета в тайбрек (гейм на 15).
6:7 (5) - Ноле като че ли остави грешките зад гърба си и в първите разигравания беше безгрешен и стигна до мини пробив при 2-ия сервис на Димитров - 1:2. Още в следващото разиграване обаче Димитров пусна дълбок форхенд, с който излезе при мрежата и със смач изравни 2:2, а след силен сервис на Новак - 2:3. Мълниеносен форхенд изравни резултата, а след това Ноле най-накрая сбърка - 4:3 за българина. Двойна грешна на Ноле даде втори мини пробив за Григор, с който той поведе с 5:3 в резултата. Той изпусна още един златен шанс, след като получи възможност да атакува от форхенд, но не уцели добре топката - 5:4 и два начални удара за новия член на топ 20 в тениса. Последва убийствено разиграване, в което и двамата показаха страхотна защита, а в атака се впусна Димитров. С прекрасен бекхенд той си осигури позиция за атака на мрежата, но прати драйв волето си в аут - 5:5 и връщане на мини пробива. Последва още една непредизвикана грешка и сет пойнт за Джокович - 5:6. Гришо принуди Джокович да показва най-доброто от себе си в следващото разиграване, но сърбинът устоя на атаките на Димитров, не трепна нито веднъж в защита и в крайна сметка Гришо допусна 3-а поредна непредизвикана грешка - обрат и край на тайбрека.

        ВТОРИ СЕТ
      
1:0 - Гришо не се притесни от подобрената игра на Джокович в защита и атаките му дадоха резултат при първия му сервис гейм във втория сет. С ас той стигна до 40:0 и, въпреки че допусна непредизвикана грешка, спечели гейма на 15.
1:1 - Две изумителни атаки на Димитров от форхенд му осигуриха достигане до 30:30. Гришо се раздаде максимално в защита в следващото разиграване, но дори шпагатът му не помогна да върне отлично пласирано воле - 40:30. Джокович завърши гейма с една от малкото си добри атаки от форхенд, която Гришо едва не върна с минаващ удар по правата.
2:1 - Отново блестяща игра в атака на Димитров през целия гейм, а при 30:0 българинът показа и много добра защита и, въпреки че се разходи по целия корт, успя да осъществи минаващ удар. С директна точка от сервис българинът спечели подаването си на 0.
2:2 - Димитров сериозно се ядоса на грешка, която допусна в началото на гейма, но след това се отчете с брилянтно стоп воле за 15:15, заслужавайки аплодисменти дори и от Джокович. Това обаче беше единствената му точка в подаването на сърбина.
2:3 (пробив) - Джокович веднага наказа няколко неточности в играта на Григор и стигна до две точки за пробив - 15:40. Първата беше неутрализирана с мощен сервис по правата, но при втората Димитров не удари топката с центъра на ракетата и я изкара далеч в аут - пробив за световния №1.
2:4 - Бърз гейм на 15 за Новак.
3:4 - Григор не се предаде и взе следващото си подаване на 0.
3:5 - Джокович не допусна отпускане в подаването си и спечели лесно на 0.
4:5 - Григор откри подаването си с два аса, а след това спечели на 0.
4:6 - Безпроблемен сервис гейм за Джокович, след като Димитров се опита да бъде агресивен, но ударите му излизаха в аут - гейм на 0, сет и мач за световния №1.

        ПРЕДИ ДВУБОЯ
      
Българският тенисист записа няколко разочарования след бляскавите мачове, които изигра на US Open, но изригна в точния момент и в Париж показва най-добрия тенис, на който е способен. Той отстрани поред Давид Гофен и Доминик Тийм с двусетови победи, а за полуфиналите се класира след леко колебливо представяне на сервис срещу Кристиан Гарин.
Новак Джокович пък се "събра" точно за Мастърса в Париж, тъй като има шанс да изгуби първата си позиция в световната ранглиста. Сърбинът не е загубил нито един сет до момента и е абсолютен фаворит да спечели надпреварата.
Димитров играе много трудно срещу лидера в ранглистата, като има само една победа до момента - през 2013 година в Мадрид. Оттогава насам двамата имат и няколко паметни мача, включително на "Уимбълдън" през 2014 година и в Синсинати през 2018. Това е и последната им среща до момента, спечелена от Ноле с 2:1.
Може да гледате срещата на този линк!
