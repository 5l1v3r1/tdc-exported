
# Albayrak : 500 genç mühendis iş bekliyor

Published at: **2019-11-06T01:00:00+00:00**

Author: **İhsan Aydın**

Original: [OLAY](https://www.olay.com.tr/albayrak-500-genc-muhendis-is-bekliyor-15532yy.htm)

İşsizlik bugün sadece vasıfsız insanımız için geçerli durum değil.
Üniversite bitirmiş on binler de iş arıyor.
Devletin İŞKUR kayıtları apaçık ortada.
Dün sabah meslektaşım Serkan İnceoğlu ile birlikte İnşaat Mühendisleri Odası Bursa Şube Başkanı Mehmet Albayrak’a uğradık.
İMO merkezindeki ziyarette laf lafı açtı ve Bursa’daki vasıflı işsizliğin vardığı boyutlar da gözler önüne serildi.
İnşaat sektörünün tıpkı diğer alanlarda olduğu gibi sıkıntılı bir süreçten geçtiğini ve piyasada kendileri açısından da ‘iş’ olmadığını anlatan Başkan Albayrak bir acı gerçeğe daha dikkat çekti.
İMO Bursa Şube yöneticileri Mustafa Er, Ayşe Sena Dişbudak, Mesut Aydın ve Korhan Başaralı’nın da bulunduğu o buluşmada Başkan Albayrak, “Şu an şubemizdeki kayıtlara göre 500 genç mezun inşaat mühendisi iş arıyor” deyince, sektörün içinde bulunduğu açmazı daha iyi anlamış olduk.
Artık şu iyi biliniyor.
Türkiye’de maalesef inşaat lokomotif sektörlerden biri.
Burada bir sarsıntı olunca bütün piyasa silsile yoluyla etkileniyor.
Albayrak’ın inşaat sektörünün zor bir dönemden geçtiğine dikkat çeken sözleri aslında sadece Türkiye’nin değil, bütün dünyanın yaşadığı ekonomik krizin de bir yansıması.
Sıkıntı varken insanın öncelikleri de değişiyor.
Konut satışları da bu durumdan haliyle olumsuz yönde etkileniyor.
Başkan Albayrak ile konuşurken, Türkiye’deki üniversitelerin inşaat mühendisliği bölümlerinin her yıl 12 bin dolayında mezun verdiğini de öğrendik.
Şu an ülkedeki odalara kayıtlı inşaat mühendisi sayısı 138 binlere ulaşmış.
Sadece Bursa Şubesi’ne bağlı diğer illerle beraber 4 bin 500 dolayında üye var.
Bursa’daki iki üniversitede inşaat mühendisliği bölümü bulunuyor.
Bunlarda da 500 dolayında öğrenci eğitim görüyor.
Yani, ülkemizdeki inşaat mühendisi sayısı giderek artıyor.
Başkan Albayrak da Türkiye’deki mevcut mühendisler dikkate alındığında, şu an için bundan daha fazla inşaat mühendisine ihtiyaç olmadığını hatırlatıyor.
Örneğin;
Şırnak Üniversitesi’nin İnşaat Mühendisliği Bölümü’nde bir öğretim üyesinin tüm derslere girdiği bir ortamda eğitim verildiği de ileri sürülüyor.
Albayrak açıkçası, inşaat mühendisliği bölümlerindeki öğrenci kontenjanlarının da düşürülmesi gerektiğini düşünüyor.
Elbette Bursa’nın sorunlarını da konuştuk.
Albayrak, T2 Tramvay hattının tüm uyarılara rağmen, metro yapmak yerine yüzeyden götürüldüğünü, halen de bitirilemediğine işaret ediyor.
Keza, ağır aksak giden tren projesinin şantiyelerden sökülen tabelasının yeniden asılmasının ve isminin Bursa’nın istediği şekilde, hızlı tren olarak değiştirilme girişimlerini de olumlu bulduklarını anlatıyor.
SİT statüsü değiştirilen Botanik Park’ta bundan sonra olabilecek imar hareketlerini de oda olarak yakından takip edeceklerine vurguluyor.
İMO Bursa Şubesi yöneticileriyle sohbet ederken sevindirici bir sosyal sorumluluk projesinden de haberdar olduk.
İMO Bursa Şube’ye kayıtlı genç inşaat mühendisleri Harmancık ilçesindeki merkez ve Gülözü mahallesi ilkokulu öğrencileri için kendi aralarında yardım kampanyası başlatmışlar.
Öğrencilere kitap kırtasiyeden giyecek desteğine kadar içinde her şeyin olacağı yardım paketleri önümüzdeki hafta Harmancık’a götürülerek çocuklara teslim edilecek.
Bu projeyle de yönetici Korhan Başaralı yakından ilgilenmiş.
Bursa’nın sorunlarına duyarlılık kadar, geliştirdikleri sosyal sorumluluk projeleriyle de inşaat mühendislerimiz boş durmuyor.
İMO Bursa Şubesi’nin yöneticilerini bu açıdan da kutlamak istiyoruz.
