
# В Україні у нових кінотеатрах буде вдвічі більше жіночих туалетів

Published at: **2019-11-01T15:02:00+00:00**

Author: ****

Original: [DT.ua](https://dt.ua/UKRAINE/v-ukrayini-u-novih-kinoteatrah-bude-vdvichi-bilshe-zhinochih-tualetiv-328140_.html)

В п'ятницю, 1 листопада, в Україні набули чинності нові державні будівельні норми (ДБН) щодо проектування закладів культури. Тепер жіночих туалетів у нових та реконструйованих кінотеатрах і театрах стане вдвічі більше, через зміни вимог щодо їх розрахункової кількості, повідомили у пресслужбі Конфедерації будівельників України.
Зазначається, що за новим розрахунком – один унітаз на 15 осіб в кінотеатрах та на 10 осіб в театрах.
"При цьому частина туалетних кімнат також має обов'язково проектуватися доступними для людей з інвалідністю та інших груп маломобільного населення і містити сповивальні столики для немовлят", - йдеться в повідомленні, поширеному через електронну пошту у п'ятницю.
Крім того, нагадаємо, що з 1 серпня також вступила в дію нова будівельна норма, що передбачає обов'язкове влаштування туалетів для відвідувачів у великих супермаркетах і гіпермаркетах з торговою площею 2500 кв. м і більше при їх новому будівництві або реконструкції.
 
 
