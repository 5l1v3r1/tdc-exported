
# Матч Ліги чемпіонів «Динамо» (Загреб) – «Шахтар» (Донецьк) судитиме німець Фелікс Брих

Published at: **2019-11-04T21:10:00+00:00**

Author: ****

Original: [ZIK.UA](https://zik.ua/news/2019/11/04/match_ligy_chempioniv_dynamo_zagreb__shahtar_sudytyme_nimets_feliks_bryh_1683605)


        Стала відома суддівська бригада, яка буде працювати на матчі четвертого туру групового раунду Ліги чемпіонів УЄФА «Динамо» (Загреб) – «Шахтар» (Донецьк).
      
Як повідомляє офіційний сайт УЄФА, гру чемпіонів України і Хорватії розсудить німецька суддівська бригада на чолі з Феліксом Брихом. Допомагати 44-річному рефері будуть Марк Борш і Штефан Лупп, а четвертим арбітром працюватиме Свен Яблонскі.
Цікаво, що Фелікс Брих в єврокубках раніше тричі судив «гірників», хоча і було це досить давно. Німець зафіксував перемогу «Шахтаря» над французьким «Марселем» (2:0) в Кубку УЄФА-2008/2009, а через рік донеччани з тим же арбітром обіграли вдома португальську «Брагу» (2:0) в груповому раунді Ліги чемпіонів-2010/2011. Останній раз, коли Брих перетинався з донеччанами – матч «Шахтаря» і ще одного клубу з Португалії «Порту» (1:2) в Лізі чемпіонів-2011/2012.
Нагадаємо, що поєдинок «Динамо» (Загреб) – «Шахтар» відбудеться в середу, 6 листопада, і розпочнеться о 22:00 за київським часом.
В іншому поєдинку групи «С» італійська «Аталанта» з Бергамо у Мілані прийматиме англійський «Манчестер Сіті».
Турнірне становище групи «С» після трьох турів: «Манчестер Сіті» – 9 очок, «Шахтар» – 4, «Динамо» – 4, «Аталанта» – 0.
 
 
