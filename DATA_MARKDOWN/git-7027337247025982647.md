
# فرانسه طرح جدید اسرائیل برای شهرک‌ سازی را محکوم کرد

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697083/%D9%81%D8%B1%D8%A7%D9%86%D8%B3%D9%87-%D8%B7%D8%B1%D8%AD-%D8%AC%D8%AF%DB%8C%D8%AF-%D8%A7%D8%B3%D8%B1%D8%A7%D8%A6%DB%8C%D9%84-%D8%A8%D8%B1%D8%A7%DB%8C-%D8%B4%D9%87%D8%B1%DA%A9%E2%80%8C-%D8%B3%D8%A7%D8%B2%DB%8C-%D8%B1%D8%A7-%D9%85%D8%AD%DA%A9%D9%88%D9%85-%DA%A9%D8%B1%D8%AF)


        فرانسه خواستار تجدید نظر دولت رژیم صهیونیستی در طرح‌های شهرک‌سازی خود در اراضی اشغالی فلسطین شد.
      
وزارت خارجه فرانسه طرح رژیم صهیونیستی برای ساخت 2342 واحد مسکونی جدید برای صهیونیست‌ها در کرانه باختری را محکوم کرد.
به گزارش ایسنا، مرکز اطلاع رسانی فلسطین گزارش داد، این وزارتخانه در بیانیه‌ای اعلام کرد که این طرح توسعه‌طلبانه رژیم صهیونیستی یکی دیگر از اقدامات نگران کننده آن در کرانه باختری و قدس اشغالی است که فرصت‌های تحقق صلح و سازش عادلانه و دائم بین فلسطینیان و اسرائیلی‌ها با تکیه بر راه حل "تشکیل دو کشور" را از بین می‌برد.
فرانسه خواستار تجدید نظر دولت رژیم صهیونیستی در طرح‌های شهرک‌سازی خود در اراضی اشغالی فلسطین شد.
رژیم صهیونیستی در حالی همچنان افسار گسیخته به شهرک سازی در اراضی اشغالی ادامه می‌دهد که هرگونه ساخت و ساز در اراضی اشغالی فلسطین از جمله کرانه باختری به موجب قوانین بین‌المللی غیرقانونی به شمار می‌رود و آخرین قطعنامه شورای امنیت (2334) نیز که سال 2016 صادر شد، بر ضرورت تخلیه فوری شهرک‌های صهیونیستی در کرانه باختری و قدس اشغالی تاکید دارد اما احزاب اسرائیلی بدون اعتنا به قوانین بین‌المللی و چنین قطعنامه‌هایی همچنان از مساله شهرک‌سازی بعنوان یک تبلیغ انتخاباتی جهت کسب آرای صهیونیست‌ها بهره می‌برند.
مصادره اراضی فلسطینیان و تخریب خانه‌های آنان مقابل دیدگان جهانیان همچنان ادامه دارد و در طرف مقابل نیز، هر روز طرح جدیدی برای ساخت صدها و هزاران واحد مسکونی برای یهودیان به تصویب می‌رسد و تاکنون هیچ اقدام عملی برای مهار اینگونه اقدامات غیرقانونی رژیم صهیونیستی انجام نشده است.
