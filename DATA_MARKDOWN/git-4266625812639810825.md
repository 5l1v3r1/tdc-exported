
# Cуд визначив заставу Дубневичу у розмірі 100 млн грн

Published at: **2019-11-02T19:28:00+00:00**

Author: ****

Original: [ZIK.UA](https://zik.ua/news/2019/11/02/cud_vyznachyv_zastavu_dubnevychu_u_rozmiri_100_mln_grn_1682357)


        Вищий антикорупційний суд визначив народному депутату Ярославу Дубневичу, якого підозрюють у заволодінні державними коштами на суму у понад 93 млн грн, запобіжний захід у вигляді застави у розмірі 100 млн грн.
      
Про це повідомляє УНН.
Так, слідчий суддя постановив у задоволенні клопотання Генерального прокурора України Руслана Рябошапки відмовити та застосувати стосовно Дубневича запобіжний захід у вигляді застави у вигляді 100 млн грн.
Нагадаємо, нардепа підозрюють у вчиненні злочину, передбаченого ч.5 ст.191 КК України (привласнення, розтрата майна або заволодіння ним шляхом зловживання службовим становищем).
За версією слідства, повідомили у САП, вказаний народний депутат лобіював виділення грошових коштів з бюджету ПАТ «Укрзалізниця» на закупівлю товарів у підконтрольних йому підприємств. Фінансові втрати від реалізації схеми проведення процедур відкритих торгів стрілочних переводів, запасних частин до них та комплектів роздільного скріплення згідно матеріалів експертизи становили понад 93 млн грн.
Нагадаємо, 31 жовтня Рада зняла недоторканність з Дубневича і дала дозвіл на його арешт.
Генеральний прокурор Руслан Рябошапка під час представлення у Верховній Раді подань про зняття недоторканності, затримання і згоди на арешт народного депутата Ярослава Дубневича заявив, що в ГПУ є вся необхідна інформація про участь нардепа у злочинних схемах.
