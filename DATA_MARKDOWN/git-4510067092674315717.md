
# Baschetbaliştii de la CSM CSU Oradea vor juca sâmbătă seara la Piteşti, în etapa a 4-a a Ligii Naţionale

Published at: **2019-11-01T20:10:00+00:00**

Author: **Florin Mihalca**

Original: [Bihoreanul](https://www.ebihoreanul.ro/stiri/ultima-or-31-2/baschetbalistii-de-la-csm-csu-oradea-vor-juca-sambata-seara-la-pitesti-in-etapa-a-4-a-a-ligii-nationale-152506.html)

După victoria frumoasă din Turcia, de la Istanbul, din cadrul FIBA Europe Cup, baschetbaliştii de la CSM CSU Oradea s-au întors în ţară şi se pregătesc de următorul meci din campionatul intern. Este vorba despre duelul de la Piteşti, cu echipa locală BCM U FC Argeş. 
Partida cu argeşenii este programată sâmbătă seara, cu începere de la ora 20, şi va conta pentru etapa a 4-a din sezonul regulat al Ligii Naţionale.
În primele trei etape din campionat, atât CSM CSU Oradea, cât şi formaţia piteşteană o obţinut doar câte o victorie, fiind învinse în două etape. Tocmai de aceea vor da totul să obţină un nou succes.
Gazdele vor avea atuul publicului şi al terenului propriu, însă orădenii pornesc de pe poziţia de campioni en-titre. Orădenii au avut de disputat meciul de miercuri din Europe Cup, în timp ce formaţia din Piteşti a avut la dispoziţie o întreagă săptămână pentru a pregăti acest joc, care va fi transmis în direct de DigiSport.
Din păcate, nici de această dată, bihorenii nu vor putea beneficia de serviciile lui Bobe Nicolescu. "Acesta este accidentat la spate şi urmează să înceapă un program minuţios de recuperare. Este neclar la această oră ce durată va avea acest program şi când va reveni jucătorul în programul echipei", se arată pe site-ul CSM.
În meciul de la Piteşti, orădenii îl vor avea ca adversar şi pe Goran Gajovic, cel alături de care au câştigat al doilea titlu naţional.
