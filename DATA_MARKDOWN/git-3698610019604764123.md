
# Сьогодні річниця смерті облитої кислотою херсонської активістки Катерини Гандзюк

Published at: **2019-11-04T09:47:00+00:00**

Author: ****

Original: [DT.ua](https://dt.ua/UKRAINE/sogodni-richnicya-smerti-oblitoyi-kislotoyu-hersonskoyi-aktivistki-katerini-gandzyuk-328374_.html)

Рік тому, 4 листопада 2018 року, у київській лікарні померла громадська активістка, радниця мера Херсона Катерина Гандзюк. Медики боролися за життя активістки 96 днів, але врятувати її не вдалося: 31 липня на Гандзюк вилили літр сірчаної кислоти, вона дістала глибокі хімічні опіки 39% тіла.
Сьогодні по всій країні відбудуться акції "Рік без Каті", до неї долучилися понад 40 населених пунктів. У Києві учасники акції прийдуть до Офісу президента на Банковій, президента Володимира Зеленського запрошують взяти участь та запалити свічку.
"Ми вимагаємо справедливості для нашої подруги, яка загинула. Ми вимагаємо справедливості для її батьків і чоловіка, ми вимагаємо справедливості для всіх, хто загинув у нашій країні за те, що мав силу говорити правду і чинити опір перевертням, корупціонерам, ОЗУ, місцевим елітам і злодіям, які ховаються за званнями і погонами. Всім, хто ставить власні інтереси і гроші вище за життя людини", - йдеться в анонсі акції у Facebook.
Зазначимо, за рік розслідування вбивства активістки реальні терміни отримали тільки виконавці злочину: Віктор Горбунов, Володимир Васянович, В'ячеслав Вишневський і Микита Грабчук, а також їхній ватажок Сергій Торбін ("Опер"). Завдяки угоді зі слідством і перекваліфікації справи, за вбивство вони отримали не 10-15, а від 3 до 6,5 років позбавлення волі.
Один з організаторів нападу, кримінальний авторитет Олексій Левін ("Москал") не без допомоги правоохоронців втік з України і зараз оголошений у міжнародний розшук. Слідство щодо співорганізатора нападу Ігоря Павловського спускається на гальмах.
Замовниками злочину батько вбитої називав голову Херсонської облради Владислава Мангера, ексголову Херсонської ОДА Андрія Гордєєва та його колишнього заступника Євгена Рищука. З них трьох підозрюваним у справі проходить лише Мангер, до того ж вже навіть не як організатор умисного вбивства – йому пом'якшили статтю на "умисне тяжке тілесне ушкодження, що спричинило смерть потерпілого".
Ключовою версією злочину слідство вважає викриття Гандзюк схеми підпалу Олешківського лісу. Незаконну вирубку курирували Мангер, Рищук і Гордєєв. Активістка також неодноразово критикувала корумпованість херсонської поліції.
Під час президентської кампанії чинний голова держави Володимир Зеленський критикував свого суперника, п'ятого президента України Петра Порошенка за відсутність результатів розслідування вбивства Ганздзюк, але отримавши всю повноту влади, так само ігнорує його.
Докладніше про боротьбу родичів убитої активістки за справедливість читайте в матеріалі Інни Ведерникової "Віктор Гандзюк. Смерть, задвинута в стіл президента" у тижневику "Дзеркало тижня. Україна".
