
# У Білому домі не побачили доказів quid pro quo в свідченнях топ-дипломатів США

Published at: **2019-11-05T21:17:00+00:00**

Author: ****

Original: [НВ](https://nv.ua/ukr/world/geopolitics/impichment-trampa-biliy-dim-prokomentuvav-svidchennya-volkera-i-sondlanda-50051822.html)

Про це пише CNN.
За словами прес-секретаря Білого дому Стефані Грішем, свідчення топ-дипломатів показують, що доказів для розслідування імпічменту «ще менше, ніж вважалося раніше».
«Посол Сондленд відкрито заявляє, що він "не знав (і досі не знає), коли, чому або ким була призупинена допомога". Він також сказав, що "допустив", що існує якийсь зв'язок з допомогою, але не може назвати надійне джерело цього припущення», - сказала вона.
Представниця Білого дому зазначила, що свідчення Волкера підтверджують, що не було ніякого quid pro quo (послуга за послугу) з боку президента Дональда Трампа, оскільки «українці на той момент не знали про утримання військової допомоги».
Нагадаємо, що посол США в ЄС Гордон Сондленд визнав, що сказав помічникові президента України Андрію Єрмаку, що надання військової допомоги залежить від розслідування Києвом справи проти політичного опонента Дональда Трампа.
Спікер Палати представників Ненсі Пелосі оголосила про запуск процедури імпічменту Трампа після скандалу навколо телефонної розмови голови Білого дому і президента України Володимира Зеленського.
Згідно з розшифровкою розмови, Трамп просив Зеленського відновити розслідування щодо компанії Burisma, з якою пов'язаний син Джо Байдена Хантер. Також перед розмовою Трамп призупинив виділення військової допомоги для України.
Демократи розслідують питання про те, чи заблокував Трамп військову допомогу, щоб чинити тиск на Україну і, врешті-решт, змусити Київ почати політично мотивоване розслідування проти його опонента.
Трамп наполягає, що розмова з Зеленським була «ідеальною» і що в контактах з українською владою не було quid pro quo (послуга за послугу).
