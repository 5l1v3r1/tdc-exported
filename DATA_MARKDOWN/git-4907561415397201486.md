
# 33 yıldır bitmeyen heyecan

Published at: **2019-11-06T05:01:17+00:00**

Author: **Mehmet Coşkundeniz**

Original: [Posta](https://www.posta.com.tr/yazarlar/mehmet-coskundeniz/33-yildir-bitmeyen-heyecan-2217224)


        AŞK BİZE YAKIŞTI
      
1 Kasım 1986’da Ankara’nın İzmir Caddesi’nde seni ilk gördüğümde içime dolan heyecan 33 yıldır ilk günkü gibi yaşıyor. 33 yıl boyunca hep çoğalan bir aşkla sevdim seni.
Birlikte çıktığımız bu aşk yolunu, 1991’de evlilikle taçlandırdık. Sonra kızlarımız Begüm ve Bengü ile mutluluğumuz katlanarak çoğaldı. Şimdi diyorum ki; iyi ki seni o ilk gördüğüm gün peşini hiç bırakmamışım.
Sen benim mutluluk kaynağım, yaşam arzum, 33 yıldır sevgilimsin. Sen benim kalbimin tek sahibisin. Dünyaya yeniden gelsem yine seni o ilk gördüğüm güne döner, yine peşine düşer ve ne yapıp edip benimle sevgili olmanı sağlardım.
Tanışma yıldönümümüz kutlu olsun. Nice 33 yıllara, hayat ortağım, canım sevgilim... · Can DURSUN

        HAFTANIN SORULARI
      

        İLİŞKİNİN BİTTİĞİNİ KABULLENİN
      

        2.5 yıllık bir ilişkim var. Bu süre içinde belki de 50 defa ayrılıp barıştık. Bu barışmaların 40’ında da ben adım atmışımdır. Aynı sokakta oturuyoruz ve çok yoruldum artık. Taşınmaya karar verdim ama hem maddi hem manevi zora düşeceğim. Sizce ne yapmalıyım, kaçmak kurtuluş mu? · H.P.
      
Bu kadar çok ayrılıp barışma ne yazık ki ilişkiyi tüketir. Aslında o ilk ayrıldığınız an bu ilişki bitmişti. Çünkü ayrılık ciddi bir iştir ve sadece bir kez yapılması gerekir.
Aksi takdirde yalancı çoban gibi hiç kimse bu ayrılıkları ciddiye almaz. Taşınma konusu tamamen sizin kararınız. Ancak kaçarak bu kısırdöngüden kurtulamazsınız. Aksine, bu ilişkinin tamamen bittiğini, bir daha asla geriye dönüş olmayacağını kabul etmeli, iradeli davranmalı ve yaşamınıza devam etmelisiniz.
Bir tek kişinin hayatınızı tamamen farklı bir noktaya götürmesine izin vermemelisiniz.

        ANA KUZUSU ERKEĞİ YOLA GETİRMEK
      

        İlişkiye haddinden fazla müdahale eden kaynanayı hizaya getirme yöntemleri nedir? Annesini ilişkiye müdahale ettiren erkeği nasıl yola getiririz? · Mağdurum
      
Yola getirmek’ demeyelim de, o erkeğe asıl ailesinin artık evlendikten sonra kurduğu aile olduğunu öğretmek gerekiyor. Ebeveynlerimizi Allah başımızdan eksik etmesin elbette. Ama evlendikten sonra onların müdahalesi mutluluğun düşmanıdır.
Ebeveynler ancak çift arasında bir sorun olduğunda deneyimleriyle devreye girmeli. Bu konuda tüm görev eşine düşüyor. Eşinize, bu evliliğin bu şekilde devam etmeyeceğini net bir şekilde anlatın. Yani siz bu olayı kabullenmediğinizi gösterin.

        BENİ AFFET
      

        SENSİZ HAYATIN TADI TUZU YOK
      
12 yıllık evliliğimiz bir hiç uğruna bitmesin. S.C. seni çok ama çok seviyorum. Sen benim dünyam, sen benim hayatımsın. Sensiz hiçbir şeyin tadı tuzu yok.
Ben her zamanki gibi evimizde seni bekliyorum. Ne yazıyorsam, ne söylüyorsam yüreğimden geçen duygularla yazıyor, söylüyorum. Hiçbir şey için geç değil. Seni sonsuza dek bekleyeceğim. · Eşin O.C.

        SENDEN BİR ŞANS DAHA İSTİYORUM
      
Sevmeyi iyi biliyorum sanırdım, meğer bilmiyormuşum. Ben seni hep başkaları gibi sanırdım, meğer yanılıyormuşum. Yaptığım hatalar hep bu büyük sevginin altında bocalamam yüzünden.
Şimdi senden bir şans daha istiyorum. Seni bir daha üzmeyeceğime hayatım üzerine yemin ediyorum. · T.K.

        İLANI AŞK
      

        DOĞUM GÜNÜN KUTLU OLSUN
      
Islanan kirpiklerimi ellerimle sildikten sonra kafamı göğsüne yaslayıp ‘Ben hep yanındayım’ demeyeceğini bile bile bekledim, bekledim bekledim...
Görürsün sandım, ben bir kez daha sana inanmak istedim. Ben bir kez daha sana koşmak istedim. Ben bir kez daha seni sevmek istedim. Doğum günün kutlu olsun Halley... · Ferhat TUNÇ

        ESMER GÜZELİ YASEMİN’E
      
Köprü yaptırıyorum gözlerimden gözlerine yardım eder misin? Nakil yaptırıyorum kalbimden kalbine beni dinler misin? Seni gördüm, beğendim, benimle gezer misin? Sana arkadaşlık teklif ediyorum kabul eder misin? · Volkan

        Siz de evlilik-nişan-tanışma yıldönümünüzü, sevgilinizin, eşinizin doğum gününü kutlamak ya da özel bir güne ihtiyacınız olmadan mutluluğunuzu tüm Türkiye ile paylaşmak istiyorsanız, kısa bir yazıyla fotoğraflarınızı gönderin bu köşede yayınlayalım.
      
