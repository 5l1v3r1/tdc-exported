
# 13-ročný chlapec je obvinený z dvoch vrážd a ozbrojenej lúpeže: Ušiel po pojednávaní, napokon ho na políciu priviedla rodina

Published at: **2019-11-07T22:14:00+00:00**

Author: **Timea Krauszová**

Original: [REFRESHER](https://refresher.sk/76345-13rocny-chlapec-je-obvineny-z-dvoch-vrazd-a-ozbrojenej-lupeze-Usiel-po-pojednavani-napokon-ho-na-policiu-priviedla-rodina)


        V Severnej Karolíne sa poriadne zapotili, keď im priamo „spod nosa“ ušiel mladý chlapec.
      
CNN informuje o prípade mladého chlapca, ktorému sa po jednom z pojednávaní podarilo ujsť priamo z budovy, v ktorej ho vypočúvali. Našli ho o niekoľko dní, už je späť vo väzbe.
Mladý Jericho W. (13) je obvivený z dvoch vrážd prvého stupňa a z ozbrojenej lúpeže. Utiecť sa mu podarilo napriek putám na nohách ráno po pojednávaní. Hľadali ho viaceré hliadky vrátane helikoptéry, napokon ho našli vďaka jeho rodine, ktorá ho presvedčila vrátiť sa späť do rúk polície. 
Podľa slov jeho príbuzných sa Jericho najskôr schoval v opustenom dome babky, neskôr našiel bicykel a prišiel k svojmu strýkovi. Fox News píšu, že sa napokon spoločne rozhodli, že chlapec sa musí vrátiť do väzby, pretože „to bolo správne.“ Pre miestnu televíznu stanicu sa strýko vyjadril, že je rád, že ho našiel skôr, ako mu mohol niekto ublížiť. Najedli sa a chlapec sa osprchoval skôr, ako sa vrátil do väzby.
Jeho útek spôsobil v meste veľký rozruch. Podľa CNN vyšetrovatelia, miestny šerif aj zástupcovia agentúry pre verejnú bezpečnosť vyjadrili obavy o bezpečnosť chlapca, ale aj o bezpečnosť verejnosti. Vraj má nepredvídateľné správanie a výbušnú povahu.
Médiá poznajú len málo detailov o jeho prípade vzhľadom na jeho vek.
