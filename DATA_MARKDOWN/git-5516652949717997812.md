
# Σε πλήρη εξέλιξη εκτεταμένες παρεμβάσεις και έργα στη Δημοτική Ενότητα Αφάντου

Published at: **2019-11-04T11:49:29+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425097/se-plhrh-exelixh-ektetamenes-parembaseis-kai-erga-sth-dhmotikh-enothta-afantoy)


        Σε δελτίο Τύπου που εξέδωσε ο αντιδήμαρχος Αφάντου κ. Τάσος Σπανός αναφέρει τα εξής:
      
Σε πλήρη εξέλιξη βρίσκονται εκτεταμένες παρεμβάσεις και έργα στη ΔΕ Αφάντου.
Συγκεκριμένα στην κοινότητα Αφάντου συνεχίζονται οι καθαρισμοί των ρεμάτων και των ποταμών. Ήδη ολοκληρώθηκε ο καθαρισμός του ρέματος ‘Μπρασιανού’ σε συνεργασία με την Περιφέρεια Νοτίου Αιγαίου, τον αρμόδιο Αντιπεριφερειάρχη κ. Χρήστο Ευστρατίου και τον Πρόεδρο της δημοτικής κοινότητας κ. Γεώργιο Μπακίρη.
Ολοκληρώθηκαν οι καθαρισμοί των ρεμάτων και των ποταμών στην κοινότητα Αρχίπολης, σε συνεργασία με τον Πρόεδρο της κοινότητας κ. Αντώνιο Καραγιάννη, σύμφωνα με τον αρχικό σχεδιασμό. Βελτιώθηκε σε αρκετά σημεία ο δημοτικός ηλεκτροφωτισμός και καθαρίστηκαν σημεία στον οικισμό από ογκώδη αντικείμενα.
Από τα συνεχιζόμενα έργα άρχισαν οι ασφαλτοστρώσεις δρόμων στην περιοχή ‘Τραπεζία Αφάντου’ και αναμένεται να ολοκληρωθούν μέσα στην εβδομάδα που διανύουμε.
Παράλληλα στο επόμενο δεκαπενθήμερο προγραμματίζονται να αρχίσουν οι ασφαλτοστρώσεις στην περιοχή των Κολυμπίων και συγκεκριμένα στην οδό ‘Ρώμης’(πορτοκαλιές) και στην οδό Άμστερνταμ (μετά το ξενοδοχείο Niriides).
Θα ακολουθήσουν τσιμεντοστρώσεις-βελτιώσεις στις ιρλανδικές διαβάσεις Αφάντου και Κολυμπίων.
Επίσης, θα αρχίσουν οι εργασίες βελτίωσης του πεζόδρομου-ποδηλατοδρόμου στην παραλία Αφάντου καθώς επίσης και η κατασκευή τοιχίου αντιστήριξης.
Μέσα στην εβδομάδα αναμένεται να ολοκληρωθεί η βατότητα και η βελτίωση όλων των αγροτικών δρόμων στην κοινότητα Αφάντου προκειμένου οι κάτοικοι απρόσκοπτα να προχωρήσουν στην συλλογή του ελαιοκάρπου.
Σε προχωρημένο στάδιο βρίσκεται η παρέμβαση που γίνεται μπροστά στο Δημαρχιακό μέγαρο Αφάντου για την αισθητική και λειτουργική βελτίωση του αύλειου χώρου . Συγκεκριμένα τοποθετήθηκαν νέα κράσπεδα, αντιολισθητικά πλακίδια και αντικαταστήθηκαν όλα τα φθαρμένα μάρμαρα.
Κατασκευάστηκε νέα ράμπα για ΑΜΕΑ και αναμένεται η τοποθέτηση καλαίσθητου κιγκλιδώματος σε συνδυασμό με υαλοπίνακες σύμφωνα με την μελέτη.
Τέλος, στα μεσα της εβδομάδας θα ολοκληρωθεί και το κλάδεμα των υπόλοιπων δένδρων στην πλατεία Αφάντου σε συνεργασία με τον εντεταλμένο σύμβουλο περιβάλλοντος και πρασίνου κ. Παναγιώτη Σταμάτη.
