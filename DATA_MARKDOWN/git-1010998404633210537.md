
# Започна делото за убитата в Нова Зеландия британка Грей Милейн

Published at: **2019-11-06T14:41:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/zapochna-deloto-za-ubitata-v-nova-zelandija-britanka-grej-milejn.html)

Заподозреният мъж за убийството на британската студентка Грейс Милейн, отишъл на среща, докато тялото на жертвата му било в куфар в стаята му, пише Би Би Си.
Убийството на 22-годишната британка шокира света миналия декември. Милейн беше открита в Нова Зеландия, където е била на пътешествие. Тялото ѝ беше намерено след седмица издирване.
С младежа, който в момента е обвиняем по случая, се запознали в „Тиндър”.
Съдът в град Окланд в Нова Зеландия даде старт на наказателното дело. В залата почерненото семейство е седяло на метри от подсъдимия, който отрича предумишлено убийство.
Обвинението твърди, че мъжът е задушил Милейн в апартамента си, докато защитата му настоява, че случилото се е инцидент следствие на сексуален контакт между двамата, по време на който са използвали техники, които завършили злополучно.
Родителите на убитата Милейн внимателно са изслушали доказателствата, приложени към делото. В съда дори е била изчетена позиция на бащата, който описва дъщеря си като общително момиче, което лесно се е сприятелявало с хората и е обичало семейството си.
Видеозапис от злополучната вечер пък показвал Милейн и младежа в приятна обстановка, комфортни един с друг и целуващи се.
Първоначално заподозреният казал на полицията, че двамата пийнали, след което си тръгнали поотделно. След това променил версията си и заявил, че са правили секс.
Казал още, че след това си взел душ и легнал, а тялото на Милейн открил сутринта.
„Събудих се на следващия ден и видях, че тя лежеше на земята. От носа ѝ течеше кръв”, разказал той.
Обвинението твърди, че по тялото на младата жена са открити следи от насилие. След като я намерил, мъжът започнал да търси в интернет как да се отърве от тялото. Не бил притеснен или огорчен от смъртта ѝ.
На следващия ден отишъл на среща, отново с момиче от „Тиндър”, докато тялото на жертвата му още било в апартамента.
Очаква се делото да трае около месец.
