
# «Kilada Hills» : Ξεκινά η τουριστική επένδυση στην Αργολίδα

Published at: **2019-11-01T12:54:34+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/finance/kilada-hills-ksekina-i-touristiki-ependysi-stin-argolida/)

Ο Υπουργός Ανάπτυξης και Επενδύσεων, κ. Άδωνις Γεωργιάδης υπέγραψε σήμερα, Παρασκευή 1η Νοεμβρίου, την άδεια δόμησης για τη Στρατηγική Επένδυση του παραθεριστικού θερέτρου «Kilada Hills», συνολικής έκτασης 2.026 στρεμμάτων, στην Αργολίδα.
Το παρών έδωσαν ο ιδρυτής και Διευθύνων Σύμβουλος της «Dolphin Capital», κ. Μίλτος Καμπουρίδης, ο Γενικός Γραμματέας Επενδύσεων και ΣΔΙΤ, κ. Νίκος Μαντζούφας και ο Γενικός Γραμματέας του Υπουργείου Πολιτισμού, κ. Γιώργος Διδασκάλου.

        Διαβάστε ακόμη : Μέγαρα : Νέα στοιχεία για τον δράστη του φονικού – Τι προκάλεσε την οργή του
      

        Μετά την υπογραφή, ο κ. Γεωργιάδης δήλωσε:
      
«Θέλω να ευχαριστήσω τον κύριο Καμπουρίδη, την εταιρεία του και όλους τους συντελεστές για το ότι είμαστε εδώ σήμερα και ξεκινάει ένα πολύ μεγάλο έργο, ένα από τα μεγαλύτερα στη χώρα, στον τομέα του τουρισμού και μάλιστα του τουρισμού που μας ενδιαφέρει. Ενός υψηλού τουριστικού προφίλ που αποτελεί στρατηγικό στόχο της χώρας και που πιστεύουμε ότι γρήγορα ο ελληνικός λαός θα απολαύσει τους καρπούς αυτή της επενδύσεως.
Θέλω ιδιαίτερα να ευχαριστήσω τους συνεργάτες μου, τον Γενικό Γραμματέα κύριο Μαντζούφα και όλη την ομάδα του, αλλά και όλη τη διεύθυνση του Υπουργείου Ανάπτυξης.
Όταν ήρθα εδώ το καλοκαίρι, ένα από τα πρώτα θέματα που θέσαμε σε προτεραιότητα ήταν να προχωρήσει επιτέλους και αυτή η επένδυση, η οποία ήταν “κολλημένη” πολλά χρόνια. Σε τρεις μήνες είμαστε εδώ και υπογράφουμε την οικοδομική άδεια. Άρα, από αύριο ξεκινούν τα έργα. Θα παρακολουθούμε και την εξέλιξη των έργων, έχουμε εδώ τον Γενικό Γραμματέα του Υπουργείου Πολιτισμού, κύριο Διδασκάλου. Σε όλη αυτή την προσπάθεια που κάνουμε η κυρία Μενδώνη και ο κύριος Διδασκάλου είναι άμεσοι συνεργάτες μας. Κινούμαστε με απόλυτο σεβασμό στην προστασία της πολιτιστικής μας κληρονομιάς και των αρχαιολογικών μας μνημείων, αλλά και της ανάγκης της χώρας να προχωρήσει και να μην «κολλάει»το σύστημα διαρκώς σε γραφειοκρατικά προβλήματα.
Η πρώτη δουλειά της επενδύσεως θα είναι οι αρχαιολογικές τομές και η ανασκαφική έρευνα γιατί όλα θα ακολουθήσουν το ρυθμό που προβλέπει φυσικά και η αρχαιολογική νομοθεσία. Το λέω γιατί συχνά ακούω την ένσταση ότι δήθεν δεν ενδιαφερόμαστε για την προστασία της πολιτιστικής μας κληρονομιάς. Δεν ισχύει.
Εμείς θέλουμε να αποδείξουμε ότι μπορούμε να συνδυάσουμε την ανάπτυξη της χώρας με την προστασία της πολιτιστικής μας κληρονομιάς και ότι το ένα δεν είναι αντίπαλος του άλλου.
Ευχαριστούμε πάρα πολύ τον κύριο Καμπουρίδη και για την υπομονή που έδειξε προς την ελληνική πολιτεία όλα αυτά τα χρόνια. Και τονίζω ότι η υπογραφή αυτή είναι το πρώτο βήμα. Θα είμαστε στο πλάι της επενδύσεως, σε κάθε βήμα της. Ακόμα και αν προκύψουν προβλήματα στην πορεία, είμαστε εδώ
για να βρούμε λύση και να προχωρήσουμε, γιατί θέλουμε η επένδυση να ολοκληρωθεί, να την καμαρώσουμε και να προσθέσει στο Ακαθάριστο Εθνικό μας Προϊόν».

        Από την πλευρά του, ο κ. Καμπουρίδης τόνισε:
      
«Κύριε Υπουργέ, προσωπικά και εκ μέρους της ομάδας μου θα θέλαμε να ευχαριστήσουμε ιδιαίτερα εσάς, το επιτελείο σας και όλους τους φορείς που πραγματικά τους τελευταίους μήνες εργάστηκαν εντατικά ώστε να φτάσουμε σήμερα στη μέρα ορόσημο που είναι η έκδοση της οικοδομικής άδειας που όπως είπατε εσείς δεν αποτελεί μόνο ορόσημο για την ίδια την επένδυση αλλά και για τη χώρα, γιατί είναι η πρώτη στρατηγική επένδυση τουρισμού που φτάνει σε αυτό το στάδιο.
Βασιζόμαστε στην υποστήριξή σας από εδώ και μπρος και είμαστε σίγουροι ότι θα την έχουμε – ήμασταν σίγουροι και από την πρώτη στιγμή που μπήκατε εσείς σε αυτή τη θέση ότι θα την έχουμε- και είμαστε πολύ ευτυχείς γιατί αυτό το έργο, όπως είπατε και εσείς, όχι μόνο δημιουργεί εκατοντάδες θέσεις εργασίας, όχι μόνο φέρνει άμεσες επενδύσεις στη χώρα και στην περιοχή της Ερμιονίδας αλλά βοηθάει στην αναβάθμιση του τουριστικού προϊόντος και φέρνει νέα πρότυπα, καθώς επιμηκύνει την περίοδο αφού ένα γήπεδο γκολφ δουλεύει 12 μήνες το χρόνο.
Και το πιο σημαντικό είναι ότι η επιτυχία αυτής της επένδυσης, όπως και των άλλων επενδύσεων που έχουν γίνει, όπως του «One & Only» που φτιάχνουμε τώρα στην Τζια για το οποίο μας βοηθάτε, προσελκύει και άλλους επενδυτές. Γιατί μόνο οι επιτυχίες φέρνουν άλλους επενδυτές. Οι αποτυχίες τους διώχνουν.
Επομένως, είναι σημαντικό αυτό να πάει καλά για όλους μας».

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
