
# Звіт Мюллера: Манафорт просував теорію про «український слід» у зломі пошти демократів

Published at: **2019-11-03T09:28:00+00:00**

Author: ****

Original: [НВ](https://nv.ua/ukr/world/geopolitics/manafort-zlom-poshti-klinton-zvit-myullera-50051337.html)

Про це йдеться в звіті спецпрокурора Роберта Мюллера про російське розслідування, оприлюдненому Міністерством юстиції США на вимогу BuzzFeed.
Згідно з документом, давній партнер Манафорта Рік Гейтс, який в 2016 році обіймав пост заступника голови виборчої кампанії Трампа, під час допиту в квітні 2018 року розповів слідчим, що після оприлюднення інформації про злом серверів з листами демократів Манафорт заявляв, що хакерську атаку провели «швидше за все, українці, а не росіяни».
Ідея про те, що Україна, а не Росія, стоїть за крадіжкою електронних листів національного комітету Демократичної партії США, які були опубліковані WikiLeaks в 2016 році, була висунута російськими новинними агентствами. «Український слід» суперечить висновкам спецслужб США про те, що Росія брала участь у кібератаці і публікації документів через WikiLeaks.
Під час телефонної розмови з президентом України Володимиром Зеленським, яка відбулася в липні 2019 року, Трамп зіслався на теорію про те, що Україна брала участь у зломі комп’ютерних мереж національного комітету Демократичної партії в 2016 році, і попросив українського лідера про послугу щодо розслідування втручання у вибори 2016 року.
«Я хотів би, щоб ви зробили нам ласку, бо наша країна багато пережила і Україна знає багато про це. Я хотів би, щоб ви дізналися, що сталося з усією цією ситуацією з Україною, з Crowdstrike. Напевно, можна залучити когось із ваших людей. Сервер, вони кажуть, він в Україні», — звернувся Трамп до Зеленського.
Пола Манафорта засудили до 43 місяців тюремного ув’язнення у справі про змову проти США і спробу перешкоджання правосуддю.
В цілому Манафорт повинен відбути у в’язниці 7,5 років у двох справах.
