
# Під Києвом росіянин зірвав прапор українських націоналістів біля пам’ятника

Published at: **2019-11-04T10:05:05+00:00**

Author: ****

Original: [ГЛАВКОМ](https://glavcom.ua/kyiv/news/pid-kijevom-rosiyanin-zirvav-prapor-ukrajinskih-nacionalistiv-bilya-pamyatnika--637515.html)

У місті Вишневе, що під Києвом, невідомий чоловік біля пам’ятника Небесній сотні пошкодив флагшток з червоно-чорним прапором. Про хулігана правоохоронцям повідомив очевидець, який помітив вандала з вікна своєї квартири і одразу викликав поліцію.
На місце події прибула група реагування патрульної поліції, повідомляє пресслужба Головного управління Нацполіції в Київській області.
Для встановлення особи, складання відповідних документів, з’ясування усіх обставин події та для прийняття відповідного процесуального рішення, слідчо-оперативна група доправила порушника до Вишнівського відділення поліції.
З’ясувалось, що пошкодив флагшток 45-річний громадянин Російської Федерації, який приїхав до родичів у село Святопетрівське. Іноземець має посвідку на постійне місце проживання в Україні.
«Порушник при спілкуванні з поліцейськими поводив себе неадекватно: то голосно плакав, то починав сміятися. У той час, коли вийшов на коридор за природніми потребами, зненацька він виплигнув у вікно з третього поверху адмінбудівлі. Поліцейським чолов’яга пояснив свій «політ», що для нього просто грає гучно музика. Для надання медичної допомоги поліцейські викликали карету швидкої допомоги. «Стрибуна» доправили до лікарні з забійними травмами тіла», - розповіли в поліції.
Відносно правопорушника працівники поліції склали адміністративний протокол за ст. 173 (Дрібне хуліганство) КУпАП.
Наразі до Державної міграційної служби готується клопотання про скасування іноземцю посвідки на тимчасове проживання, видворення його з країни із забороною подальшого в’їзду до України.
Керівництвом поліції Київщини доручено працівникам інспекції по особовому складу провести службове розслідування.
