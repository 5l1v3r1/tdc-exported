
# З'ясувалося, хто проводить обшуки у власника «Прямого»

Published at: **2019-11-07T13:05:36+00:00**

Author: ****

Original: [Слово і Діло](https://www.slovoidilo.ua/2019/11/07/novyna/pravo/zyasuvalosya-xto-provodyt-obshuky-vlasnyka-pryamoho)


        Обшуки у власника телеканалу «Прямий» Володимира Макеєнка проводить ДБР в рамках справи про купівлю-продаж каналу.
      
Про це повідомили в пресслужбі Держбюро розслідувань.
«Проводяться слідчі дії в рамках досудового розслідування у провадженні з купівлі і продажу телеканалу «Прямий», - повідомили в ДБР.
Обшуки прокоментувала партія експрезидента «Європейська солідарність», заявивши про наступ на свободу слова.
«Після вчорашніх намірів запровадити кримінальну відповідальність для журналістів за так звану «неправдиву інформацію» влада почала реалізовувати свої плани наступу на свободу слова. Прямий канал залишається одним з небагатьох засобів масової інформації, що не співає осанну президенту Зеленському», - йдеться в заяві.
«Саме з цим ми пов'язуємо обшуки в офісі Володимира Макеєнка, який є власником Прямого каналу. Ключову роль у цих діях, як завжди, відіграє соратник Януковича Портнов і його «шестірка» – керівник ДБР Труба», - додали у Порошенка.
Фракція «ЄС» наголошує, що Україна переживала різні часи, але до подібних «методів тиску на засоби масової інформації не вдавалися навіть за часів Януковича».
«Ми будемо звертатися з відповідними заявами до європейських структур та міжнародних організацій, оскільки дії української влади не відповідають стандартам європейської демократії і повертають Україну в русло російського штибу авторитарної політики», - додали в політсилі.
Раніше повідомлялося, що правоохоронні органи проводять обшуки в будинку власника українського телеканалу «Прямий» Володимира Макеєнка.
Нагадаємо, 1 липня 2019 року з'явилася інформація про обшуки на телеканалі «Прямий» через нібито відмивання коштів. Однак згодом виявилося, що вона не відповідає дійсності.
П'ятий президент України Петро Порошенко заявив про спробу рейдерського захоплення телеканалу «Прямий».
Хочете обговорити цю новину? Долучайтеся до телеграм-чату CHORNA RADA
