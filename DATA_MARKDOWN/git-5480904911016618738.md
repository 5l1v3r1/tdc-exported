
# Na základě eurozatykače bylo v ČR zadrženo 4400 lidí

Published at: **2019-11-06T06:15:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/na-zaklade-eurozatykace-bylo-v-cr-zadrzeno-4400-lidi/1817694?utm_source=rss&utm_medium=feed)

Praha - Za 15 let uplatňování evropského zatýkacího rozkazu (EZR) bylo v Česku na jeho základě zadrženo 4400 lidí. Za stejnou dobu bylo v zahraničí na základě takzvaného eurozatykače chyceno 3700 Čechů. ČTK to sdělil mluvčí policejního prezidia David Schön. EZR nahradil zdlouhavé postupy vydávání, které mezi státy Evropské unie existovaly dříve. V Česku funguje od 1. listopadu 2004.
Takzvaný eurozatykač byl v Evropské zaveden jako reakce na teroristické útoky ve Spojených státech v září 2001. Nahradil vydávací proceduru založenou na smlouvách mezi jednotlivými státy. Evropský zatýkací rozkaz se týká závažných deliktů, například podezření z terorismu, pedofilie, vražd, rasismu nebo obchodů se zbraněmi či drogami
Od začátku letošního roku do 5. října provedla česká policie na základě EZR více než 260 zásahů na hledané osoby pro ostatní evropské státy. V cizině bylo od začátku roku zadrženo na základě českých požadavků 290 hledaných osob.
Člověk zadržený na základě evropského zatýkacího rozkazu je rychle předán do země, která požaduje jeho vydání. "Ze zkušenosti mohu uvést, že převážná většina předání je uskutečněna v řádu několika týdnů," řekl Schön ČTK.
O formě předání člověka zadrženého na základě EZR rozhoduje dožadující strana, zejména s ohledem na nebezpečnost pachatele a vzdálenost. "Realizujeme tak předání pozemní, kdy si osobu pozemních hranicích ČR přebírá dožadující stát a vzdušné, kdy transport probíhá letecky v rámci běžných linek, či soukromým letem," doplnil Schön.
Zařazení eurozatykače do českého trestního řádu schválil parlament v roce 2004 přes veto prezidenta Václava Klause. Poslanci ODS se kvůli zatykači obrátili na Ústavní soud, ten ale začátkem května 2006 stížnost zákonodárců odmítl.
