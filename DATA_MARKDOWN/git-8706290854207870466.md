
# Έρχονται βροχές και καταιγίδες - Πού θα “χτυπήσει” η κακοκαιρία τις επόμενες ώρες

Published at: **2019-11-03T12:02:00+00:00**

Author: ****

Original: [enikos.gr](http://www.enikos.gr/society/681968/erchontai-vroches-kai-kataigides-pou-tha-chtypisei-i-kakokairia-t)

Νέα κακοκαιρία αναμένεται να πλήξει τη χώρα από σήμερα το μεσημέρι έως το πρωί της Τρίτης, με βροχές και καταιγίδες που κατά τόπους τη Δευτέρα θα είναι ισχυρές.
Σήμερα, βροχές και καταιγίδες θα σημειωθούν στο Ιόνιο, στα δυτικά ηπειρωτικά και από το απόγευμα στα νότια ηπειρωτικά και τα ορεινά της Μακεδονίας. Κατά τη διάρκεια της νύχτας και έως το μεσημέρι της Δευτέρας τα φαινόμενα τα επεκταθούν στην Κρήτη, τη Μακεδονία, τη Θράκη και το Βόρειο Αιγαίο. Από το πρωί της Δευτέρας βροχές και καταιγίδες αναμένονται στο σύνολο σχεδόν της χώρας, ενώ από το βράδυ έως το μεσημέρι της Τρίτης θα περιοριστούν κατά κύριο λόγο στο Ανατολικό Αιγαίο.
Σημειώνεται ότι αύριο, τα φαινόμενα στα δυτικά και τη Θράκη θα είναι κατά τόπους ισχυρά.
Στο νομό Θεσσαλονίκης τα ισχυρότερα φαινόμενα αναμένονται το μεσημέρι και απόγευμα της Δευτέρας, ενώ για τον νομό Αττικής από τα μεσάνυχτα έως το μεσημέρι της Δευτέρας.
Οι άνεμοι θα πνέουν αρχικά από νότιες διευθύνσεις, τη Δευτέρα όμως στο Ιόνιο θα στραφούν σε δυτικούς. Η έντασή τους θα φτάνει τα 6 έως 7 μποφόρ σήμερα, τα 7 έως 8 τη Δευτέρα και δεν θα ξεπερνά τα 4 με 5 μποφόρ την Τρίτη . Η θερμοκρασία θα παρουσιάσει μικρή άνοδο τη Δευτέρα.
Πηγή πληροφοριών/ΦΩΤΟ: meteo.gr
