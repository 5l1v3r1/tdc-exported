
# پیام وزیر آموزش‌وپرورش به مناسبت سالروز ۱۳ آبان

Published at: **2019-11-03T17:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980812160.html)

وزیر آموزش‌ و پرورش به مناسبت سالروز یوم‌الله ۱۳ آبان، روز دانش آموز و روز استکبارستیزی پیامی صادر کرد.
 به گزارش مهر، متن پیام محسن حاجی میرزایی به شرح زیر است:
«به نام خدا
«یا أَیُّهَا الَّذینَ آمَنوا إن تَنصُرُوا اللَّهَ یَنصُرکُم وَیُثَبِّت أَقدامَکُم»
ای کسانی که ایمان آورده‌اید! اگر خدا را یاری کنید، خدا شما را یاری می‌کند و گام‌هایتان را استوار می‌دارد. «آیه ۷ سوره محمد (ص)»
سیزدهم آبان برگی زرین، مقطعی حساس و یادآور حوادثی سرنوشت‌ساز در تاریخ انقلاب اسلامی است که هر یک سرفصل نوینی از صف‌آرایی جبهه حق و حقیقت و مبارزه بی‌امان ملت ایران در برابر جبهه استکبار و سلطه است.
امروز پس از گذشت ۴۰ سال از عمر پر برکت انقلاب اسلامی ایران، شاهد تشدید خصومت‌های زورگویان عالم به‌ویژه شیطان بزرگ علیه مردم ایران هستیم. عدم موفقیت دشمنان ما در طول این سال‌ها آن‌ها را به این طمع انداخته است که با پروژه نفوذ فکری، فرهنگی و سیاسی در سطوح مختلف اجتماع، اهداف استعماری خود را دنبال کنند اما ملت بصیر و انقلابی ایران به این حقیقت واقف‌اند و بار دیگر نیز همچون گذشته، دشمنان را ناکام می‌گذارند و دستان پلید آنان را کوتاه می‌کنند.
بدون تردید در این پروژه، نقش آموزش‌وپرورش برای جلوگیری از نفوذ و خنثی‌سازی آن بسیار مهم و اثربخش است و قطعاً با حضور منسجم و فعال دانش‌آموزان عزیز و فرهنگیان گرامی در راهپیمایی یوم‌الله ۱۳ آبان هوشیاری خود را به رخ جهانیان خواهند کشید.
اینجانب، ضمن گرامیداشت یوم‌الله ۱۳ آبان، روز دانش آموز و روز ملی مبارزه با استکبارستیزی و ادای احترام به حماسه‌آفرینان ۱۳ آبان، این روز را به همه دانش آموزان عزیز، معلمان گرامی و ملت فهیم ایران تبریک عرض می‌نمایم و امیدوارم در حفظ و صیانت از دستاوردها و آرمان‌های انقلاب اسلامی به رهبری مقام معظم رهبری (مدظله‌العالی)، تجدید میثاق با آرمان‌های امام خمینی (ره)، شهدای گرانقدر انقلاب اسلامی و دفاع مقدس و همچنین در جهت بی‌اثر نمودن توطئه‌های دشمن موفق و سربلند باشیم.»
