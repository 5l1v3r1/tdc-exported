
# Solskjærs mannskap herjet med Partizan

Published at: **2019-11-07T21:51:29+00:00**

Author: **Christian M. Hugsted (I England)**

Original: [Dagbladet.no](https://www.dagbladet.no/sport/solskjaers-mannskap-herjet-med-partizan/71795599)


        Manchester United - Partizan 3-0 (2-0)
      
MANCHESTER (Dagbladet): Manchester United er videre til neste runde i Europa League etter seieren over Partizan.
De røde kan dårligst bli nummer to i gruppe L, fordi laget er bedre stilt i innbyrdes oppgjør mot serberne.

        Og det var en gledelig kamp for Ole Gunnar Solskjær, med et mannskap som virkelig blomstret offensivt etter noen trauste kamper i turneringen tidligere.
      
For seieren i kveld kunne og burde vært mye større - til tross for at United vant stort.
Solskjær stilte med et nokså sterkt mannskap, med fire bytter fra forrige kamp. Det var tydelig at manageren ønsket å sikre avansement først som sist.
Det betalte seg. Alle tre angriperne United stilte med kom på scoringslista.
- Jeg er veldig glad. Det var grunnen til at vi spilte med de tre, vi følte vi kunne stille med et sterkt lag, skape sjanser, og vi trengte spillere som kunne ta vare på sjansene sine. Alle målene var skikkelig klasse. Vi skulle selvfølgelig hatt noen flere mål, men det første målet skaffer oss ro, sier Solskjær på pressekonferansen etter kampen.
United framsto slik Solskjær ønsker at laget skal framstå offensivt.
- Dette er litt malen på hvordan vi ønsker å spille, definitivt, men det er selvfølgelig motstanderen som tillater deg å spille slik også. Ikke for å snakke ned Partizan, men de ga oss rom, sier Solskjær.

        Et skår i seiersgleden er at Scott McTominay måtte av gressmatta med skade. Solskjær vet ikke omfanget av skaden ennå.
      
- Jeg vet ikke. Det så ikke så bra ut. Han sa på banen at han var i orden. Jeg håper han er klar til søndag, sier Solskjær, som sier at det dreier seg om en smell på innsiden av ankelen.

        Manchester United - Partizan 3-0 (2-0)
      
MÅL: Greenwood (21) - Martial (33) - Rashford (49)
Manchester United hadde bare produsert ett skudd på mål i løpet av de to siste Europa League-kampene. Mot Partizan skapte de røde sjanser på løpende bånd.
Marcus Rashford hadde tre store muligheter uten å få nettkjenning før hvilen. I stedet var det 18-åringen Mason Greenwood som måtte vise hvor skapet skulle stå.

        Angriperen var kald og rolig da han tok seg tid til å vende ut keeper, før han sendte kula til side for ham. Det var Greenwoods tredje scoring i løpet av de fire kampene han har startet denne sesongen.
      
Kampens andre scoring var av det vakre slaget. United har framstått som et helt annet lag med Anthony Martial på banen under Solskjær, og franskmannen viste seg virkelig fram etter en snau halvtime.
Martial tråklet seg forbi tre mann med få touch i motstanders boks, og var iskald alene med Vladimir Stojkovic. En perlescoring. Solskjær virket også fornøyd på benken.
For Rashford var alle god ting fire. Like etter pause fikk spissen endelig nettkjenning med et kanontreff. Ashley Young spilte ballen i støtte til Rashford, som hamret ballen opp i nettaket fra ti meter med venstreslegga.

        Solskjær smilte og klappet på sidelinja, og var nok fornøyd med at alle angriperne hadde notert seg for scoring i kampen.
      
- Anthony, det var sannsynligvis kveldens beste prestasjon, det målet. Jeg er glad Marcus scoret med venstrefoten. Han trenger flere mål med venstre, sier Solskjær etter kampen.
Det så lenge ut til å bli en skikkelig positiv kveld for Manchester United, som også har holdt nullen i fire strake kamper i Europa. Men så måtte Scott McTominay kaste inn håndkleet med skade. Det var tydelig at han hadde smerter da han gikk inn i spillertunnelen.
Nå venter Brighton i Premier League 15.00 søndag.
