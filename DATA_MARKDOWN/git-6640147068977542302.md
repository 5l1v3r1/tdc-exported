
# Smart speaker, per controllarli da remoto basta un laser

Published at: **2019-11-05T10:58:00+00:00**

Author: **Alessandro Crea**

Original: [Tom&#39;s Hardware](https://www.tomshw.it/altro/smart-speaker-per-controllarli-da-remoto-basta-un-laser/)

Che gli smart speaker rappresentino un pericolo potenziale per la nostra privacy e per la nostra sicurezza è ormai un dato di fatto assodato, come dimostrano i recenti avvenimenti legati all’utilizzo di personale umano e alla conservazione delle registrazioni ad opera di Amazon, Apple, Facebook, Google e Microsoft. Ora però un gruppo di ricercatori dell’Università del Michigan ha pubblicato un nuovo studio che dimostra come sia addirittura possibile impartire comandi e controllare questi dispositivi da remoto senza bisogno di usare la voce, tramite un raggio laser.
In pratica i ricercatori hanno scoperto che i microfoni degli smart speaker possono interpretare come suoni le variazioni di frequenza di un laser, a patto che quest’ultimo sia puntato direttamente nella loro direzione e se ne possa ‎modificare l’intensità. Questa tecnica, che i ricercatori hanno ribattezzato Light Commands, consentirebbe quindi di impartire agli mart speaker comandi di qualsiasi tipo senza la necessità di essere vicini e di pronunciarli a voce, con grave rischio per la sicurezza e la privacy degli utenti.
Come se non bastasse poi, a quanto pare tutti gli smart speaker sembrano essere vulnerabili, oltre a diversi smartphone dotati di assistente vocale, tra cui l’iPhone XR, il Samsung Galaxy S9, il Google Pixel 2 e un iPad di sesta generazione.
Se i rischi rappresentati dall’uso dei Light Commands sono concreti per fortuna sembrano anche essere fortemente circoscritti da alcune “limitazioni d’uso” importanti. Anzitutto infatti per utilizzare questa tecnica bisogna avere il dispositivo a vista, in modo da poter indirizzare il raggio laser verso i microfoni e anche se questo è possibile persino attraverso il vetro, tenere lontano lo smart speaker dalle finestre o persino utilizzare le tende rappresenta già una schermatura sufficiente.
