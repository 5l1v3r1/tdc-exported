
# وال استریت ژورنال: تل‌آویو با نگرانی خواستار ادامه فشار واشنگتن بر تهران است

Published at: **2019-11-03T17:12:00+00:00**

Author: ****

Original: [جامعه خبری تحلیلی الف](https://www.alef.ir/news/3980812157.html)

نشریه «وال استریت ژورنال» با بیان اینکه تمایل رئیس‌جمهور آمریکا به خروج نظامیان این کشور از غرب آسیا تل‌آویو را نگران کرده، نوشته است که اسرائیل از آمریکا می‌خواهد که همچنان بر تقابل با ایران متمرکز باشد.
به گزارش فارس، نشریه «وال استریت ژورنال» روز یکشنبه در گزارشی نوشته است که تل‌آویو، نگران از احتمال خروج نیروهای آمریکایی از منطقه، از واشنگتن خواسته است که همچنان بر تقابل با ایران متمرکز باشد.
بنا بر این گزارش، تصمیم «دونالد ترامپ» رئیس‌جمهور آمریکا برای خارج کردن نظامیان این کشور از سوریه و همچنین خودداری وی از توسل به گزینه نظامی پس از حوادثی چون ساقط شدن پهپاد آمریکایی توسط ایران و همچنین حمله یمنی‌ها به تأسیسات نفتی عربستان سعودی، از مواردی است که به نگرانی تل‌آویو منجر شده است.
«بنیامین نتانیاهو» نخست‌وزیر رژیم صهیونیستی روز پنج‌شنبه در یک سخنرانی در جمع گروهی از نظامیان این رژیم، گفت: «جسارت ایران در این منطقه در حال افزایش است و دلیل این افزایش هم این است که پاسخی به آن‌ها داده نشده است.»
او پیشتر در دیدار با «استیون منوشین» وزیر خزانه‌داری آمریکا هم گفته بود: «ما ایران را بزرگترین تهدید برای صلح، ثبات و امنیت خود و امنیت بسیاری دیگر، می‌دانیم.»
وال استریت ژورنال در مورد خواسته تل‌آویو از واشنگتن نوشته است: «اسرائیل خواهان آن است که ایالات متحده حضور نیروهای خود در شمال سوریه و دیگر مناطق را تا زمانی که ایران از تلاش‌هایش برای استقرار در سوریه دست بردارد، حفظ کند. مقام‌های اسرائیلی حضور آمریکا را عاملی بازدارنده در برابر استقرار ایران در مناطق مد نظرش می‌دانند و معتقدند که این حضور جابجایی تسلیحات را برای ایران دشوارتر می‌کند.»
این گزارش می‌افزاید: «اسرائیل همچنین معتقد است که حضور ایالات متحده، در گفت‌وگوها با روسیه در مورد وضعیت سوریه بعد از شکست داعش و پایان جنگ داخلی، اهرمی ایجاد خواهد کرد.»
به نوشته وال استریت ژورنال، مقام‌های آمریکایی در پاسخ به تل‌آویو اطمینان داده‌اند که همچنان به امنیت اسرائیل متعهد هستند و به فشار به ایران ادامه می‌دهند. واشنگتن اخیرا در همین راستا به همراه شماری از کشورهای عربی حاشیه خلیج فارس تحریم‌های تازه‌ای علیه ایران وضع کرده است.
این نشریه می‌افزاید: «این اقدامات هرچند به کاهش نگرانی‌های اسرائیل کمک کرده، اما نتوانسته این نگرانی‌ها را به طور کامل برطرف کند.»
بنا بر این گزارش، تل‌آویو نگران است که عدم قاطعیت ترامپ به از بین رفتن بازدارندگی آمریکا منجر شده و دست ایران را در منطقه بازبگذارد. 
«عاموس یادلین» رئیس اسبق اطلاعات ارتش رژیم صهیونیستی و رئیس کنونی مؤسسه مطالعات ملی در تل‌آویو در گفت‌وگو با وال‌استریت ژورنال اولویت اصلی اسرائیل توصیف کرده و مقام‌های آمریکایی را به ترور سردار «قاسم سلیمانی» فرمانده نیروی قدس سپاه پاسداران انقلاب اسلامی و سید «حسن نصرالله» دبیر کل جنبش حزب‌الله لبنان دعوت می‌کند.
هرچند دولت ترامپ در دو سال و نیم گذشته تمام‌قد از رژیم صهیونیستی حمایت کرده، اما بر اساس این گزارش، تل‌آویو با توجه به تصمیمات اخیر واشنگتن در مورد سوریه، نگران است که آمریکا متحدان خود در منطقه را تنها بگذارد.
«یوئل گوزانسکی» کارشناس سابق شورای امنیت داخلی رژیم صهیونیستی و عضو کنونی مؤسسه مطالعات امنیت ملی در تل‌آویو، می‌گوید: «احساسی که در اسرائیل و فکر می‌کنم بین برخی دیگر از متحدان ایالات متحده در این منطقه وجود دارد، این علامت سؤال بزرگ است که آیا در روز مبادا ایالات متحده هوای ما را خواهد داشت؟»
