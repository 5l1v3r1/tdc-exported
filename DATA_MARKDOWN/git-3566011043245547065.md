
# افزایش نرخی در قبوض برق نداشتیم/ حذف قبوض کاغذی برق ربطی به افزایش قیمت ندارد

Published at: **2019-11-02T11:48:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544049.html/%D8%A7%D9%81%D8%B2%D8%A7%DB%8C%D8%B4-%D9%86%D8%B1%D8%AE%DB%8C-%D8%AF%D8%B1-%D9%82%D8%A8%D9%88%D8%B6-%D8%A8%D8%B1%D9%82-%D9%86%D8%AF%D8%A7%D8%B4%D8%AA%DB%8C%D9%85--%D8%AD%D8%B0%D9%81-%D9%82%D8%A8%D9%88%D8%B6-%DA%A9%D8%A7%D8%BA%D8%B0%DB%8C-%D8%A8%D8%B1%D9%82-%D8%B1%D8%A8%D8%B7%DB%8C-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%86%D8%AF%D8%A7%D8%B1%D8%AF)

معاون فروش و خدمات مشترکین شرکت توزیع نیروی برق استان همدان گفت: حذف قبوض کاغذی باعث ایجاد برخی مشکلات شد و برخی فکر کردند نرخ را گران کردیم و قبض را حذف کردیم تا دیده نشود درحالی که گزارش ها قابل مخفی کردن نیست.
به گزارش شبکه اطلاع رسانی راه دانا؛ سعید فریدونی، معاون فروش و خدمات مشترکین شرکت توزیع نیروی برق استان همدان در گفت و گو با خبرنگار عصر همدان، با بیان اینکه در کنار پیامکی کردن قبوض هیچ افزایش نرخی نداشتند گفت: افزایش نرخ از اول اردیبهشت ماه صورت گرفت که هفت درصد بود اما بیشتر از این افزایش نداشتیم.
وی، با اشاره براینکه از اواسط خرداد ماه و فصل تابستان قرار شد برای مشترکین پرمصرف و کسانی که خارج از الگو مصرف می کنند علاوه بر هفت درصد، ۱۶ درصد جریمه در نظر بگیریم افزود: این جریمه را به عنوان تخفیف برای کسانی در نظر گرفتیم که مصرفشان نسبت به سال گذشته کمتر شده است و الگو مصرف را هوشمندانه کردند.
فریدونی، ادامه اداد: چون این طرح همزمان شد با حذف قبوض کاغذی باعث ایجاد برخی مشکلات شد و برخی فکر کردند نرخ را گران کردیم و قبض را حذف کردیم تا دیده نشود.
معاونت فروش و خدمات مشترکین شرکت توزیع نیروی برق استان همدان، با تاکید براینکه صورت حساب دقیق همه مشترکین در سیستم ها می باشد تصریح کرد: این اطلاعات و گزارش ها قابل مخفی کردن نیست و امکان آن که بتوانید ببینید وجود دارد.
وی در پایان با بیان اینکه در همدان مواردی که مشمول جریمه و تخفیف شوند زیاد نیستند گفت: حدود ۶ تا هفت درصد مردم مشمول این موضوع شدند و این شرایط بیشتر در شهرهای گرمسیر مشاهده شده است.
انتهای پیام/
