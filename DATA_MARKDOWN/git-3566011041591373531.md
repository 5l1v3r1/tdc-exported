
# نقشه داعشی‌ها برای انجام عملیات تروریستی در بغداد

Published at: **2019-11-01T20:03:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543930.html/%D9%86%D9%82%D8%B4%D9%87-%D8%AF%D8%A7%D8%B9%D8%B4%DB%8C-%D9%87%D8%A7-%D8%A8%D8%B1%D8%A7%DB%8C-%D8%A7%D9%86%D8%AC%D8%A7%D9%85-%D8%B9%D9%85%D9%84%DB%8C%D8%A7%D8%AA-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D8%AF%D8%B1-%D8%A8%D8%BA%D8%AF%D8%A7%D8%AF)

وضعیت باثبات در میدان التحریر بغداد، موج سواری برخی طرف‌ها بر تظاهرات، نقشه داعشی‌ها برای انجام عملیات تروریستی بزرگ در بغداد از جمله خبرهای عراق است.
به گزارش شبکه اطلاع رسانی راه دانا؛ شبکه السومریه از طرح وزارت کشور عراق برای مقابله با شایعه‌پراکنی در تظاهرات خبر داد.
وزارت کشور عراق از آغاز طرحی برای مقابله با شایعه‌پراکنی در خلال تظاهرات تاکید کرد.
وزارت کشور عراق امروز اعلام کرد کمپینی برای توزیع بروشورهای ویژه آگاه سازی شهروندان درباره خطرات پخش شایعات در خلال تظاهرات آغاز شده است.
بر اساس گزارش شبکه السومریه، وزارت کشور عراق خاطر نشان کرد بخش مبارزه با شایعات وابسته به اداره روابط عمومی و اطلاع رسانی وزارت کشور طرحی برای توزیع بروشورهای ویژه آگاه سازی شهروندان درباره خطرات شایعه پراکنی در خلال برگزاری تظاهرات آغاز کرده است.
در بیانیه وزارت کشور عراق آمده است دست اندرکاران اجرای این طرح در خیابان‌های اصلی پایتخت به ویژه راه‌های منتهی به میدان تحریر بغداد برای دور کردن خطر از شهروندان و افشای دروغ گویی تروریسم و مصون سازی شهروندان در برابر خبرهای ساختگی و شایعات مغرضانه مستقر هستند و این کمپین با استقبال شهروندان روبرو شده است.

        وضعیت باثبات در میدان التحریر بغداد
      
یک منبع امنیتی عراقی امروز جمعه گفت صدها نفر از مناطق مختلف به سمت میدان التحریر حرکت کرده‌اند تا در تظاهرات شرکت کنند. این منبع افزود وضعیت امنیتی در میدان التحریر با ثبات است .

        کشته شدن مدیر دفتر یک نماینده جریان صدر در الناصریه
      
شبکه السومریه به نقل از یک منبع امنیتی گزارش داد غایب العمیری مدیر دفتر «غایب العمیری» نماینده ائتلاف سائرون در شهر الناصریه کشته شد. این منبع افزود افراد مسلح به سمت مدیر دفتر نماینده سائرون در شهر الناصریه تیراندازی کردند که به کشته شدن وی منجر شد. این منابع افزود نیروهای امنیتی با محاصره این مکان، جسد مقتول را به پزشکی قانونی منتقل کردند.

        موج سواری برخی طرف‌ها بر تظاهرات و تلاش برای به خشونت کشاندن آن
      
یک نماینده ائتلاف سازندگی(البناء) برخی طرف‌ها و احزاب سیاسی را به موج سواری بر تظاهرات و تلاش برای خارج کردن آن از ماهیت مسالمت آمیز با هدف شعله‌ور کردن آتش فتنه متهم کرد.
محمد البلداوی گفت گروه‌های سیاسی وظیفه دارند درباره موضع یکپارچه‌ای برای خروج از بحران کنونی با هدف حفظ امنیت کشور به توافق برسند.
وی افزود دولت کنونی، پیامدها و نتایج عملکرد دولت‌های گذشته را تحمل می‌کند، دولت وظیفه تحقق تمام خواسته‌های تظاهرات کننگان برای جلوگیری از برهم خوردن وضعیت سیاسی و امنیتی دارد.
وی افزود برخی جریان‌ها و احزاب سیاسی با موج سواری بر تظاهرات برای منحرف کردن آن از مسیر مسالمت آمیز و تبدیل به تظاهرات خشونت آمیز برای شعله‌ور کردن آتش فتنه و بحران تلاش می‌کنند.

        کشته شدن یک افسر پلیس در شرق بغداد
      
افسر پلیس در حمله مسلحانه در شرق پایتخت عراق کشته و یک نفر دیگر زخمی شد. منبع امنیتی به شبکه السومریه گفت افراد مسلح ناشناس امروز جمعه دست به یک حمله مسلحانه در منطقه المشتل در شرق پایتخت کردند که در نتیجه آن یک افسر پلیس کشته و یک نفر دیگر زخمی شد.

        نقشه تروریست‌های داعشی برای انجام عملیات تروریستی بزرگ در بغداد
      
منابع عراقی از نقشه تروریست‌های داعشی برای اجرا در بغداد پرده برداشتند. این منابع گفتند گروه تروریستی داعش پس از هلاکت ابوبکر البغدادی سرکرده خود برای انجام عملیات تروریستی بزرگی در بغداد برای گرفتن انتقام سرکرده خود نقشه می‌کشد.
بر اساس گزارش العهد، این منابع افزودند طرح تروریستی که داعشی‌ها در حال آماده کردن آن هستند، با هدف بحرانی کردن اوضاع کلی عراق با سوء‌استفاده از تظاهرات است.
بر اساس آنچه از این نقشه داعشی‌ها به دست آمده، داعشی‌ها برای اثبات وجود و قدرت خود تلاش‌های گسترده‌ای از خود نشان داده و به دنبال استفاده از پهپاد و وارد کردن شماری از تروریست‌های انتحاری خود به داخل تظاهرات کنندگان است.
