
# Відтепер в Україні наявність платних номерних знаків можна перевірити онлайн

Published at: **2019-11-05T11:57:00+00:00**

Author: ****

Original: [ZIK.UA](https://zik.ua/news/2019/11/05/vidteper_nayavnist_platnyh_nomernyh_znakiv_mozhna_pereviryty_onlayn_1683913)


        У сервісних центрах МВС став доступним новий онлайн-сервіс, за допомогою якого можна перевірити наявність платних номерних знаків, що видаються за бажанням власників легкових автомобілів.
      
Про це повідомляє пресслужба сервісного центру МВС.
«У вільному доступі на сайті Головного сервісного центру МВС та сайтах усіх регіональних сервісних центрів МВС з’явився перелік вільних платних номерних знаків. Для зручності користувачів вони згруповані за вартістю та адресами територіальних сервісних центрів МВС, в яких такі знаки є в наявності», – йдеться у повідомленні.
У МВС пояснюють, що в залежності від місця реєстрації автомобіля його власник має зайти на сайт відповідного регіонального сервісного центру МВС та серед послуг обрати «Номерні знаки: виготовлення та зберігання». Після цього в категорії «Додатковий сервіс» обрати «Наявність платних номерних знаків». На вибір будуть запропоновані знаки за ціновим критерієм та адресами, де вони є в наявності.
Зазначається, що інформація на сайті оновлюється кожного дня.
При цьому, наразі проводити бронювання номерних знаків не можна. Тому у МВС рекомендують обирати кілька можливих варіантів номерів.
Після вибору бажаних номерів автовласники можуть прийти до сервісного центру МВС з відповідним пакетом документів, де є бажаний номерний знак.
Нагадаємо, нещодавно в Україні почали діяти нові правила, які стосуються водіїв. Зокрема змінився порядок видачі водійського посвідчення, підготовки осіб до керування транспортними засобами та акредитації автошкіл.
