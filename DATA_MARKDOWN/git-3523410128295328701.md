
# 
        بهره‌برداری مترو هشتگرد باحضور روحانی در روز ولادت رسول اکرم
      

Published at: **2019-11-01T10:21:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637307/%D8%A8%D9%87%D8%B1%D9%87%E2%80%8C%D8%A8%D8%B1%D8%AF%D8%A7%D8%B1%DB%8C-%D9%85%D8%AA%D8%B1%D9%88-%D9%87%D8%B4%D8%AA%DA%AF%D8%B1%D8%AF-%D8%A8%D8%A7%D8%AD%D8%B6%D9%88%D8%B1-%D8%B1%D9%88%D8%AD%D8%A7%D9%86%DB%8C-%D8%AF%D8%B1-%D8%B1%D9%88%D8%B2-%D9%88%D9%84%D8%A7%D8%AF%D8%AA-%D8%B1%D8%B3%D9%88%D9%84-%D8%A7%DA%A9%D8%B1%D9%85)

به گزارش بولتن نیوز، محمدعلی حاجی زاده با اشاره به بازدید فرمانده کل سپاه پاسداران انقلاب اسلامی از پروژه مترو هشتگرد، اظهار کرد: این طرح در مرحله تستهای سرد قرار دارد و در این رابطه مذاکرات با شرکت بهره‌بردار انجام شده است.
 وی با بیان این‌که تست سرد ضلع شمالی مترو انجام شده و قطارها روی ریل فرستاده می‌شود تا ایرادات احتمالی برطرف شود، افزود:‌ به زودی تست ضلع جنوبی نیز انجام خواهد شد.
 وی از نصب برخی تجهیزات داخل ایستگاه مترو هشتگرد از جمله 2 دستگاه آسانسور خبر و ادامه داد: علاوه بر این موتور و بدنه 6 دستگاه دیگر آسانسور وارد محوطه مترو  شده و کارهای مربوطه به آن در حال انجام است.
نایب رئیس هیئت مدیره شرکت عمران هشتگرد با اشاره به نصب پله برقی در ایستگاه مترو هشتگرد، گفت:‌ اخیرا تجهیزات مربوط به 2 پله برقی دیگر نیز از گمرک ترخیص شده و در حال حمل به سمت هشتگرد است و تا 2 روز آینده به اینجا می‌رسد.
حاجی‌زاده از بهره‌برداری کامل مترو هشتگرد طی ماه جاری خبر داد و افزود:‌ بر اساس برنامه‌ریزی صورت گرفته قرار است با حضور ریاست‌جمهوری در روز ولادت حضرت رسول اکرم (ص) این پروژه به بهره‌برداری برسد.وی در پاسخ به این پرسش که با توجه عدم خرید تجهیزات مربوط به سیگنالینگ، آیا مشکلی برای بهره‌برداری از این پروژه به وجود نمی‌آید، اظهار کرد: هم‌اکنون خطوط 6 و 7 مترو تهران با استفاده از سیستم رادیویی خدمات‌رسانی را انجام می‌دهند و با همین سیستم نیز مترو هشتگرد به بهره‌برداری می‌رسد و هیچ مشکلی در این زمینه نخواهیم داشت.
وی با یادآوری این‌که برای قرارداد سیگنالینگ مترو هشتگرد فراخوان داده‌ایم، تصریح کرد:‌ در این قرارداد از حداکثر توان داخلی استفاده خواهیم کرد.
انتهای پیام/
