
# Plamen u kojem je buknuo Boriša Simanić

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/kosarka/vesti/plamen-u-kojem-je-buknuo-borisa-simanic/341269)

Čekali su navijači Crvene zvezde od samog starta sezone na Borišu Simanića u sastavu, pitali se šta se dešava sa talentovanim mladim košarkašem i zbog čega ne dobija nešto veću minutažu. Može se reći da su ga sinoć dočekali. Andrija Gavrilović je prepoznao momenat, gurnuo je Simanića u vatru i to se Zvezdi višestruko isplatilo.
Sjajni Simanić bio je najbolji pojedinac u raspucanom Zvezdinom kolektivu. Odmah na početku je pokazao da nije previše impresioniran sjajnim rivalom i krenuo je da “sipa” trojku za trojkom. Upravo predvođeni njim, crveno-beli su uspeli da dođu do ključne rezultatske prednosti.
Kada se podvuče crta, Simanić je meč završio sa čak 18 postignutih poena, uz četiri trojke. Ali nije se njegova igra svela samo na napad, pošto je odličan doprinos dao i u defanzivi, gde je omogućio čvrstinu i stabilnost, koja je naterala goste na veliki broj izgubljenih lopti.
Jasno je da je Simanić na najbolji mogući način iskoristio činjenicu da su Mohamed Faje i Derik Braun morali da ostanu van protokola zbog povreda, pa je sada nametnuo pitanje da li zaslužuje da polako, ali sigurno preuzme njihovo “startno” mesto u sastavu.
Sa igrom kakvu je pokazao sinoć to definitivno zaslužuje. Međutim, pošto je suštinski reč o još uvek jako mladom igraču, za očekivati je da tokom sezone bude većih oscilacija, uspona i padova, što je uostalom juče na konferenciji za medije podvukao i sam Andrija Gavrilović."Boriša sa svojim vrlinama i manama je podložan oscilacijama, jer je mlad, ali je isto tako talentovan. Počinjao je u postavi kada nije imao takav učinak. Ja jako želim da on napreduje u karijeri, za šta mu treba kontinuitet, malo više drskosti koju je večeras pokazao. Pa čak i kada lopta ne uđe, on može da bude koristan za ekipu. Kako na domaćem, tako i na gostujućim terenima", rekao je tada prvi trener Crvene zvezde.
Uostalom, dosta dugo Simanić nije uspevao da se izbori za adekvatnu šansu, naročito dok je na klupi sedeo Milan Tomić. Ipak, njegov zamenik Andrija Gavrilović prepoznao je talenat i želju kod mladog Simanića, pa se može reći da je Zvezda u sred nove takmičarske sezone dobila nebrušeni dragulj, koji kako utakmice budu odmicale ima da bude sve sjajniji. To je u momentu kada stranci sve više zauzimaju ključne pozicije u timu važno i sa aspekta srpske košarke. Odavno se nije desilo da srpska košarka “lansira” nekog novog, talentovanog košarkaša.
Svedoci smo da ovoga leta nije baš najbolje išlo ni na polju mlađih reprezentativnih selekcija, pa se zbog toga sasvim opravdano postavlja pitanje da li je upravo Borišin put u Crvenoj zvezdi način da se mladi i talentovani košarkaši afirmišu i steknu neophodno iskustvo. Čak se može reći i da su “domaći” najviše izneli teret na početku sezone, dok su “stranci” polako pronalazili korak.
Sam Simanić pokazao je sinoć nakon utakmice da je zadovoljan pobedom i pruženom partijom, ali da je ostao čvrsto na zemlji i da je spreman da pokaže da sve neće ostati samo na jednoj utakmici i dobroj partiji."Podiglo mi se samopouzdanje. Video sam da mogu da nastavim da ubacujem na taj način. Nismo sezonu počeli na najbolji način, ali trgnuli smo se, pobedili smo večeras i sada željno iščekujemo nastavak. Moguće da će to biti dodatni zamajac za nastavak", rekao je talentovani košarkaš.
Bilo kako bilo, ovaj udar adrenalina možda je i bilo ono što je neophodno Crvenoj zvezdi nakon dužeg perioda. Ostaje da vidimo da li će u istom ritmu nastaviti na krilima Boriše Simanića ili nekog drugog.
Piše: Srđan TODOROVIĆ
