
# 
        خسارت عمده به مزارع زعفران تایباد
      

Published at: **2019-11-02T14:04:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637497/%D8%AE%D8%B3%D8%A7%D8%B1%D8%AA-%D8%B9%D9%85%D8%AF%D9%87-%D8%A8%D9%87-%D9%85%D8%B2%D8%A7%D8%B1%D8%B9-%D8%B2%D8%B9%D9%81%D8%B1%D8%A7%D9%86-%D8%AA%D8%A7%DB%8C%D8%A8%D8%A7%D8%AF)

به گزارش بولتن نیوز، با توجه به بارندگی‌های اخیر و وارد شدن خسارت به بعضی از مزارع کشاورزان قیمت هر کیلوگرم گل زعفران در تایباد بین 30 تا 60 هزار تومان بفروش رسید که کشاورزان از این روند قیمت گلایه‌مند بودند.
با هدف جبران مافات کشاورزان و مانع شدن از خسارت‌های احتمالی تمهیداتی از سوی جهاد کشاورزی شهرستان برای این امر در نظر گرفته شد.  
محمد میری مدیر جهاد کشاورزی تایباد در این زمینه اظهار داشت: با توجه به گلایه‌مندی کشاورزان درباره قیمت زعفران در چند روز گذشته طرح خرید حمایتی از محصولات کشاورزان آغاز خواهد شد و در طرح خرید حمایتی حدود یک میلیون تا دو میلیون تفاوت قیمت نسبت به بازار خواهیم داشت.
وی گفت: در طرح خرید حمایتی زعفران کشاورزان تایبادی محصولاتشان با قیمت هشت میلیون و 200 هزار تومان تا ده میلیون و 200 هزار تومان بسته به نوع کیفیت محصول خریداری  می‌شود.
مدیر جهاد کشاورزی تایباد افزود: اجرای طرح خرید حمایتی یکی از اهداف مهم آن حذف دلالان و شبکه واسطه گری است؛ از سطح زیر کشت 6850 هکتار زعفران در تایباد پیش‌بینی می‌شود 30 تن زعفران خشک برداشت شود.
میری افزود: متصدی خرید تضمینی زعفران کشاورزان، سازمان تعاون روستایی شهرستان است که کشاورزان می‌توانند با مراجعه به این سازمان نسبت به فروش زعفران خود  اقدام کنند.
انتهای پیام/
