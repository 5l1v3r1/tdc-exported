
# Експерти Центру громадського здоров’я МОЗ перебували на Буковині

Published at: **2019-11-07T10:43:00+00:00**

Author: ****

Original: [Погляд](https://pogliad.ua/news/bukovina/eksperti-centru-gromadskogo-zdorov-ya-moz-perebuvali-na-bukovini-379944)

5 листопада 2019 року у Чернівецькій області з моніторинговим візитом перебували експерти Державної установи «Центр громадського здоров’я Міністерства охорони здоров’я України» – керівник відділу підтримки реформ та регіонального розвитку Ірина Агеєва і фахівець відділу підтримки реформ та регіонального розвитку Олександр Скапа. Про це інформують у Державній установі «Чернівецький обласний лабораторний центр МОЗ України».
Основна мета візиту полягала у здійсненні моніторингу щодо розроблення, затвердження та виконання регіональних планів заходів з реалізації Концепції розвитку системи громадського здоров’я, затвердженої розпорядженням Кабінету Міністрів України у рамках проєкту Глобального фонду для боротьби зі СНІДом, туберкульозом та малярією «Розвиток регіональних систем громадського здоров’я».
Ірина Агеєва та Олександр Скапа відвідали Чернівецьку обласну державну адміністрацію та Департамент охорони здоров’я Чернівецької ОДА, де провели робочі наради.
У ході засідань було обговорено важливість та основні етапи розбудови системи громадського здоров’я в Україні, створення відповідних структурних підрозділів даної служби у всіх регіонах держави, зокрема і в Чернівецькій області. Також увага була зосереджена на механізмах фінансування структурних підрозділів системи громадського здоров’я в умовах реформування медичної галузі.
Опісля на базі Державної установи «Чернівецький обласний лабораторний центр МОЗ України» відбулась робоча зустріч фахівців Центру ГЗ МОЗ із експертами робочої групи проєкту з розбудови системи громадського здоров’я у Чернівецькій області, який підтримується Глобальним фондом. Зустріч передбачала надання організаційно-методичної допомоги щодо розвитку даного напрямку охорони здоров’я у Чернівецькій області.
Крім того, експерти проаналізували нормативно-правову базу, котрою регламентується формування мережі служби громадського здоров’я, обговорили юридичні та економічні аспекти щодо розвитку системи громадського здоров’я у Чернівецькій області, а також зосередили увагу на функціонуванні комунікаційної стратегії.
