
# Minst 37 drept i angrep mot busser med gruvearbeidere i Burkina Faso

Published at: **2019-11-06T21:06:35+00:00**

Author: **(NTB) NTB-AFP-DPA**

Original: [adressa.no](https://www.adressa.no/nyheter/utenriks/2019/11/06/Minst-37-drept-i-angrep-mot-busser-med-gruvearbeidere-i-Burkina-Faso-20338567.ece)

Minst 37 personer er drept og 60 såret i et angrep mot gruvearbeidere på vei til en canadisk-eid gullgruve i Burkina Faso, ifølge myndighetene i landet.
Bussene med de lokale gruvearbeiderne hadde militær eskorte, men ble likevel angrepet da de var om lag 4 mil fra gruva, som er eid av canadiske SEMAFO og ligger i byen Bongou.
Ifølge sikkerhetskilder ble det utløst en veibombe i forbindelse med angrepet. Lokale myndigheter sier at busskolonnen ble beskutt.
De siste årene har over 2.000 mennesker blitt drept i angrep utført av militante islamister i det vestafrikanske landet.
En halv million mennesker er drevet på flukt.
Mange ytterliggående islamister fra andre land i regionen har søkt seg til Burkina Faso. Landet er blant verdens ti fattigste, ifølge FN.
(©NTB)
