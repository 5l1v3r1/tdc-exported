
# L'UE propone la sua criptomoneta per contrastare la Libra di Facebook

Published at: **2019-11-06T10:43:00+00:00**

Author: **Sergio Donato**

Original: [DDay.it](https://www.dday.it/redazione/32966/facebook-libra-criptomoneta-europea)

Il lancio per il 2020 della criptovaluta Libra pensata da Facebook aveva già messo sul chi va là la Commissione europea alla fine dell’estate. Reuters ha potuto dare un’occhiata alla bozza di un testo europeo in cui l’Europa potrebbe anche prevedere una criptovaluta tutta sua per contrastare Libra.
A fine agosto, era comparso un documento dell’Antitrust europeo in cui si metteva sotto esame Libra soprattutto in merito ai potenziali comportamenti anti-competitivi della criptovaluta. Il timore è che, potendo raggiungere un potenziale di 2,4 miliardi di utenti Facebook, Libra possa cannibalizzare il mercato dei servizi di pagamento. Inoltre, il consorzio di 29 società che si era creato attorno alla criptovaluta gettava altre ombre sul suo lancio, dato che tra queste c’erano anche Visa, Mastercard e PayPal.
Osservando le nuvole che si stavano già addensando sul suo futuro, Paypal è stata la prima a sganciarsi da Libra, seguita subito dopo da eBay, Visa e Mastercard. Il consorzio ha quindi perso per strada dei pezzi importantissimi.
Adesso spunta questa bozza europea in cui si esorta l’Unione a sviluppare un approccio comune alle criptovalute, compreso il possibile divieto di progetti ritenuti troppo rischiosi.
Tuttavia, Libra sarà una stablecoin, ovvero tipo di moneta digitale collegata ad asset stabili. Le stablecoin sono solitamente supportate dalla moneta tradizionale e da altri titoli, mentre le monete criptate come le bitcoin non lo sono. Entrambe però sono valute crittografiche.
 
Nella sua forma attuale, il documento redatto dalla presidenza UE finlandese intensificherebbe una campagna di regolamentazione dell'UE sulle criptovalute, che finora sono state regolamentate solo in parte in alcuni Stati membri dell'UE.
Nel progetto è possibile leggere anche un corollario interessante: “La BCE e altre banche centrali dell'UE potrebbero utilmente esplorare le opportunità e le sfide dell'emissione di valute digitali da parte delle banche centrali, anche prendendo in considerazione misure concrete a tal fine.”
A mali estremi, l’Europa potrebbe anche considerare l’emissione di una criptovaluta pubblica regolamentata dall’Unione. Un funzionario della BCE ha dichiarato che, nella sua versione più ambiziosa, il progetto potrebbe consentire ai consumatori di utilizzare il contante elettronico, che sarà depositato direttamente presso la BCE, senza bisogno di conti bancari, intermediari finanziari o controparti di compensazione.
Ovviamente, quest'ultimo, molto al di fuori del settore delle criptovalute in quanto tale, sarebbe un passo che minerebbe il sistema bancario così come lo conosciamo ed è uno scenario di difficile applicazione almeno in tempi brevi.
