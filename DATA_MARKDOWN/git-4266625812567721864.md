
# Трамп заявив, що не знає Йованович

Published at: **2019-11-05T12:07:00+00:00**

Author: ****

Original: [ZIK.UA](https://zik.ua/news/2019/11/05/tramp_zayavyv_shcho_ne_znaie_yovanovych_1683923)


        Президент США Дональд Трамп заявив, що не знає колишнього посла США в Україні Марі Йованович, яка свідчила, що її усунули з посади, оскільки президент втратив довіру до неї.
      
"Я її дійсно не знаю", – сказав Трамп журналістам у Білому домі перед тим, як вирушити на одну з акцій своєї передвиборчої кампанії, повідомляє The Hill.
"Але якщо ви подивитеся на стенограми, президент України теж не був її шанувальником", – додав Трамп, вказуючи на його розмову 25 липня з президентом України Володимиром Зеленським, яка є в центрі розслідування імпічменту демократів.
"Я впевнений, що вона дуже чудова жінка. Я просто не знаю багато про неї", – продовжив Трамп.
Трамп згадував Йованович під час липневого дзвінка із Зеленським, називаючи її "поганою новиною". Президент Зеленський також заявив, що вважає Йованович "поганим послом", згідно з стенограмою Білого дому.
"Її ставлення до мене було далеко не найкраще, тому що вона захоплювалася попереднім президентом, і вона була на його боці. Вона не сприйме мене як нового президента досить добре", – сказав Зеленський Трампу.
Йованович дала свідчення трьом Комітетам Палати представників про її відсторонення з посади посла США в Україні та про кампанію проти неї особистого адвоката Трампа Руді Джуліані.
Йованович також заявила, що відчувала загрозу, коли виявила, що Трамп згадував про неї під час розмови із Зеленським, і в цей момент її відкликали з України.
Нагадаємо, Комітети Палати представників Сполучених Штатів Америки, які вели розслідування у справі про імпічмент президента Дональда Трампа, оприлюднили стенограми свідчень колишнього посла США в Україні Марі Йованович і колишнього старшого радника державного секретаря Майкла Маккінлі.
Згідно з повідомленням, колишній посол США в Україні Марі Йованович розповіла, що дізналася про спробу особистого адвоката президента Руді Джуліані дискредитувати її в кінці 2018 року від неназваних "українських чиновників". Вона згадала лише одне ім’я – главу МВС Арсена Авакова.
Йованович також повідомила про спробу Джуліані обійти заборону на видачу візи США колишньому гепрокурору України Віктору Шокіну, а посол США в ЄС Гордон Сондланд, до якого дипломатка звернулася за порадою, сказав їй писати більше позитивних твітів про Трампа.
Крім того, Майкл Маккінлі заявив про стурбованість участю американських дипломатичних представництв у зборі "негативної політичної інформації у внутрішньополітичних цілях". Після оприлюднення стенограми телефонної розмови між Дональдом Трампа та Володимиром Зеленським 25 вересня Маккінлі неодноразово закликав держсекретаря США Майка Помпео публічно підтримати Йованович, але той не реагував на його звернення. 
