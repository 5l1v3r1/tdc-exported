
# सैफई: महिला को कार में खींचा, पति ने किया विरोध तो मार दी गोली

Published at: **2019-11-03T17:11:31+00:00**

Author: **हिन्दुस्तान संवाददाता।,बेवर (मैनपुरी)।**

Original: [https://www.livehindustan.com](https://www.livehindustan.com/uttar-pradesh/story-in-uttar-pradesh-saifai-criminals-pulled-woma-into-the-car-shot-husband-after-he-protested-2830068.html)

शनिवार की देर रात घर के बाहर कूड़ा डालने आयी महिला को कार सवारों ने गाड़ी में डालने की कोशिश की। महिला के शोर मचाने पर पति बचाने दौड़ा तो कार सवारों ने पति को गोली मारकर घायल कर दिया। फायरिंग कर हमलावर भाग खड़े हुए। खबर मिलते ही पुलिस पहुंच गई। घायल पति को गंभीरावस्था में सैफई मेडिकल कॉलेज में भर्ती कराया गया है। घटना के पीछे लूटपाट है या कोई और वजह, इस संबंध में कोई ठोस जानकारी सामने नहीं आयी है। घटना शनिवार की रात 10:30 बजे की है। बेवर के बझेरा रोड निवासी 48 वर्षीय मुकेश चौहान की पत्नी लक्ष्मी देवी घर का कूड़ा डालने बाहर निकलीं। उनके हाथ में चूहेदानी भी थी। जिसमें चूहा फंसा हुआ था। 
जानलेवा हमले की धाराओं में दर्ज कराया मुकदमाकूड़ा डालने के बाद वह चूहे को निकाल रही थीं। तभी कार सवार वहां पहुंचे और महिला को गाड़ी में खींचने लगे। महिला चिल्लाई तो उसके पति मुकेश घर के बाहर दौड़े। कार सवारों ने पति को आता देख गोली चला दी। गोली हाथ और माथे के निकट लगी। गोली मारकर चारों कार सवार भाग निकले। शोरगुल होने पर आसपास के लोग दौड़ पड़े। खबर पाकर पुलिस मौके पर आ गई। पहले महिला ने आरोप लगाया कि कार सवार उसके कुंडल छीन रहे थे। लेकिन बाद में पुलिस को दी गई तहरीर में लूट का जिक्र नहीं किया गया। कार सवार अज्ञात लोगों पर जानलेवा हमला करने का आरोप लगाया गया। 
पुलिस ने महिला की तहरीर पर चार अज्ञात लोगों के खिलाफ जानलेवा हमले की धाराओं में मुकदमा दर्ज किया है। पुलिस का कहना है कि जांच चल रही है। घटनास्थल के सीसीटीवी फुटेज में कार सवार कैद हुए हैं। जल्द घटना का खुलासा किया जाएगा। सीओ भोगांव प्रयांक जैन ने कहा, 'घटना की जानकारी मिलते ही बेवर पुलिस मौके पर पहुंच गई थी। मामला दर्ज कर लिया गया है। जल्द घटना का खुलासा करने के निर्देश दिए गए हैं।'

        पाइए देश-दुनिया की हर खबर सबसे पहले www.livehindustan.com पर। लाइव हिन्दुस्तान से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    
      
