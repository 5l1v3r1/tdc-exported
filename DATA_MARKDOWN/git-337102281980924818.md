
# یک دیپلمات نزدیک به ترامپ با اصلاح شهادتش در پرونده اوکراین برای ترامپ چالش‌ساز شده‌ است

Published at: **2019-11-06T16:01:04+00:00**

Author: **شاهرخ بهزادی**

Original: [RFI](http://fa.rfi.fr/%DB%8C%DA%A9-%D8%AF%DB%8C%D9%BE%D9%84%D9%85%D8%A7%D8%AA-%D9%86%D8%B2%D8%AF%DB%8C%DA%A9-%D8%A8%D9%87-%D8%AA%D8%B1%D8%A7%D9%85%D9%BE-%D8%A8%D8%A7-%D8%A7%D8%B5%D9%84%D8%A7%D8%AD-%D8%B4%D9%87%D8%A7%D8%AF%D8%AA%D8%B4-%D8%AF%D8%B1-%D9%BE%D8%B1%D9%88%D9%86%D8%AF%D9%87-%D8%A7%D9%88%DA%A9%D8%B1%D8%A7%DB%8C%D9%86-%D8%A8%D8%B1%D8%A7%DB%8C-%D8%AA%D8%B1%D8%A7%D9%85%D9%BE-%DA%86%D8%A7%D9%84%D8%B4%E2%80%8C%D8%B3%D8%A7%D8%B2-%D8%B4%D8%AF%D9%87%E2%80%8C%D8%A7%D8%B3%D8%AA-20191106/%D8%A2%D9%85%D8%B1%DB%8C%DA%A9%D8%A7)


        یک دیپلمات برجسته آمریکایی و نزدیک به دونالد ترامپ با اصلاح شهادتش در کنگره موضوع مشروط کردن کمک های نظامی به اوکراین در برابر تحقیقات در باره رقیب سیاسی دونالد ترامپ را پذیرفته است. این اقدام، یک شهادت کلیدی و بسیار مهم را در تحقیقات برای استیضاح رئیس جمهوری ایالات متحده در اختیار دموکرات ها قرار می دهد.
      
"گوردون ساندلند"، سفیر آمریکا در اتحادیه اروپا با ارسال نامه‌ای به کنگره بخشی از شهادت مفصل ماه پیش خود در برابر کمیته قضایی مجلس نمایندگان را "پس گرفته" است. ساندلند قبلا انکار کرده بود که هیچگاه درباره مشروط بودن کمک نظامی آمریکا به اوکراین با مقام‌های این کشور سخن گفته باشد، اما اکنون می‌گوید موضوع به "یادش آمده" و چنین گفتگویی را با یکی از دستیاران رئیس‌جمهوری اوکراین داشته است.
 اما موضوع از این نظر حائز اهمیت بسیار زیاد در تحقیقات مجلس نمایندگان آمریکا برای فرآیند عزل دونالد ترامپ است که آقای "گوردون ساندلند" که به عنوان شاهد اصلی در تحقیقات دموکراتهاست، همواره یکی از حامیان  اصلی آقای ترامپ بوده و به کمپین انتخاباتی او کمک های مالی فراوانی کرده است. در همین حال، دونالد ترامپ نیز برای تلافی کمک های او بدون داشتن هیچ سابقه سیاسی  و دیلماتیک "گوردون ساندلند" را به عنوان سفیر آمریکا در اتحادیه اروپا منصوب کرده است. آقای ساندلند پیش تر در کمیته تحقیقات مجلس نمایندگان سوگند یاد کرده است که "در روند اقدامات مربوط به منجمد کردن کمک آمریکا و فشار بردولت اوکراین برای تحقیق در باره فرزند رقیب سیاسی دونالد ترامپ، شرکت نکرده است.  او حتی گفته بود چنین رفتاری اگر به هدف تأثیر گذاری  در انتخابات آمریکا بوده است، رفتاری "نامناسب" یا حتی "غیرقانونی" است.
 آقای ساندلند اصلاحیه‌ای سه صفحه‌ای  را به مجلس نمایندگان ارسال کرده است. این اصلاحیه روز سه‌شنبه (پنجم نوامبر) منتشر شد. او در نامه اصلاحیه خود آورده  است که "اکنون به یاد می‌آورد که در جلسه ای درروز اول سپتامبر به آقای یرمیک[ دستیار رئیس جمهوری اوکراین] گفته که به احتمال زیاد پرداخت کمک نظامی به اوکراین روی نخواهد داد، مگر آنکه تحقیقات مبارزه با فساد که طی چند هفته گذشته بارها درباره‌اش حرف زده‌ایم، علنا آغاز شود."
یادآور می‌شویم که  طبق قوانین آمریکا سوگند دروغ ، آنهم در برابر کمیته قضایی و تحقیقاتی کنگره آمریکا می تواند مجازات بسیار سنگینی داشته باشد و آقای ساندلند قطعاً به این موضوع واقف است.
 اظهارات اصلاحی آقای ساندلند از آن جهت اهمیت بسیار زیادی دارد که کاخ‌سفید از زمان آغاز تحقیقات استیضاح مکررا تکرار کرده‌ است که دونالد ترامپ هیچ "بده بستان سیاسی" با همتای اوکراینی خود نداشته و هرگز تلاش نکرده با متوقف کردن پرداخت کمک نظامی به این کشور، دولت ولودیمیر زلنسکی را برای تحقیق درباره فساد ادعایی علیه رقیب انتخاباتی خود (جو بایدن) تحت فشار قرار دهد.
