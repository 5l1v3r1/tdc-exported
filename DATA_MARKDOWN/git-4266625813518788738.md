
# Нацбанк вводить в обіг монету, присвячену академічній хоровій капелі «Думка»

Published at: **2019-11-05T10:58:00+00:00**

Author: ****

Original: [ZIK.UA](https://zik.ua/news/2019/11/05/natsbank_vvodyt_v_obig_monetu_prysvyachenu_akademichniy_horoviy_kapelidumka_1683865)


        5 листопада 2019 року Національний банк вводить в обіг пам’ятну монету «100 років з часу утворення Національної заслуженої академічної капели України «Думка» номіналом 5 гривень.
      
Про це повідомляє Музей грошей НБУ у Facebook.
«Монета присвячена колективу, який сформував потужні хорові традиції, власний виконавський стиль та репрезентує українське вокально-хорове мистецтво», - йдеться у повідомленні.
Також зазначається, що в 1919 році створено Державну українську мандрівну капелу, від початкових літер якої походить назва хору.
«Сьогодні капела «Думка» формує унікальний варіант інтерпретації західноєвропейської класики, що наповнений ліризмом, красою тембрів, динамізмом. Репертуар капели складається з музики для хорів a cappella, вокально-симфонічної музики, а також творів сучасних українських композиторів», - додали в музеї.
На аверсі монети зображено камертон в оточенні квіток соняшника. У центрі – кольоровий логотип Національної заслуженої академічної капели «Думка» (використано тамподрук).
На реверсі монети знаходяться постаті виконавців капели. Ліворуч – на матовому тлі реверсу зображено нотний аркуш зі скрипковим ключем.
Нагадаємо, Національний банк України (НБУ) з 1 жовтня 2019 року вилучив з обігу майже 10 млн монет номіналом з 1, 2 і 5 копійок із загальної кількості 5,6 млрд штук.
