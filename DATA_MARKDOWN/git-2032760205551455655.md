
# Slovenskí akademici rozširujú spoluprácu na projekte v Číne, ťažiť z toho môžu aj naše firmy

Published at: **2019-11-06T20:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88874)

6.11.2019 (Webnoviny.sk) – Slovenskí akademici rozširujú svoju spoluprácu na urbanizačnom projekte v Číne. Na pôde šanghajskej East China Normal University (ECNU) totiž v stredu podpísali zástupcovia Inštitútu pre udržateľný mestský a komunitný rozvoj so sídlom v Pekingu a Hongkongu, Spectra centra excelentnosti Európskej únie pri Slovenskej technickej univerzite (STU) v Bratislave a profesor Khald El Adli, ktorý je expertom Organizácie spojených národov (OSN) v oblasti udržateľného mestského plánovania, memorandum o porozumení.
Profitovať by z neho mohli aj slovenskí podnikatelia. Podpis memoranda bol pritom súčasťou programu pracovnej návštevy vicepremiéra pre investície a informatizáciu Richarda Rašiho v Číne.
„Podpisujeme memorandum o vytvorení pobočky Spectra centra exelentnosti Európskej únie, ktorá znamená otvorenie nielen spolupráce pre akademický sektor, ale aj spolupráce pre komunálny sektor a takisto pre podnikateľov. Pevne verím, že sa ná podarí v krátkom čase na báze plánovania priestorového rozvoja v zmysle smart a eco city zaangažovať aj slovenské firmy do spolupráce tu v Číne,“ povedal v stredu v Šanghaji pri podpise memoranda Maroš Finka z bratislavskej STU.
Slovenskí odborníci pritom v oblasti urbánnej ekológie, priestorového plánovania a udržateľného rozvoja miest spolupracujú takmer dekádu. Zameriavajú sa pritom najmä na ostrov Chongming pri Šanghaji
„Spolupráca za osem rokov vyrástla zo spolupráce v polohe výučby, do spolupráce v oblasti výskumu,“ povedal Finka s tým, že cieľom je urobiť tento ostrov príkladom ekologickej smart spoločnosti 21. storočia.
V nasledujúcich 10 rokoch by sa tak mali podľa Finka odborníci zamerať najmä na transformáciu ostrova Chongming a takto v podstatne na jeho prípravu na suburbanizáciu Šanghaja práve do tejto oblasti. V praxi by tak v jednotlivých oblastiach ostrova mali testovať a vyhodnocovať rôzne prístupy v rozvoji miest.
„Plánom je vytvoriť niekoľko živých laboratórií, ktoré ukážu možnosti ekologicky únosnej transformácie ostrova smerom k smart spoločnosti,“ dodal zástupca bratislavskej STU Maroš Finka.
Podpredseda vlády SR pre investície a informatizáciu Richard Raši sa aj o tomto memorande počas svojej návštevy šanghajskej univerzity ECNU bavil s jej najvyššími predstaviteľmi.
Stretol sa tiež s bývalým zástupcom generálneho tajomníka OSN Sha-Zukangom. Ten je členom správnej rady univerzity ECNU a inicioval spracovanie Agendy 2030 pre udržateľný rozvoj.
Práve Agenda 2030 a jej implementácia v Číne a na Slovensku bola aj hlavnou témou stretnutia vicepremiéra Rašiho s Sha-Zukangom. Podpredseda vlády pre investície a informatizáciu SR hovoril o slovenských prioritách, ako aj o dokumente Vízia a stratégia rozvoja Slovenska do roku 2030.
Okrem toho prediskutovali aj spoluprácu medzi Slovenskom a Čínou v implementácii agendy, konkrétne v oblasti rozvoja miest.
Viac k témam: Agenda 2030, Slovenská technická univerzita v BratislaveZdroj: Webnoviny.sk – Slovenskí akademici rozširujú spoluprácu na projekte v Číne, ťažiť z toho môžu aj naše firmy © SITA Všetky práva vyhradené.
