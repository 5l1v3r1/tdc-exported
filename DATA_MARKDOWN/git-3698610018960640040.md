
# У Вищому антикорупційному суді розглянуть справу Труханова по суті

Published at: **2019-11-02T02:09:00+00:00**

Author: ****

Original: [DT.ua](https://dt.ua/UKRAINE/u-vischomu-antikorupciynomu-sudi-rozglyanut-spravu-truhanova-po-suti-328246_.html)

У п'ятницю, 1 листопада 2019 року, за участю прокурорів САП в Антикорупційному суді відбулося підготовче судове засідання у справі про звинувачення міського голови в декларуванні недостовірної інформації, тобто вчиненні злочину, передбаченого ст. 366-1 КК України.
За результатами засідання колегія суддів ВАКС ухвалила призначити вказану справу до розгляду по суті.
Засідання заплановано на 6 листопада 2019 року.
Нагадаємо, Одеський міський голова підозрюється у поданні завідомо недостовірних відомостей у деклараціях особи, уповноваженої на виконання функцій держави або місцевого самоврядування за 2015-2016 роки, передбачених Законом України "Про запобігання корупції". Досудовим розслідуванням встановлено, що суб'єктом декларування у деклараціях за 2015 та 2016 роки подано завідомо недостовірні відомості стосовно майна та інших об'єктів декларування, які відрізняються від достовірних на суму понад 33 млн. грн. та 18 млн. грн. відповідно.
 
Нагадаємо, 27 травня САП погодила нове обвинувачення Труханову. Після перегляду обставин вчинення злочину, передбаченого ч.5 ст.191 (привласнення, розтрата майна або заволодіння ним шляхом зловживання службовим становищем) КК України, суму збитків, завданих міському бюджету, було зменшено вдвічі: зі 185 до 92,6 млн гривень.
9 липня Малиновський районний  суд Одеси визнав неприпустимими низку важливих доказів у справі "Краяна", зокрема, експертизу щодо вартості будівлі. Ввечері того самого дня суд виніс Труханову виправдовувальний вирок.
Докладніше про те, завдяки кому "розсипалася" справа одеського міського голови, читайте в матеріалі Ніни Перстньової "Оц-тоц первертоц – бабушка здорова" у тижневику "Дзеркало тижня. Україна".
