
# Accident în centrul Oradiei: O femeie a ajuns la spital după ce a fost izbită de un şofer care a ieşit cu spatele din parcare, fără să se asigure

Published at: **2019-11-05T12:05:00+00:00**

Author: **Laura Gal**

Original: [Bihoreanul](https://www.ebihoreanul.ro/stiri/ultima-or-31-1/accident-in-centrul-oradiei-o-femeie-a-ajuns-la-spital-dupa-ce-a-fost-izbita-de-un-sofer-care-a-iesit-cu-spatele-din-parcare-fara-sa-se-asigure-152564.html)

O orădeancă a ajuns la spital, luni dimineaţa, după ce a fost izbită de o autoutilitară în parcarea din Piaţa 1 Decembrie. Din cercetările poliţiştilor reiese că şoferul, un tânăr în vârstă de 23 ani din comuna Sânpaul, judeţul Cluj, nu s-a asigurat corespunzător la efectuarea manevrei de mers înapoi. 
Accidentul rutier a fost anunţat, luni, la ora 11.30, prin numărul de urgenţă 112. Tânărul se pregătea să iasă din parcare şi nu a observat-o pe orădeanca de 87 ani, care se îndrepta spre trotuarul aflat în capătul parcării, lovind-o cu maşina în timpul manevrei de mers înapoi. 
Potrivit unui comunicat transmis, marţi, de purtătorul de cuvânt al Poliţiei Bihor, comisarul şef Alina Fărcuţa, în urma accidentului rutier octogenara a suferit multiple leziuni, pentru îngrijirea cărora a fost transportată la spital.
Cercetările sunt continuate de polițiștii Biroului Rutier Oradea, sub coordonarea unui procuror de la Parchetul de pe lângă Judecătoria Oradea, pentru stabilirea cu exactitate a cauzelor și împrejurărilor producerii accidentului rutier.
