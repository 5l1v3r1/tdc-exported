
# Χρυσοχοΐδης: Μεγάλο ζητούμενο για την κυβέρνηση είναι η ένταξη και η ενσωμάτωση των προσφύγων

Published at: ****

Author: ****

Original: [CNN.gr](https://www.cnn.gr/news/politiki/story/196444/xrysoxoidis-megalo-zitoymeno-gia-tin-kyvernisi-einai-i-entaxi-kai-i-ensomatosi-ton-prosfygon)

Newsroom, CNN Greece 14:06 , 06 November 2019 - 17:51
Μιλώντας από το βήμα της Επιτροπής Πολιτικών Ελευθεριών, Δικαιοσύνης και Εσωτερικών Υποθέσεων του Ευρωκοινοβουλίου και απαντώντας σε ερωτήσεις ευρωβουλευτών, ο κ. Χρυσοχοΐδης τόνισε πως η κυβέρνηση έχει θέσει ως προτεραιότητα τις διαδικασίες παροχής ασύλου στους πρόσφυγες.
«Προτεραιότητα της κυβέρνησης είναι η επιτάχυνση των διαδικασιών ασύλου, καθώς με τις σημερινές συνθήκες δεν γίνονται σεβαστά τα δικαιώματα των αιτούντων άσυλο και δεν είναι εφικτή η παροχή προστασίας», δήλωσε σχετικά ο υπουργός Προστασίας του Πολίτη.
Αναφερόμενος, ειδικότερα, στην πρόσβαση των προσφύγων στη δημόσια υγεία, σημείωσε πως ήδη στα νησιά του Αιγαίου, που υποδέχονται το μεγαλύτερο μέρος των προσφυγικών – μεταναστευτικών ροών, εμβολιάζονται όλα τα παιδιά.
Εξάλλου, ο κ. Χρυσοχοΐδης υπογράμμισε πως όλοι οι αιτούντες ασύλο και αυτοί στους οποίους έχει ολοκληρωθεί η διαδικασία με θετικό ή αρνητικό τρόπο έχουν πρόσβαση στο Εθνικό Σύστημα Υγείας (ΕΣΥ).
Σε ό,τι αφορά στα προσφυγόπουλα, έδωσε έμφαση στο γεγονός ότι ο νέος νόμος περιλαμβάνει υποχρεωτική εκπαίδευση σε όλα τα παιδιά των αιτούντων άσυλο.
«Το μεγάλο ζητούμενο για την κυβέρνηση είναι η ένταξη και η ενσωμάτωση των προσφύγων, δηλαδή η εκπαίδευση των παιδιών και η απασχόληση των γονέων, η διασφάλιση των δικαιωμάτων και των υποχρεώσεών τους», πρόσθεσε ο κ. Χρυσοχοΐδης.
Κληθείς, επίσης, να σχολιάσει τη συμφωνία ΕΕ - Τουρκίας, επισήμανε ότι ζητούμενο είναι να συνεχιστεί η εφαρμογή της.
Ωστόσο, στηλίτευσε την ξαφνική μεταστροφή της Άγκυρας ως προς το ζήτημα αυτό, λέγοντας:
Σε ερώτηση ευρωβουλευτή για ποιο λόγο η Ελλάδα προχώρησε στην κατάργηση του υπουργείου Μεταναστευτικής Πολιτικής, ο Μιχάλης Χρυσοχοΐδης απάντησε πως «σε όλες τις χώρες η μεταναστευτική πολιτική εντάσσεται στο Υπουργείο Εσωτερικών».
Απαντώντας, παράλληλα, σε κριτική κάποιων ευρωβουλευτών ότι η κυβέρνηση δεν άφησε περιθώριο πραγματικής διαβούλευσης προτού ψηφίσει το νέο νόμο για το άσυλο, ο υπουργός σημείωσε ότι «σε έξι μέρες, κατατέθηκαν 332 σχόλια, η πλειονότητα των οποίων -και κυρίως οι προτάσεις των διεθνών οργανισμών- έγιναν δεκτά».
Επιπλέον, σημείωσε, ότι μέχρι το τέλος του έτους στόχος της κυβέρνησης είναι να μεταφερθεί στην ενδοχώρα, «σε ασφαλείς δομές, ξενοδοχεία, διαμερίσματα» το μεγαλύτερο μέρος των προσφύγων που βρίσκονται στα νησιά, έτσι ώστε να αποσυμφορηθούν και οι εκεί εγκαταστάσεις.
«Σε αυτό το πλαίσιο, προτεραιότητα δίνεται στους ευάλωτους πολίτες, δηλαδή σε οικογένειες με παιδιά», είπε ο Μιχάλης Χρυσοχοΐδης.

        Διαβάστε επίσης
      
