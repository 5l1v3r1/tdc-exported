
# La regina Elisabetta II non comprerà più pellicce di pelo di animale

Published at: **2019-11-07T08:38:31+00:00**

Author: ****

Original: [Il Post](https://www.ilpost.it/2019/11/07/regina-non-compra-piu-pellicce-animale/)

La regina Elisabetta II del Regno Unito non comprerà più nuove pellicce fatte con pelo di animale, ma soltanto con pelo sintetico. La notizia è stata data mercoledì da Buckingham Palace, che ha precisato che la regina continuerà a indossare le pellicce che possiede già. La decisione è stata apprezzata dagli animalisti, che in passato avevano criticato la regina sulla questione e che ora si augurano che potrebbe essere un esempio per le persone comuni e per le aziende di moda.
La decisione della regina segue una tendenza sempre più diffusa nella moda: negli ultimi anni molte aziende – tra cui Gucci, Versace e Burberry – hanno smesso di produrre e vendere pellicce e oggetti in pelo di animale; dal 2016 la rivista InStyle non pubblica più foto e servizi pubblicitari dove sono rappresentate; dal 2018 la Settimana della moda di Londra vieta abiti e oggetti in pelo di animale in tutte le sue sfilate e in quello stesso anno il Consiglio comunale di Los Angeles ne ha vietato la vendita in tutta la città.
