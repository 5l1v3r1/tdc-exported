
# Китай въвежда вечерен час за непълнолетните геймъри

Published at: **2019-11-07T09:39:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/kitaj-vavezhda-vecheren-chas-za-nepalnoletnite-gejmari.html)

Китайските власти въвеждат вечерен час за геймърите под 18 години, предаде Би Би Си. Целта е по този начин да се преборят със зависимостта към компютърните игри.
На всички непълнолетни играчи е забранено да играят онлайн в часовете от 22 ч. до 8 ч. сутринта. Ограниченията им не спират до тук – през делничните дни играта им се ограничава до 90 минути дневно и до три часа през уикендите и ваканциите.
Налагат се и ограничения в харченето на пари за компютърни игри. Всички геймъри от 8 до 16-годишна възраст могат да харчат до 200 юана (50 лв.) за допълнителни функции в игрите. От 16 до 18 години – 400 юана.
Китай е най-големият пазар за компютърни игри в света. От години държавата алармира, че геймингът вреди на здравето на младите хора. През 2018 г. беше обявен специален регулатор, който ограничава броя на навлизащите игри в страната. Същата година Китай наложи забрана за одобряване на нови игри, която продължи девет месеца и нанесе огромен удар на гейминг индустрията.
Новите правила ще важат за всички игрови платформи без изключение.
