
# 
        مدارس پولی و تداوم بین نسلی تبعیض!
      

Published at: **2019-11-01T22:01:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637392/%D9%85%D8%AF%D8%A7%D8%B1%D8%B3-%D9%BE%D9%88%D9%84%DB%8C-%D9%88-%D8%AA%D8%AF%D8%A7%D9%88%D9%85-%D8%A8%DB%8C%D9%86-%D9%86%D8%B3%D9%84%DB%8C-%D8%AA%D8%A8%D8%B9%DB%8C%D8%B6)

گروه سیاسی- حجت‌الاسلام محسن قنبریان در یادداشتی پیرامون تاسیس مدارس توسط خانواده حداد عادل آورده است:گرچه تٲسیس مدارس پولی مختص به خانواده حداد عادل نیست وفهرستش هرروز بلندتر میشود؛ اما نمی دانم این خانواده چه اصراری بر تئوریزه آن دارند؟! پدر خانواده آنرا مغایر با عدالت نمی بیند ومادر خانواده آنرا چاره ای تربیتی برای فرزندان می خواند و...!
به گزارش بولتن نیوز، به رغم این حرفها، مدارس پولی وخصوصی سازی آموزش؛ هم مغایر با عدالت است هم مغایر با شرع!
چون بهترین ساختار برای نهادینه کردن تبعیض واستمرار نسلی آن است:تبعیض در مالکیت منابع/تبعیض در درآمدها/تبعیض در امتیازات وانحصارات/ همه در بستر #تبعیض_آموزشی ، نهادینه شده وتداوم بین نسلی می یابد.

        توضیح اینکه:
      
-کسانی که مثلا با خصوصی سازی هائی که می بینیم صاحب کارخانه های بزرگ می شوند؛ یا اراضی مرغوب را تملّک می کنند؛ یا با آورده ای ۵۰۰میلیاردی، حق سیاسیِ تٲسیس بانک خصوصی وخلق پول می یابند؛ در منابع ثروت از دیگران جلو افتاده اند.
-کسانی که قانوناً تا ۲۴برابرِ کمترین حقوقِ جامعه می توانند درآمد بگیرند؛ واصنافی که تا سقف ۶۰میلیون در مقابل ۱میلیون و۵۰۰هزار یک کارگر برایشان قانونی است ؛ نیز در نظام حقوق ودستمزد بر دیگران تفوّق یافته اند.
-کسانی که انحصار وارداتی خاص را از آن خود کرده وبازار آن جنس را درقبضه خود دارند؛یا حق انحصاری بهره برداری از معدنی را دارند و از سود سرشار بهرمندند؛هم تفاضل آشکاری بر غیر دارند.
این سه تفاضل وتبعیض قانونی وشبه قانونی به صاحبان اجازه می دهد بخشی از درآمد وثروت را خرج آتیه برتر فرزندان کنند وکودکان معمولی خود را با پول در مدارسی برتر به جهت امکانات آموزشی بسپارند.
حالا موالید آن تبعیض ها در کنکور عمومی از بچه های مردم تفاضل طبیعی وقانونی می یابند!
به حسب آمار ۶۳٪ دانشجوهای دانشگاه های برتر کشور از این سه دهک بالا پر می شود(فقط ٨٪از سه دهک پایین است)!
اگر درصدی از آن آقازادگان را پرت کار حساب کنیم که سراغ کامجوئی های آقازادگی می روند؛ درصد بالائی، از طریق دانشگاه های برتر وبالتبع بورس شدن یا تکمیل تحصیلات در دانشگاه های برتر اروپائی، قانوناً و واقعاً مدیران برتر آینده کشور می شوند.
یک دهه بعد، سپردن همه مناصب اصلی کشور به اینان عمل به تخصص گرائی وسپردن امور به هوش های برتر و رزومه های پُرتر است!
یکبار دیگر "استئثار" و ویژه خواری اقتصادی، "استیلاء" و قدرت سیاسی می سازد.
این یعنی نهادینه کردن تبعیض واستمرار نسلی آن. برهمن زاده، برهمن ؛ و دهقان زاده، دهقان خواهد ماند!
این چرخه و ساختار وقتی متصلّب تر وبرگشت ناپذیر می شود که برخی از پدران ممتاز در دوره گذار، سیاستگزاران این روند بشوند!
می بینید علیرغم دعوای زرگری روحانی- حداد عادل(اصلاح طلب-اصولگرا) رئیس جمهور ، حداد عادل وهم همسر ایشان را به شورای عالی سیاستگذاری آموزش وپرورش نصب می کند!
از این پس گذار به خصوصی سازی آموزش با مدارس پولی برای تفوّق طبیعی اغنیاء برفقرا ، بدون برگشت انجام خواهد شد.

        خلاف شرع است!
      
دراینباره یادداشتی بنام"آقای روحانی، کالائی کردن آموزش خلاف شرع است!" در ۹۷/۱۰/۲۲ نوشته شد که دوستان دانش پژوه را به آن ارجاع می دهم.
