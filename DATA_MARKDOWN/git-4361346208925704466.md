
# 
        Csaknem három év börtönre ítélték egy vemhes macskát ruhaszárítóban megölő férfit
      

Published at: **2019-11-06T11:18:00+00:00**

Author: **MTI**

Original: [www.borsonline.hu](http://www.borsonline.hu/aktualis/csaknem-harom-ev-bortonre-iteltek-egy-vemhes-macskat-ruhaszaritoban-megolo-ferfit/186011)

Ruhaszárítóba téve ölt meg egy vemhes macskát, ezért 34 hónap börtönbüntetésre ítéltek egy malajziai férfit, emellett 2,9 millió forintnak megfelelő összegű pénzbüntetés megfizetésére is kötelezték.
A Bernama állami hírügynökség jelentése szerint ez az első állatkínzási ügy, amelyben a délkelet-ázsiai ország új állatvédelmi törvénye alapján hoztak ítéletet. Ugyanezen ügyben ugyanakkor már januárban két év szabadságvesztésre ítélték a férfi tettestársát, egy taxisofőrt.
Az ítélet az első számú vádlott, K. Ganesh és a nyilvánosság számára is "lecke arról, hogy nem lehet kegyetlenül bánni az állatokkal" - mondta Rasyihah Ghazali bírónő.
A macskával való bánásmód 2018-ban váltott ki hatalmas felháborodást az állatvédők között. Egy megfigyelőkamera által készített videófelvételen látható, amint egy macskát egy Kuala Lumpur-i mosodában éjszaka betesznek egy szárítógépbe. Az egyik férfi - a már korábban elítélt taxisofőr - tartja az ajtót, míg a másik, a most elítélt Ganesh, begyömöszöli az állatot. Ezután zsetonokat tettek a gépbe, bekapcsolták, majd elrohantak.
Később a mosoda egyik vendége találta meg a macska tetemét.
A 42 éves Ganesh börtönbüntetését egyelőre felfüggesztették, mivel fellebbezett az ítélet ellen, amelyet már másodfokon hozott meg a bíróság.
