
# 60% українців покладають відповідальність за відбудову Донбасу на Росію

Published at: **2019-11-01T12:42:00+00:00**

Author: ****

Original: [DT.ua](https://dt.ua/UKRAINE/60-ukrayinciv-pokladayut-vidpovidalnist-za-vidbudovu-donbasu-na-rosiyu-328116_.html)

Серед громадян України 59,3% вважають, що оплачувати відновлення окупованих територій після деокупації Донбасу повинна Росія, оскільки вона є країною-агресором, 32,9% думають, що це справа України, а 25,5% покладають цей обов'язок на олігархів. Такі дані соціологічного опитування оприлюднив Київський міжнародний інститут соціології.
Також ще 16,9% респондентів вважають, що відновлення цих територій повинно проходити за рахунок коштів, експропрійованих у бойовиків, 14,5% - за рахунок міжнародних організацій, 10,8% - за власні кошти окупованих територій, 5,7% - за кошти США, 4,6% - за кошти ЄС, 1,7% - інше, а 8,7% не змогли відповісти.
На запитання респондентів, як вони розцінюють "ДНР" і "ЛНР", 20,8% відповіли, що це терористичні організації, 16,5% - оцінили їх як російську окупацію української території, 15% - назвали псевдодержавними утвореннями, 14,6% - маріонетками Кремля, 13,5% - реакцією народу на те, що відбувалося на Євромайдані, 3,8% - як незалежні держави, 0,3% - інше, а 15,6% не змогли відповісти.
При цьому 25,5% опитаних згодні з твердженням, що Україна повинна зупинити бойові дії і визнати "ДНР" і "ЛНР", 53,7% не згодні з цим, 8,4% відповіли, що одночасно і згодні, і не згодні з цим, а 12,4% - не змогли відповісти.
Дослідження проводилося Київським міжнародним інститутом соціології на замовлення Школи політичної аналітики з 27 серпня по 23 вересня 2019 року. Польовий етап тривав з 8 по 20 вересня 2019 року у 110 населених пунктах у всіх областях України, крім непідконтрольних регіонів Криму і Донбасу. В результаті польового етапу було зібрано 2 тис 35 анкет. Статистична похибка не перевищує 3,3% для показників до 50%, 2,8% - для показників близьких до 25% або 75%, 2% для показників близьких до 12% або 88%, 1,4% - для показників близьких до 5% або 95% і 0,7% для показників близьких до 1% або 99%.
