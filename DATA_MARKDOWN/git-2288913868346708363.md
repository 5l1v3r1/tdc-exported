
# Onduidelijkheid in 1B over virtuele koppositie van Virton: “Spoedig uitspraak over forfait van Roeselare”

Published at: **2019-11-05T15:58:00+00:00**

Author: ****

Original: [De Standaard](https://www.standaard.be/cnt/dmf20191105_04701657)


        Er is nog steeds een beroepsprocedure lopende tegen de forfaitnederlaag die KSV Roeselare op de zesde speeldag in de Proximus League leed tegen Virton. “Er zal spoedig een uitspraak volgen”, bevestigde Pierre Cornez, woordvoerder van de Koninklijke Belgische Voetbalbond (KBVB), dinsdag.
      
KSV Roeselare werd op 10 september failliet verklaard door de ondernemingsrechtbank van West-Vlaanderen. Dat was het gevolg van een openstaande schuld van ruim 28.000 euro. Die werd betaald, maar volgens de aangestelde curator was die betaling onwettig. Roeselare tekende verzet aan tegen het faillissement en haalde ook zijn gram. Tussen de verklaring en de opheffing van het faillissement moest echter de competitiewedstrijd Roeselare-Virton afgewerkt worden. De curator liet niet toe dat die match gespeeld werd. De Pro League zocht nog naar een nieuwe datum voor die match, maar de voorgestelde data pasten Virton niet en dus verloren de West-Vlamingen met forfaitcijfers.
KSV Roeselare tekende tegen dat forfait echter beroep aan in de hoop de wedstrijd alsnog te kunnen spelen. Eind september bepleitten de West-Vlamingen hun zaak voor de Geschillencommissie Hoger Beroep van de KBVB, maar tot op heden is er nog geen uitspraak. “Die zal wel snel volgen”, aldus Cornez.

        Komt Virton op kop of niet?
      
De uiteindelijke beslissing is niet onbelangrijk, want kan gevolgen hebben op de strijd om de eerste periodetitel. Als de forfaitnederlaag voor Roeselare bevestigd wordt, staat Virton op kop met 27 punten. In het officiële klassement leidt OH Leuven echter nog steeds met 25 punten. Omdat het Roeselaars beroep opschortend werkt, is Virton vooralsnog tweede met 24 punten. Beide ploegen nemen het komende vrijdag op de slotspeeldag van de eerste periode tegen elkaar op. De winnaar is altijd zeker van een promotiefinale in maart 2020.

        Wat met gestaakte OHL-Union?
      
Bij gelijkspel van die topper in Virton wordt de titelstrijd voor de groene tafel beslecht. Intussen is er namelijk ook een procedure gaande omtrent de gestaakte OHL-Union van afgelopen weekend. De Leuvenaars riskeren een forfaitnederlaag, maar kunnen ook nog punten pakken als beslist wordt dat die match alsnog (gedeeltelijk) gespeeld moet worden. De Geschillencommissie Hoger Beroep buigt zich dinsdag 12 november over die zaak.
Het gevolg is ook dat zelfs Union bij winst komend weekend thuis tegen Westerlo nog een waterkans heeft op de eerste periodetitel. De Brusselaars moeten hopen op een gelijkspel van Virton-OHL, de drie punten na de stroompanne in Leuven en een nederlaag van Virton in Roeselare als beslist wordt dat die partij alsnog gespeeld moet worden.
