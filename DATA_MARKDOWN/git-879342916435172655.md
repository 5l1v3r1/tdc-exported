
# Епідемії дифтерії в Україні немає – Скалецька

Published at: **2019-11-02T12:48:02+00:00**

Author: ****

Original: [Слово і Діло](https://www.slovoidilo.ua/2019/11/02/novyna/suspilstvo/epidemiyi-dyfteriyi-ukrayini-nemaye-skaleczka)


        Мова про епідемію в дифтерії в Україні не йде, ситуація знаходиться під контролем.
      
Про це сказала міністр охорони здоров'я Зоряна Скалецька в інтерв'ю ВВС Україна, опублікованому в суботу, 2 листопада.
«Ми ще не говоримо про серйозну епідемію, ситуація з дифтерією під контролем», - заявила міністр.
За словами Скалецької, в минулому році було 10 хворих, а використали 141 дозу сироватки. Кілька сотень доз списали, бо закінчився термін придатності.
«Тобто 141 флакон - це і була потреба України в сироватці», - сказала вона.
Чиновниця зазначила, що в цьому році в Україні є 200 флаконів сироватки, ще додатково 150 або 170 передадуть міжнародні організації в якості гуманітарної допомоги. Ще 100 доз нададуть посольства, в разі необхідності.
«Тобто насправді ми можемо розраховувати на 450 флаконів сироватки, і цієї кількості ліків досить», - запевнила міністр.
Вона підкреслила, що ліки розподілені в регіонах, і області обмінюються між собою. Крім того, вона зазначила, що кількості вакцин досить, щоб підняти загальний рівень вакцинації в Україні.
«Якщо у вашого сімейного лікаря немає вакцин, це означає, що десь не спрацювала місцева влада - обласна державна адміністрація, департаменти охорони здоров'я. По регіонах вакцини розвезли, області мали передати далі на установи. Якщо не передали, це також означає, що головний лікар не подбав, не звернувся, не запитав», - резюмувала Скалецька.
Нагадаємо, в Ужгороді зафіксовано спалах дифтерії в місцевому університеті. У лікарні потрапили 17 осіб. У більшості були виявлені клінічні ознаки дифтерії. Через дифтерії на Закарпатті оголосили надзвичайну ситуацію локального характеру.
Також 1 листопада в МОЗ заявили про можливу епідемію дифтерії в Україні.
Хочете обговорити цю новину? Долучайтеся до телеграм-чату CHORNA RADA
