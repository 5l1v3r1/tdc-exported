
# V Budimpešti obsežna razstava del Rubensa in sodobnikov

Published at: **2019-11-01T16:58:20+00:00**

Author: **STA**

Original: [Primorske novice](https://www.primorske.si/kultura/v-budimpesti-obsezna-razstava-del-rubensa-in-sodob)


        V Muzeju likovnih umetnosti v Budimpešti je na ogled razstava Rubens, Van Dyck in lepota nizozemskega slikarstva. Združuje 120 del ter zlato dobo nizozemskega slikarstva predstavi z deli enega najpomembnejših evropskih baročnih slikarjev Petra Paula Rubensa in njegovih sodobnikov. Na ogled bo do 16. februarja prihodnje leto.
      
BUDIMPEŠTA > Razstava osvetljuje Rubensovega genija ter pripoveduje o vplivu njegove umetnosti. Poleg tega opozori na povezave med južno Nizozemsko in Madžarsko, pri katerih je imel ključno vlogo avstrijski nadvojvoda Leopold Wilhelm.
Po pisanju madžarske tiskovne agencije MTI je v razstavo vključenih tudi več kot deset slik flamskega slikarja Anthonisa van Dycka.
Glavni partner pri razstavi Muzej Liechtenstein na Dunaju je prispeval 20 slik, med njimi je slika iz Rubensovega monumentalnega cikla Decius Mus, in sicer Decius Mus pripoveduje svoje sanje.
Med deli na razstavi agencija MTI izpostavlja še Van Dyckov poročni portret Marie Henriette Stuart, ki ga je muzej v Budimpešti pridobil lani.
Ob slikah iz zbirke Muzeja likovnih umetnosti v Budimpešti so dela za razstavo med drugim posodili še Muzeji Louvre, Ermitaž in Prado ter nacionalni galeriji v Londonu in Washingtonu.
