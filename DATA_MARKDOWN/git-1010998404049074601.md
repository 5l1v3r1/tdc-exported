
# Созопол ще има нов кмет: Тихомир Янакиев води, Рейзи - обиден

Published at: **2019-11-03T21:33:00+00:00**

Author: **Лора Стаматис**

Original: [bTV Новините](https://btvnovinite.bg/mestnite2019/sozopol-shte-ima-nov-kmet-tihomir-janakiev-vodi-rejzi-obiden.html)

Созопол ще има нов кмет. Кандидатът на БСП Тихомир Янакиев води с близо 1500 гласа към момента, сочат данни от половината от преброените гласове от официалните протоколи. Това съобщи кореспондентът на bTV в региона.
Избирателната активност в морската община е изключително голяма - 70%. Победителят коментира пред bTV, че за него не е изненада, че е спечелил.
"Хората искат промяна", каза той и поясни, че първото нещо, което ще направи, е финансов одит на общината. 
"За да видим за какво точно иде реч там, тъй като ужким Община Созопол е богата община, морска община, която е богата, същевременно Министерството на финансите твърди, че не сме в особено добро финансово състояние", заяви Тихомир Янакиев. 
Панайот Рейзи се е заключил в офиса на ГЕРБ.
Той заяви, че е обиден на жителите на Созопол и че не е очаквал такъв резултат. Според него развитието на морската община ще спре през следващите 4 години.
Отказва да разговаря и с журналисти.
Въпреки рекордната активност миналата неделя – 70%, за първи път от 12 години морската община Созопол избра кмет на балотаж между кандидатите на ГЕРБ и БСП.
От 12 години общината беше управлявана от обвинения за злоупотреба с общински средства преди половин година, но неосъден Панайот Рейзи.
