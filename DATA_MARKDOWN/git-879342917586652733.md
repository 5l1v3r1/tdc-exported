
# ВАКС розглядатиме справу адвоката-шахрая

Published at: **2019-11-06T12:40:01+00:00**

Author: ****

Original: [Слово і Діло](https://www.slovoidilo.ua/2019/11/06/novyna/pravo/vaks-rozhlyadatyme-spravu-advokata-shaxraya)


        Вищий антикорупційний суд призначив на 15 листопада підготовче засідання у кримінальному провадженні стосовно адвоката Володимира Макоди, якого обвинувачують у шахрайському заволодінні 120 тисячами доларів.
      
Таке рішення ВАКС ухвалив 1 листопада, повідомляє «Слово і Діло».
Досудовим розслідуванням НАБУ встановлено, що протягом серпня-листопада 2017 року Макода з метою особистого збагачення, використовуючи своє особисте знайомство та дружні стосунки з одним із суддів Вищого спеціалізованого суду України з розгляду цивільних та кримінальних справ, підбурив директора ТОВ «Гостинець» Юлію Гринду до надання неправомірної вигоди суддям вказаного суду за ухвалення рішення в її інтересах, а в подальшому, отримавши від цієї особи грошові кошти в розмірі 120 тис. дол., заволодів ними, частково витративши на власні потреби, а частково продовживши зберігати за місцем свого проживання та за місцем здійснення адвокатської діяльності до моменту їх виявлення та вилучення під час санкціонованих обшуків.
За результатами проведених під час досудового розслідування негласних слідчих (розшукових) дій не здобуто доказів будь-якої причетності до вказаних подій знайомого судді вказаного адвоката, в зв'язку з чим дії обвинуваченого кваліфіковані саме як підбурення до надання неправомірної вигоди та заволодіння чужим майном шляхом обману (шахрайство).
Нагадаємо, САП направила до суду обвинувальний акт відносно Макоди. Раніше НАБУ завершило розслідування цієї справи. Також суд заарештував його майно.
Хочете обговорити цю новину? Долучайтеся до телеграм-чату CHORNA RADA
