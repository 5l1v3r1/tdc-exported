
# У Нью-Йорку заборонили один з найпопулярніших делікатесів у світі - Радіо Максимум

Published at: **2019-11-01T09:51:00+00:00**

Author: **Сорока Назар**

Original: [Радіо Максимум](https://maximum.fm/u-nyu-jorku-zaboronili-odin-z-najpopulyarnishih-delikatesiv-u-sviti_n168873)


        У Нью-Йорку під заборону потрапив один з найвідоміших делікатесів світу – "жирна печінка", або фуа-гра. Відповідний законопроєкт був прийнятий міською радою. Автор ініціативи, демократ Карліна Рівера, аргументувала свою ініціативу жорстоким поводженням з птахом.
      
Зоозахисники і раніше неодноразово виступали проти виробництва фуа-гри – її роблять з печінки гусей і качок, яких для збільшення цього органу насильно відгодовують кукурудзою. У мера Білла де Блазіо вже відзначили, що очільник міста підпише заборону на продаж і виготовлення фуа-гри в Нью-Йорку. В силу він повинен вступити у 2022 році – порушникам загрожуватимуть штрафи в розмірі 500-2000 доларів.
Найбільший виробник фуа-гри в США – компанія Hudson Valley Foie Gras – наполягає на гуманності своїх методів поводження з птахами і тому спробує оскаржити заборону в суді.
Однією з перших подібних заборон на території США була введена в Чикаго, де фуа-гру заборонили продавати у 2006 році, але через два роки продажі знову дозволили. Але з 2012 року цей делікатес заборонений в штаті Каліфорнія.
Джерело: nytimes
