
# Странни смени на Емери провалиха Арсенал в Лондон

Published at: **2019-11-02T19:11:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/england/stranni-smeni-na-emeri-provaliha-arsenal-v-london-1391144.html)

Арсенал изигра едно от най-добрите си полувремена през този сезон срещу Уулвърхямптън и водеше с 1:0 до почивката, но последваха смени на двамата най-добри играчи на "артилеристите" през втората част, а "вълците" се добраха до изравнителен гол и взеха точка при визитата си на "Емиратс".
Натискът на домакините беше свиреп в началото на мача и логичното се случи в 21'. Гендузи се озова на десния фланг и успя да центрира към наказателното поле, където Лаказет овладя с гръб към вратата и видя Обамеянг до него. Френският ас му подаде и габонецът се разписа за 1:0.
До края на полувремето пред Лаказет се откри добра възможност да отбележи, но Руй Патрисио направи страхотно спасяване. Отново той в 54' можеше да се разпише след страхотно подаване на Йозил, но прати топката над вратата.
Последва обаче неразбираемо решение на Емери. Той смени първо Лаказет, пускайки Мартинели, а веднага след това и Торейра напусна терена за сметка на Сака. С това се разби химията в средата на терена и в нападението на тима, а "вълците" заиграха по-вдъхновено и постепенно създаваха все по-добри атаки.
В 76' този натиск даде резултат. Моутиньо се озова отдясно на нападението, където получи неудобна топка, която въпреки това съумя да центрира пред малия пеналт. Там Хименес се пребори с двама, засече с глава и вкара за 1:1.
До края на мача Арсенал така и не успя да реагира на шока и не създаде нито едно положение, с което да спечели - 1:1 и поредно разочарование за лондончани. "Топчиите" остават без победа в 3 поредни мача от Висшата лига, като имат събрани едва 5 пункта в последните 5 кръга. Това прати Арсенал на 5-а позиция с актив от 17 точки.
