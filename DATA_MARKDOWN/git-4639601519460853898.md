
# Έσσεξ : Το Βιετνάμ καταδικάζει την παράνομη διακίνηση ανθρώπων

Published at: **2019-11-02T08:45:54+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/02/world/esseks-to-vietnam-katadikazei-tin-paranomi-diakinisi-anthropon/)

Το Βιετνάμ καταδίκασε την παράνομη διακίνηση ανθρώπων σήμερα, την επομένη της ανακοίνωσης από τις βρετανικές Αρχές ότι οι 39 άνθρωποι που βρέθηκαν νεκροί την περασμένη εβδομάδα σε ένα φορτηγό ψυγείο στο Έσσεξ της Βρετανίας ήταν μάλλον βιετναμέζοι παράτυποι μετανάστες.
Τα περισσότερα από τα θύματα, η ταυτοποίηση των οποίων βρίσκεται σε εξέλιξη, προέρχονται, σύμφωνα με τα πρώτα στοιχεία της έρευνας, από το κεντρικό Βιετνάμ.

        Διαβάστε ακόμη : Μέγαρα - Ο δράστης φίλησε το παιδί του πριν σκοτώσει τον κουνιάδο του
      
Είναι σχετικά εύκολο στην περιοχή αυτή να βρει παράνομους διακινητές ανθρώπων κάποιος που θέλει να μεταβεί παράτυπα στην Ευρώπη, συχνά μέσω της Ρωσίας.
Τους κινδύνους που εγκυμονεί το ταξίδι αυτό έφερε πρόσφατα στο φως ο εντοπισμός των πτωμάτων 31 ανδρών και 8 γυναικών σε ένα ψυγείο φορτηγό κοντά στο Λονδίνο στις 23 Οκτωβρίου.
Η αστυνομία του Βιετνάμ ανακοίνωσε χθες, Παρασκευή, ότι συνέλαβε δύο ανθρώπους στο πλαίσιο της υπόθεσης αυτής, χωρίς να δώσει περισσότερες διευκρινίσεις σχετικά με την ταυτότητά τους.
Η βρετανική αστυνομία, από την πλευρά της, κάλεσε δύο άνδρες, αδελφούς από τη Βόρεια Ιρλανδία, να παραδοθούν στις Αρχές το ταχύτερο δυνατόν.
Το Βιετνάμ «καταδικάζει σθεναρά την παράνομη διακίνηση ανθρώπων και τη θεωρεί σοβαρό έγκλημα», αναφέρει σε ανακοίνωση που εξέδωσε η εκπρόσωπος του υπουργείου Εξωτερικών της χώρας, Λε Τι Του Χανγκ.
Το Ανόι «καλεί τις χώρες της περιοχής και τον υπόλοιπο κόσμο να επιταχύνουν τη συνεργασία τους για να καταπολεμηθεί η παράνομη διακίνηση ανθρώπων, προκειμένου να μην επαναληφθεί μια τέτοια τραγωδία», προσθέτει η ίδια.
Η ταυτοποίηση των θυμάτων γίνεται με σύγκριση του DNA των θυμάτων με αυτό πιθανολογούμενων μελών της οικογένειάς τους στις επαρχίες Χα Τινχ και Νγκε Αν, στο κεντρικό Βιετνάμ.
Η υπόθεση αυτή συγκλόνισε τη Βρετανία και βύθισε στο πένθος πολλές οικογένειες στο Βιετνάμ, που πιστεύουν ότι αγαπημένα τους πρόσωπα μπορεί να βρίσκονται μεταξύ των θυμάτων της τραγωδίας αυτής.
(Πηγή πληροφοριών: ΑΠΕ – ΜΠΕ)

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
