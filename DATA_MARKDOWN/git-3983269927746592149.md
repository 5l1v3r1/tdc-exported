
# El Barça encara el retorn a la Champions sense Luis Suárez

Published at: **2019-11-04T10:35:45+00:00**

Author: **Francesc Latorre**

Original: [CCMA](https://www.ccma.cat/esport3/el-barca-encara-el-retorn-a-la-champions-sense-luis-suarez/noticia/2960691/)

Una altra vegada al soli. Una altra vegada a la cama dreta. La lesió que Luis Suárez es va fer dissabte a València és molt semblant a la que es va fer en la primera jornada de Lliga a Bilbao. El davanter blaugrana es perdrà, segur, el partit de Champions contra l'Slavia de Praga (dimarts, 18.55) i el del cap de setmana contra el Celta de Vigo, també al Camp Nou (dissabte, 21.00). Són els dos compromisos que té l'equip de Valverde abans de l'aturada pels partits de seleccions.
La pregunta del milió de cara al partit d'aquest dimarts és veure com solucionarà demà Valverde l'absència del davanter charrúa i, sobretot, si tornarà a confiar en Dembélé. El francès va ser l'absència més destacada en la convocatòria del darrer partit de Lliga. Valverde el va deixar a Barcelona per decisió tècnica, tal com va confirmar el tècnic Barcelonista. Una de les opcions passaria justament per situar Messi de fals 9, amb Griezmann a la dreta i l'extrem francès a l'esquerra. També seria factible, veient el que ha fet Valverde en altres ocasions, que fos Griezmann qui ocupés el lloc de Suárez, amb Messi a la dreta i Dembélé a l'esquerra. Unes combinacions, però, en què també hi tindria cabuda Ansu Fati, que ja ha passat per davant de Dembélé en més d'una ocasió. Tot això sense oblidar que Valverde també té Carles Pérez a la recambra per acabar de completar l'atac blaugrana.
El de demà serà el tercer partit que es perd Luis Suárez per lesió aquesta temporada. En l'inici de la Lliga ja va ser baixa en els enfrontaments contra el Betis i l'Osasuna.
