
# La Xina prohibeix als menors jugar a videojocs a partir de les 10 de la nit

Published at: **2019-11-07T09:32:51+00:00**

Author: ****

Original: [Ara.cat](https://www.ara.cat/internacional/Xina-prohibeix-menors-jugar-partir_0_2339766101.html)

Els menors d'edat xinesos tenen prohibit a partir d'ara jugar a videojocs a través del mòbil o l'ordinador entre les 10 de la nit i les 8 del matí. Fora d'aquest horari, només podran jugar una hora i mitja al dia com a màxim entre setmana i un màxim de tres hores els caps de setmana i festius.
Són les noves normes imposades per l'agència estatal de censura, l'Administració Nacional de Premsa i Publicació, que obligaran les empreses de videojocs a instaurar sistemes estrictes de registre per identificar els noms i, per primer cop, les edats dels seus usuaris. Les noves normes també limiten la quantitat de diners que els menors de 18 anys poden gastar en la compra de viodeojocs online, fins a un màxim de 400 iuans (uns 52 euros) al mes.
Tot plegat forma part de l'esforç impulsat per Pequín per lluitar contra la creixent addicció dels nens i joves xinesos als videojocs, que ha estat considerada com una amenaça per a la salut pública des de molt abans que la mateixa Organització Mundial de la Salut (OMS) classifiqués l'addicció als videojocs com un desordre del comportament i l'afegís l'any passat a la seva llista de malalties mentals.

        Com detectar l'addicció als videojocs?
      
Algunes de les normes impulsades aquesta setmana ja es van posar en pràctica per als ordinadors i ara s'hi afegeixen també els videojocs a través del mòbil. Alhora, s'hi introdueixen un sistemes de registre estricte que requeriran els noms reals dels jugadors i la seva edat, per a la qual cosa l'agència censora treballarà coordinadament amb el ministeri de seguretat pública per tal que les empreses de videojocs puguin verificar les identitats dels seus usuaris, de manera que sigui impossible per als menors piratejar o enganyar en el seu registre.
La principal productora de videojocs del país, el gegant tecnològic Tencent Holdings, ha posat en marxa pel seu compte mesures com el reconeixement facial dels usuaris per tal de filtrar els menors d'edat, després de les enormes crítiques que va rebre l'any passat per l'addicció generada per alguns dels seus videojocs, com Honour of kings.
El problema a la Xina és tan greu que s'han obert fins i tot clíniques especialitzades en el tractament de menors addictes als videojocs, que normalment són ingressats a la força pels seus pares. Algunes han obert portes aquest mateix any i han revifat el debat públic pel temor que s'hi facin servir tècniques com l'electroxoc, després que l'any 2007 esclatés una gran polèmica quan es va saber que un prestigiós metge xinès havia utilitzat aquestes descàrregues com a teràpia per a menors addictes a internet.
El director d'una d'aquestes clíniques, oberta al maig a Pequín, va assegurar al diari South China Morning Post que no s'hi faria servir l'electroxoc, sinó que s'intentarà substituir l'addicció d'aquests joves a les màquines amb altres tipus de hobby més sans, per a la qual cosa la clínica disposa fins i tot d'una sala de karaoke i permet als pares i els familiars estar allà amb els seus fills.

        El còctel que enganxa més els joves
      
Una altra clínica especialitzada a 30 quilòmetres de Pequín està dirigida per un antic coronel militar, Tao Ran, que calcula que aproximadament el 10% dels adolescents xinesos estan enganxats als videojocs online. "Ja no és només un problema dels adolescents. Tenim nens de 9 anys i adults de 30 també. Veiem cada cop més nenes i nens de zones rurals", explicava Tao al diari xinès, i afegia que alguns d'ells estaven tan enganxats que es posaven bolquers d'adult per no haver d'interrompre el joc per anar al lavabo.
"S'havia desconnectat totalment de la realitat", relata la mare de Li Jiazhuo, un noi de 14 anys ingressat en aquesta clínica. La seva addicció als videojocs Honor of kings i League of legends l'havien portat a deixar de menjar i dormir per poder jugar-hi fins a 20 hores diàries durant setmanes, relatava la mare al mateix diari.
La Xina és el país amb més població connectada a internet del món, amb 800 milions d'usuaris, i té una indústria dels videojocs amb uns beneficis de 30.000 milions de dòlars a l'any.

        El gran germà de la Xina per controlar els ciutadans
      
