
# Munkában a kalózok Benin partjainál pénzt vagy életet jeligével

Published at: **2019-11-04T05:39:34+00:00**

Author: **Infostart / MTI**

Original: [infostart](https://infostart.hu/kulfold/2019/11/04/munkaban-a-kalozok-benin-partjainal-penzt-vagy-eletet-jeligevel)

Kalózok hurcolták el egy norvég tulajdonú teherhajó legénységének kilenc tagját Benin partjainál - közölte vasárnap a hajót üzemeltető J.J. Ugland hajózási társaság.
A támadók szombaton jutottak fel a Bonita nevű hajóra, amely a nyugat-afrikai ország Cotonou kikötővárosától nem messze horgonyzott. Miután a kalózok magukkal vitték a hajó kapitányát és 8 matrózát, a fedélzeten maradt matrózok riasztották a benini hatóságokat, és kikötöttek Cotonouban.
"Az Ugland Vészhelyzeteket Elhárító Csoportja kezeli az ügyet (...), és már kapcsolatba lépett az illetékes hatóságokkal" - olvasható a társaság közleményében, amely szerint a matrózok hozzátartozóit is értesítették.
A hajózási társaság egy szóvivője a Dagens Naeringsliv című norvég gazdasági lapnak azt mondta, hogy az elrabolt matrózok mindegyike Fülöp-szigeteki állampolgárságú.
A szomáliai kalózok főbb csoportjainak néhány évvel ezelőtti felszámolását követően a tengeri bűnözés súlypontja Kelet-Afrika partvidékéről a Guineai-öböl térségére helyeződött át. A kalózok rendszerint váltságdíjat követelnek az elraboltakért, akiknek általában megkímélik az életét, máskor a hajók rakományát igyekeznek megkaparintani.
