
# Νέο περιστατικό ξυλοδαρμού 15χρονου μαθητή σε σχολείο

Published at: **2019-11-01T12:42:00+00:00**

Author: ****

Original: [enikos.gr](http://www.enikos.gr/society/681624/neo-peristatiko-xylodarmou-15chronou-mathiti-se-scholeio)

Μετά το αιματηρό επεισόδιο που σημειώθηκε την Πέμπτη στην Αμαλιάδα, άλλο ένα περιστατικό ξυλοδαρμού μαθητή, που σημειώθηκε πριν από λίγες μέρες μέσα στο προαύλιο ενός σχολείου στην Κεφαλονιά, έρχεται στο φως της δημοσιότητας.
Σύμφωνα με πληροφορίες του inkefalonia.gr, το μεσημέρι της Τρίτης ένας ανήλικος μαθητής του ΕΠΑΛ Αργοστολίου βρέθηκε μετά τη λήξη των μαθημάτων στο Γυμνάσιο της περιοχής Κεραμειές, όπου φοιτούσε ως την περυσινή περίοδο. Εκεί, φέρεται να επιτέθηκε σε έναν 15χρονο μαθητή της τρίτης τάξης και τον γρονθοκόπησε για άγνωστο λόγο.
Ο 15χρονος μεταφέρθηκε αιμόφυρτος στο Γενικό Νοσοκομείο Κεφαλληνίας με τραύματα στο πρόσωπο και ο πατέρας του υπέβαλε μήνυση κατά του ανήλικου δράστη, ο οποίος συνελήφθη στο πλαίσιο του αυτοφώρου και οδηγήθηκε την Πέμπτη στον εισαγγελέα Πλημμελειοδικών Κεφαλονιάς.
Δυστυχώς είναι ένα πολύ σοβαρό περιστατικό το οποίο συμβαίνει σε σχολείο της Κεφαλονιάς και έχει, όπως είναι λογικό, θορυβήσει την μαθητική κοινότητα του νησιού.
Ήδη βρίσκονται σε εξέλιξη συνεδριάσεις του συλλόγου διδασκόντων και των δύο σχολείων, ενώ έχει δοθεί και εντολή από τον Διευθυντή Δευτεροβάθμιας Εκπαίδευσης Κεφαλονιάς και Ιθάκης κ. Δημήτρη Μαρκάτο προς τους διευθυντές των δύο σχολείων, να πράξουν τα δέοντα σύμφωνα με την κείμενη νομοθεσία και η υπόθεση να διερευνηθεί σε βάθος.
«Δίνουμε καθημερινά αγώνα για να αποτρέψουμε αυτές τις συμπεριφορές στα σχολεία. Τόσο εγώ όσο και ο σύλλογος διδασκόντων καταδικάζουμε τις πρακτικές βίας, είτε μέσα, είτε έξω από τα σχολεία» τόνισε η Διευθύντρια του Γυμνασίου Κεραμειών κ. Μαγδαληνή Αργεντάκη
Πηγή πληροφοριών: inkefalonia.gr. 
