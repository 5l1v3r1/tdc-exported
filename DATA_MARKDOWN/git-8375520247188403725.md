
# Топ-5 вакансій жовтня. Кому роботодавці пропонували найбільшу зарплату в Україні

Published at: **2019-11-05T06:49:14+00:00**

Author: ****

Original: [ГЛАВКОМ](https://glavcom.ua/news/top-5-vakansiy-zhovtnya-komu-robotodavci-proponuvali-naybilshu-zarplatu-v-ukrajini-637721.html)

Рекрутінговий портал hh.uagrc проаналізував базу вакансій, розміщених в інтернеті у жовтні та обрав п’ятірку найцікавіших з точки зору оплати праці пропозиції. У цих пропозиціях роботодавці обіцяли зарплату від 75 000 гривень.

        1. Старший клінічний науковий співробітник
      
Доктора та кандидати медичних наук у жовтні могли претендувати на посаду старшого клінічного наукового співробітника та зарплату від 75 000 гривень. У його функції, головним чином, мав входити моніторинг дослідницьких центрів, сприяння навчанню молодших спеціалістів з клінічних досліджень, виконання функцій проектного менеджера тощо.

        2. Пілот вертольота
      
Такому спеціалісту пропонували зарплату у розмірі від 150 000 гривень. А от вимагали – наявність вищої або середньої спеціальної освіти за льотною спеціальністю, ліцензію пілота цивільної авіації, володіння англійською мовою - IELTS (general English) 5.0 і вище, наявність певного стажу та кількості годин нальоту (загального, в якості КПС, за приладами та вночі).

        3. Java Developer
      
До 100 000 гривень, навчання за рахунок компанії, курси англійської та іспанської мов, потужні ноутбуки і великі монітори в комфортному, затишному офісі, компенсацію занять спортом обіцяли за розробку клієнт-серверних додатків на Java та участь у проектах по впровадженню рішень для електронної комерції та маркетингу. Ідеальний кандидат на цю посаду повинен мати досвід від 1 до 3 роки, володіти Java SE, Spring Framework, розуміти принципи об'єктно-орієнтованого проектування, знати та вміти застосовувати патерни проектування, мати досвід роботи з веб-сервісами.

        4. Голова департаменту ризиків
      
Ви відмінно володієте англійською мовою, умієте вибудовувати роботу як з «нуля» та модернізувати існуючі процеси, знаєте сучасні методи обробки даних, технологічні інструменти і рішення, розумієте сучасні рішення в кредитному скорингу, умієте самостійно обробляти великий обсяг даних та маєте вищу освіту (математичну, фінансово-математичну, програмування)? Тоді в жовтні ви могли претендувати за зарплату 110 000 гривень. А у ваші обов’язки входило б керівництво підрозділом ризиків та аналізу, координація процесів збору, зберігання і обробки даних для подальшого аналізу ризиків, розробка, впровадження та супровід політики управління кредитними ризиками тощо.

        5. Фінансовий директор
      
До 200 000 гривень були готові платити спеціалісту, який буде координувати  і контролювати облікову політику групи компаній, вибудовувати фінансову структуру в стартапі (в т.ч. IT), оцінювати інвестиційні проекти, займатись податковим плануванням, будувати службу внутрішнього аудиту.
До слова, стало відомо, яку зарплату в новому уряді отримав Аваков.
