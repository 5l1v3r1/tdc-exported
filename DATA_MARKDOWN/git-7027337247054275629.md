
# دانشگاه فرهنگیان اردبیل: با دو موج بازنشستگی معلمان تا سال 1404 روبرو هستیم

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697007/%D8%AF%D8%A7%D9%86%D8%B4%DA%AF%D8%A7%D9%87-%D9%81%D8%B1%D9%87%D9%86%DA%AF%DB%8C%D8%A7%D9%86-%D8%A7%D8%B1%D8%AF%D8%A8%DB%8C%D9%84-%D8%A8%D8%A7-%D8%AF%D9%88-%D9%85%D9%88%D8%AC-%D8%A8%D8%A7%D8%B2%D9%86%D8%B4%D8%B3%D8%AA%DA%AF%DB%8C-%D9%85%D8%B9%D9%84%D9%85%D8%A7%D9%86-%D8%AA%D8%A7-%D8%B3%D8%A7%D9%84-1404-%D8%B1%D9%88%D8%A8%D8%B1%D9%88-%D9%87%D8%B3%D8%AA%DB%8C%D9%85)

رئیس دانشگاه فرهنگیان استان اردبیل گفت: با دو موج بازنشستگی معلمان تا سال 1404 روبرو هستیم به طوری که دو سوم معلمان کشور در این مدت بازنشسته خواهند شد.
به گزارش ایرنا؛ عبدی در نشست مدیر عامل بنیاد خیرین حامی دانشگاه فرهنگیان با جمعی از خبرنگاران در اردبیل اظهار کرد: در حال حاضر در دانشگاه فرهنگیان استان اردبیل بیش از یک هزار و 33 نفر دانشجو در 6 رشته تحصیل می‌کنند که این دانشجویان را در 20 کلاس درس سازماندهی کرده‌ایم.
وی با بیان اینکه 67 درصد دانشجویان این دانشگاه در خوابگاه اقامت داشته و 33 درصد نیز به صورت ترددی در دانشگاه تحصیل می‌کنند، خاطرنشان کرد: در اساسنامه این دانشگاه بر حضور شبانه‌روزی دانشجویان در دانشگاه تاکید شده ولی ما به دلیل کمبود فضای خوابگاهی تنها قادر هستیم به 67 درصد دانشجویان ارائه خدمات کرده و مابقی ترددی محسوب می‌شوند.
رئیس دانشگاه فرهنگیان استان اردبیل ورودی دانشجویان به این دانشگاه را 438 نفر اعلام کرد و افزود: امسال تنها 70 نفر از دانشجویان این دانشگاه فارغ‌التحصیل شده‌اند، در حالی که ما با سونامی بازنشستگی فرهنگیان روبرو هستیم.
عبدی گفت: با دو موج بازنشستگی تا سال 1404 بالغ بر دو سوم معلمان بازنشسته خواهند شد و این بزرگترین خلا را در تامین نیروی انسانی آموزش و پرورش به وجود آورده است.
وی بیان کرد: با همت دانشگاه فرهنگیان بخشی از این کسری جبران خواهد شد و ما اگر بخواهیم ظرفیت دانشگاه را به یک هزار و 700 دانشجو افزایش دهیم فضای موجود این دانشگاه کفاف و جوابگوی جذب این میزان دانشجو را ندارد.
رئیس دانشگاه فرهنگیان استان اردبیل ادامه داد: ما در جلسات متعدد مشکلات این دانشگاه به ویژه کمبود فضا را به استاندار اردبیل اعلام کردیم و قرار است 5 هزار و 600 مترمربع زمین اختصاص یابد تا با تامین اعتبار اولیه 30 میلیارد تومانی دو باب ساختمان این دانشگاه احداث و امکان پذیرش دانشجو فراهم آید.
عبدی به اقدام مبارک خیرین در راه‌اندازی بنیاد خیرین حمایت از دانشگاه فرهنگیان و راه‌اندازی شعبه این بنیاد در استان اردبیل اشاره و تصریح کرد: امروز استان اردبیل به عنوان هشتمین استان کشور صاحب بنیاد خیرین حامی دانشگاه فرهنگیان می‌شود تا با راه‌اندازی این بنیاد با حضور 25 نفر اعضای هیئت امناء با تلاش و پیگیری این بنیاد زمینه جذب کمک‌های خیرین و نیکوکاران برای احداث دانشگاه جامع فرهنگیان فراهم آید.
وی گفت: خیرین این استان همواره در کار خیر و نیک از همدیگر سبقت گرفته‌اند که نمونه این حرکت خداپسندانه را در احداث واحدهای آموزشی شاهد هستیم و امیدواریم این خیرین در احداث و توسعه دانشگاه فرهنگیان نیز یاریگر دانشگاه باشند.
رئیس دانشگاه فرهنگیان استان اردبیل مبنای توسعه جامعه را نیروی انسانی بیان کرد و افزود: دانشگاه فرهنگیان در مسیر توسعه نیروی انسانی گام برمی‌‌دارد و ضرورت دارد از همین دانشگاه فرهنگیان بنای کار و گام اولیه را قوی‌تر برداریم، چرا که اگر دانشگاه فرهنگیانی نباشد معلمی تربیت نشده و اگر مدرسه‌ای نیز با خشت طلا ساخته شود به هیچ دردی نمی‌خورد.
عبدی در پایان خاطرنشان کرد: امیدواریم با راه‌اندازی شعبه استانی بنیاد خیرین حامی دانشگاه فرهنگیان در این استان به سرعت گام امیدبخش در احداث و توسعه دانشگاه فرهنگیان و کارآمدی بهتر آن فراهم آید.
