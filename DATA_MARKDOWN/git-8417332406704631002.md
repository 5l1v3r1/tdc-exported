
# Hyklersk julefeiring

Published at: **2019-11-07T20:46:21+00:00**

Author: **Kjell Waage**

Original: [adressa.no](https://www.adressa.no/meninger/ordetfritt/2019/11/07/Hyklersk-julefeiring-20339373.ece)

Tiden for den årlige hyklerske lysfesten – også kalt julen – begynner å nærme seg med stormskritt. I nesten alle vinduer i private hjem henger stjerner og kranser i tillegg til lysestaker som i lang tid har varslet lysfestens komme. For å toppe det hele tar så godt som alle inn et tre i stua som de henger all verdens juggel og ræl på, i tillegg til lys.

        Interessert i debatt og meninger? Les flere saker her.
      
Ellers i året er det utenkelig å ta et grantre inn i stua. På den store kvelden går enkelte av oss rundt det opplyste treet mens vi synger rare sanger med enda rarere tekster, så som: «Reven rasker over isen…» og «Jeg gikk meg over sjø og land..» og «så går vi rundt om en enebærbusk» samtidig som vi nærmest tilber det opplyste treet.

        LES OGSÅ: Alarm! Snikislamisert Ikea truer jula!
      
Før det har enkelte av oss stått i lange køer utenfor gudshusene som vi ellers i året ikke frekventerer. Senere på kvelden ankommer i enkelte hjem en lettere animert tulling som er ikledd rød drakt og maske med hvitt skjegg, og som stinker konjakk, for å skremme vettet av de aller minste. Enda senere på kvelden begynner enkelte av oss å krangle og slåss, og krisesentrene og krisetelefonen varsler om stor pågang, samtidig som politiet har mer enn nok med å ordne opp i husbråk.
Enkelte av oss eter og drikker og spyr til vi våkner første dag i det nye året i kraftig bakrus og med tom lommebok. Og den samme historien gjentar seg hvert år – for det er viktig å holde på tradisjonene.
Ha for øvrig en hyklersk god jul, og for å sitere forfatteren Ingvar Ambjørnsen: «Tro gjerne på Kristus, men ikke på nissen».

        Følg Adresseavisen Meninger på Facebook og Adresseavisen på Facebook, Instagram og Twitter
      
