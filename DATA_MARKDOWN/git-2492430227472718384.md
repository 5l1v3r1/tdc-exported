
# Politie valt Rotterdams restaurant binnen na tip

Published at: **2019-11-05T20:51:26+00:00**

Author: ****

Original: [RTV Rijnmond](https://www.rijnmond.nl/nieuws/188171/Politie-valt-Rotterdams-restaurant-binnen-na-tip)

"Ik was aan het werk toen ik merkte dat er buiten commotie was. Er zat op dat moment één klant in de zaak", vertelt de eigenaar.
"Toen ik buiten kwam, stond er politie. Een agent zei dat het personeel naar buiten moest komen," vervolgt de baas van het restaurant. "De andere drie personeelsleden zijn toen met mij naar buiten gegaan. De klant merkte wel dat er iets aan de hand was, maar hij bleef eten."
De vier medewerkers van het restaurant werden gefouilleerd door de politie. Die vertelde aan de eigenaar dat er een tip was gekomen dat er iemand met een wapen in de zaak was.
Toen even later een speciale eenheid ter plaatse was, viel deze het pand binnen. De klant - een reguliere gast volgens de eigenaar - werd meegenomen. ''Tien minuten later kwam hij terug en betaalde voor het eten. Hij mocht weer naar huis."
De eigenaar snapt dat de politie het zekere voor het onzekere neemt. "Maar het heeft mij wel klandizie gekost. Op een gegeven moment vertelde iemand mij dat hij had gehoord dat er een bom in mijn zaak zou zijn. Op dergelijke geruchten zit ik niet te wachten. We hebben een keurig restaurant. Iedereen is welkom."
Volgens de politie was een melding binnengekomen over een man die mogelijk een vuurwapen bij zich had. Getuigen zouden de man het restaurant hebben zien binnenlopen, waarop een team van de politie binnenviel. Een daar aanwezige man werd meegenomen, maar bleek niet de verdachte te zijn waar de politie naar op zoek was.
