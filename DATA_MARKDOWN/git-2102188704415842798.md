
# Президент підписав закон, який пришвидшить митні процедури

Published at: **2019-11-06T11:57:00+00:00**

Author: ****

Original: [Економічна правда](https://www.epravda.com.ua/news/2019/11/6/653387/)

Президент Володимир Зеленський підписав законопроєкт №1048, який запровадить в Україні інститут авторизованого економічного оператора (АЕО) і наблизить митні процедури до стандартів ЄС.Про це повідомляє сайт Міністерства фінансів.
На думку Мінфіну, впровадження програми АЕО в Україні пришвидшить митні процедури та підвищить конкурентоспроможність українського бізнесу.
Законопроект був розроблений на виконання зобов’язань України в рамках Угоди про асоціацію з Європейським Союзом та Угоди Світової організації торгівлі про спрощення процедур торгівлі.
Зазначається, що програми авторизованого економічного оператора вже реалізовано у 83 країнах світу, ще 19 країн перебувають у стадії їх активного впровадження. За останній рік значно зросла кількість укладених міжнародних угод про взаємне визнання АЕО - з 57 до 78.
Як повідомляє Мінфін, програма АЕО надає для підприємств:
- пришвидшення проходження митних процедур (знижений рівень ризику; процедура спрощеного декларування);
- підвищення сервісу надання митних послуг (можливість надходження товарів відразу на склад компанії; попередження про здійснення фізичного огляду вантажу);
- економія витрат (зменшення затримок на кордоні; зменшення витрат на послуги митних терміналів);
- передбачуваність ведення бізнесу (прозорі та заздалегідь зрозумілі процедури митного оформлення; підвищення рівня безпеки та поліпшення зв'язку між партнерами в ланцюгу постачань).
Статус АЕО зможуть отримувати підприємства, які займаються міжнародною торгівлею: імпортери, експортери, виробники, експедитори, перевізники, митні представники.
Цей статус дозволить їм проходити митні формальності  у спрощеному режимі. Статус АЕО компанії зможуть отримати, якщо вони не мали судимостей за контрабанду наркотиків та ліків, не порушували митні правила і не були притягнуті до відповідальності за злочини в господарській сфері.
Нагадаємо, що відповідний законопроєкт Верховна Рада ухвалила в цілому 2 жовтня 2019 року.
