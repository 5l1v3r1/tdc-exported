
# Mladé víno není jen svatomartinské, na Moravě jej už ochutnávají

Published at: **2019-11-02T13:56:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/mlade-vino-neni-jen-svatomartinske-na-morave-jej-uz-ochutnavaji/1816329?utm_source=rss&utm_medium=feed)

Bořetice (Břeclavsko) - Přestože do svátku svatého Martina zbývá ještě více než týden, na několika místech jižní Moravy mohli lidé letošní mladá vína ochutnávat už dnes. Putování po otevřených sklepech spojené s degustací prvních letošních vín připravili vinaři v Bořeticích, Zaječí i Moravské Nové Vsi na Břeclavsku.
"U nás v Bořeticích je hodně malovinařů, kteří svoje mladá vína nenechávají zatřídit jako svatomartinské. Známka se hodí pro vinařství, která mají větší produkci. My si takto mladé víno zvládneme bez problémů zobchodovat," konstatoval Karel Pilař, předseda vlády recesistické Svobodné spolkové republiky Kraví hora.
Putování za mladým vínem se v Bořeticích koná už pošesté a využívá popularity mladých vín, kterou zvyšuje Vinařský fond propagací známky Svatomartinské, kterou vlastní a každoročně propůjčuje vybraným vínům.
"Do prvního ročníku se zapojilo devět sklepů, letos je jich sedmnáct. Každoročně přijede okolo tisíce lidí, není to žádná masová akce," dodal Pilař.
Také v Zaječí mají letos šestý ročník Zaječského mladého vína. Podle předsedy vinařského spolku Jaroslava Nosrätiho si vinaři uvědomují, že obliba mladého vína je hlavně módní záležitostí. "To víno je samozřejmě pitelné, ale přece jen kvalitní víno potřebuje čas, což znamená, že mladá vína jsou trochu znásilněná. I proto menší vinařství připravují třeba jen jedno červené a jedno bílé mladé víno," řekl ČTK Nosräti.
Zájem o podzimní akci podle něj každoročně roste i bez reklamy, letos se do ní zapojilo 16 vinařství, včetně některých velkých, která mají i letos propůjčeno označení Svatomartinské. "To ale v prodeji nebude, nabízet budou jiná mladá vína, která tuto značku nenesou," dodal.
V Moravské Nové Vsi už podzimní otevřené sklepy, v nichž vinaři nabídnou i některé letošní víno, pořádají podvacáté. Termín už se ustálil na prvním víkendu v listopadu, tedy přibližně týden přes svatým Martinem.
"Letos se zapojilo 30 vinařů, většina z nich o známku Svatomartinské ani nežádá. Ale mladá vína jsou u nás jen doplňkem, který k podzimním otevřeným sklepům patří, nosným produktem jsou vína loňská," řekl předseda vinařského spolku v Moravské Nové Vsi Radek Vaněk.
Z trojice pravidelných akcí otevřených sklepů, které se pravidelně konají na jaře, v létě a na podzim je podzimní termín mezi lidmi nejpopulárnější, obvykle přijíždí okolo 1500 hostů.
Značka Svatomartinské byla registrovaná v roce 1995 a od roku 2005 je jejím vlastníkem Vinařský fond, který ochrannou známku každoročně propůjčuje vinařům. Letos fond popatnácté organizuje propagaci vín pod jednotným logem, svatomartinská vína jsou označená na etiketě známým symbolem svatého Martina na koni.
