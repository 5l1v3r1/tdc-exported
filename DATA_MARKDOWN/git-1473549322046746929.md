
# Pożar kamienicy w Szczecinie. Trzy osoby nie żyją

Published at: **2019-11-01T15:28:00+00:00**

Author: **MAK/pm**

Original: [TVN24](https://www.tvn24.pl/pomorze,42/szczecin-pozar-kamienicy-trzy-osoby-nie-zyja,982193.html)

Pożar wybuchł w mieszkaniu na drugim piętrze kamienicy przy ulicy Małkowskiego w Szczecinie. Straż pożarna dostała informację o pożarze po godzinie 13 w piątek.
- Po dostaniu się do pomieszczeń i opanowaniu rozprzestrzeniającego się ognia strażacy stwierdzili, że trzy osoby nie żyją - mówił na antenie TVN24 młodszy  kapitan Tomasz Kubiak, rzecznik prasowy komendanta wojewódzkiego PSP w Szczecinie.
Jak ustalił reporter TVN24 Sebastian Napieraj, ofiary to małżeństwo, które zginęło w mieszkaniu i około 30-letnia kobieta, którą znaleziono na klatce schodowej.
Kubiak dodał, że dwie inne osoby podtruły się dymem.
30 osób zostało ewakuowanych ze swoich mieszkań. Przebywają obecnie w autobusach, ale - jak zapewnił prezydent Szczecina Piotr Krzystek - są już przygotowane hotele dla tych, którzy nie mają gdzie spędzić nocy.
- Dla  rodzin, które pozbawione są możliwości przebywania w budynku, zabezpieczamy możliwość spędzenia nocy kolejnej, a być może większej ilości nocy w hotelach - mówił Krzystek przed budynkiem.
Dodał, że jeśli będzie taka potrzeba, miasto zapewni także lokale zastępcze osobom, które straciły mieszkania. - Spalone jest jedno mieszkanie i uszkodzone trzy - wyjaśnił.
Pożar jest już opanowany, ale cały czas trwa akcja służb. Na miejscu jest pięć zastępów straży pożarnej.
Joanna Biranowska-Sochalska z Prokuratury Okręgowej w Szczecinie poinformowała, że Prokuratura Rejonowa Szczecin Śródmieście wszczęła postępowanie.
- Postępowanie jest prowadzone w kierunku podejrzenia sprowadzenia zdarzenia zagrażającego życiu i zdrowiu wielu osób, mającego postać pożaru - przekazała.
Grozi za to do 10 lat więzienia.

        
          Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na Kontakt24@tvn.pl.
        
      
