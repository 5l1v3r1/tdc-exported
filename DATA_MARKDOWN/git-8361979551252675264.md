
# Укрзалізниця планує подвоїти кількість поїздів Інтерсіті+

Published at: **2019-11-04T09:45:00+00:00**

Author: ****

Original: [НВ](https://nv.ua/ukr/biz/markets/ukrzaliznicya-planuye-podvojiti-kilkist-pojizdiv-intersiti-50051440.html)

Укрзалізниця планує вдвічі збільшити кількість швидкісних поїздів. Зокрема, це рухомий склад, що використовується на маршрутах поїздів класу Інтерсіті+. Про це заявив голова правління компанії Євген Кравцов, повідомили в УЗ.
«Завдання уряду на наступні 5 років — збільшити на 10 одиниць кількість рухомого складу, що використовується на швидкісних маршрутах. Таким чином, ми вдвічі збільшимо парк цих поїздів та зможемо запропонувати нашим клієнтам кращий сервіс», — сказав він.
Також Кравцов нагадав, що Укрзалізниця встановила рекорд з виконання капітально-відновлювального ремонту пасажирських вагонів: «Ми змогли модернізувати близько 200 пасажирських вагонів, це рекорд за останні 7 років. Цього року ми плануємо таким ремонтом оновити близько 40 вагонів. Крім того, до кінця року ми отримаємо перший вироблений в Україні дизель-поїзд, котрий плануємо поставити на маршрут до аеропорту Бориспіль», — повідомив керівник Укрзалізниці.
Укрзалізниця на сьогодні має на балансі 10 швидкісних міжрегіональних електропоїздів подвійного живлення моделі HRCS2 виробництва компанії Hyundai Rotem (Південна Корея); 2 швидкісні міжрегіональні електропоїзди подвійного живлення моделі ЕКр-1 вітчизняного виробництва Крюківського вагонобудівного заводу; 2 швидкісні двоповерхові електропоїзди подвійного живлення моделі EJ 675 виробництва компанії Skoda Vagonka (Чеська Республіка); 10 пасажирських вагонів поліпшеної конструкції з експлуатаційною швидкістю 160 км/год виробництва КВБЗ, які використовуються в складі двох міжрегіональних поїздів у п’ятивагонній комплектації.
Як повідомлялося, Укрзалізниця проведе первинне розміщення акцій (IPO) на одній із міжнародних бірж. Перед тим УЗ буде розділено на трьох операторів.
