
# Toate jocurile se vor face luni: Parlamentarii votează mâine învestirea Guvernului Orban. Sunt necesare cel puţin 233 de voturi

Published at: **2019-11-03T08:39:50+00:00**

Author: **Diana Grigore**

Original: [Ziarul Financiar](https://www.zf.ro/eveniment/toate-jocurile-se-vor-face-luni-parlamentarii-voteaza-maine-investirea-guvernului-orban-sunt-necesare-cel-putin-233-de-voturi-18534417)

Parlamentarii se întrunesc, luni, de la ora 14:00, în şedinţă comună de plen, pentru a vota învestirea Guvernului Orban. Pentru a putea fi învestit sunt necesare cel puţin 233 de voturi, pe care premierul desemnat susţine că le are.
Marţi şi miercuri au avut loc audierile în comisiile de specialitate din Parlament ale miniştrilor desemnaţi pentru a face parte din Guvernul Orban. Din cei 16 miniştri propuşi, trei dintre ei, respectiv Florin Cîţu, propus la Finanţe, Ion Ştefan, propunerea pentru Dezvoltare şi Violeta Alexandru, propusă la Ministerul Muncii au înregistrat avize negative.
Ludovic Orban a afirmat, însă, că avizul din comisii este consultativ şi că nu îi va schimba pe miniştri care au primit aviz negativ.
Premierul desemnat a încheiat săptămâna trecută mai multe acorduri politice cu partidele parlamentare, în vederea susţinerii învestirii Guvernului.
Primul care a semnat protocolul de colaborare a fost PMP. Eugen Tomac a susţinut că „în linii mari” toţi cei 18 parlamentari din formaţiune vor vota Guvernul Orban. PMP a renunţat la condiţia referitoare la a face parte din Guvern şi la înfiinţarea Ministerului pentru Republica Moldova.
Şi USR a semnat un acord politic cu PNL. Printre condiţiile cerute de formaţiunea condusă de Dan Barna se numără abrogarea Legii recursului compensatoriu, revenirea la alegerile primarilor în două tururi şi abrogarea OUG 114/2018.
Ludovic Orban a încheiat un protocol de colaborare şi cu UDMR. Kelemen Hunor a declarat, luni, că a semnat acordul politic cu Ludovic Orban şi toţi parlamentarii UDMR vor fi prezenţi la vot. Condiţiile UDMR regăsite în acord se referă la acordarea a 6% din PIB pentru Educaţie şi realocarea sumei de 2 miliarde de euro din Programul Operaţional Infrastructura Mare spre Programul Operaţional Regional. Alte condiţii sunt: angajamentul Guvernului că nu va emite Ordonanţe în domeniul Justiţiei şi respectarea drepturilor minorităţilor etnice.
Totodată, PNL şi ALDE au semnat un acord politic care prevede 12 condiţii, printre care reţinerea de a mai da ordonanţe de urgenţă în domeniul justiţiei, dar şi continuarea proiectelor în curs de derulare în infrastructură. Călin Popescu Tăriceanu a susţinut că 23 de parlamentari din formaţiune vor fi prezenţi la vot.
Guvernul Orban va fi susţinut şi de grupul minorităţilor naţionale, potrivit anunţului făcut Varujan Pambuccian. Minorităţile au avut „o singură sugestie”, aceea ca secretarul general al Guvernului să aibă rang de ministru.
Pe de altă parte, Pro România şi PSD nu vor vota învestirea Guvernului.
Liderul PSD Viorica Dăncilă a spus în nenumărate rânduri că social-democraţii nu vor fi prezenţi în sală, iar cei care vor încălca această decizie vor fi excluşi din partid.
Şi Victor Ponta a susţinut ideea ca parlamentarii din pro România să nu fie prezenţi în sală. Ulterior, acesta a declarat că, dacă Ludovic Orban îi va schimba pe cei trei miniştri propuşi care au primit aviz negativ în comisii, Pro România va asigura cvorumul, însă nu va vota.
Ludovic Orban, premierul desemnat, a afirmat la finalul negocierilor, că a depăşit cifra de 233 de parlamentari care susţin Guvernul său.
Pentru a putea fi învestit Guvernul Orban sunt necesare minim 233 de voturi.
Potrivit calendarului aprobat de conducerea celor două camere ale Legislativului, votul pentru învestirea Guvernului Orban urmează să fie dat în plenul reunit al Parlamentului luni, de la ora 14.00.
