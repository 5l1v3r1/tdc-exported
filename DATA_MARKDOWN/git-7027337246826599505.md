
# وزیر ارشاد: توجه به معیشت خبرنگاران در اولویت قرار دارد

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697265/%D9%88%D8%B2%DB%8C%D8%B1-%D8%A7%D8%B1%D8%B4%D8%A7%D8%AF-%D8%AA%D9%88%D8%AC%D9%87-%D8%A8%D9%87-%D9%85%D8%B9%DB%8C%D8%B4%D8%AA-%D8%AE%D8%A8%D8%B1%D9%86%DA%AF%D8%A7%D8%B1%D8%A7%D9%86-%D8%AF%D8%B1-%D8%A7%D9%88%D9%84%D9%88%DB%8C%D8%AA-%D9%82%D8%B1%D8%A7%D8%B1-%D8%AF%D8%A7%D8%B1%D8%AF)

وزیر ارشاد گفت: توجه به معیشت خبرنگاران در اولویت قرار دارد و این وزارتخانه برای رفع مشکلات اصحاب رسانه در تلاش است.
به گزارش ایلنا، سید عباس صالحی امروز پنجشنبه در دیدار با آیت الله سید محمد شاهچراغی نماینده ولی فقیه در استان سمنان گفت: در اربعین امسال بیش از سه میلیون زائر از ایران برای بهره‌مندی از پیاده روی اربعین حسینی در کشور عراق شرکت کردند و برگزاری آیین‌های از این دست نشان دهنده عمق پیوندهای دینی دو کشور است.
وی ادامه داد: دشمنان در صدد رخنه برای اختلاف بین دو ملت هستند اما پیوندهای میان ایران و عراق جدایی‌ناپذیر است.
وزیر فرهنگ و ارشاد اسلامی با اشاره به سفر یک‌روزه خود به استان سمنان ضمن ابلاغ سلام ویژه رئیس جمهوری به آیت الله شاهچراغی، مسئولان و مردم این استان خاطرنشان کرد: نگاه دکتر روحانی به استان سمنان با توجه به ظرفیت‌های موجود، ویژه است.
صالحی تصریح کرد: هماهنگی و هم‌فکری بسیار خوبی بین مسئولان استان برای رفع مشکلات زیرساختی در بخش‌های هنر و فرهنگ وجود دارد که از این فضای وحدت برای رفع مشکلات باید به بهترین نحو استفاده شود.
وی ادامه داد: در سال جاری بیش از ۸۰ هزار حاجی از ایران برای بهره‌مندی معنوی به حج تمتع اعزام شدند که با وجود مشکلات، این اعزام‌ها عزتمندانه بود.
وزیر فرهنگ و ارشاد اسلامی گفت: در بخش اوقاف سیاست‌های جدیدی تعریف شده است که سازمان اوقاف و امور خیریه در بخش دانش بنیان فرهنگ، بنیان توسعه استانی و کشور، وقف موتور، توسعه اقتصادی و فرهنگی با تحرک‌های جدید اقدام‌های لازم را انجام می دهد.
صالحی ابراز داشت: بیش از ۲۰ هزار کانون فرهنگی و هنری مساجد در کشور فعال است که در این کانون‌ها دست‌کم دو میلیون نفر عضو هستند.
وی یادآور شد: در فعالیت‌های قرآنی در سال‌های گذشته در کشور اقدام‌های خوبی انجام شده است.
از سال ۹۲ تا امروز ۹۵۰ کتابخانه در سراسر کشور تاسیس شده است
وزیر ارشاد تصریح کرد: در سال گذشته ۱۰۰ هزار عنوان کتاب در کشور چاپ شده است که این آمار نشان می دهد که بعد از پیروزی انقلاب اسلامی چاپ کتاب از نظر کمی و کیفی رشد قابل توجه و چشمگیری داشته است. رشد کمی و کیفی مکتوب‌ها در علوم محض، انسانی و اسلامی در دهه‌های گذشته در کشور چشمگیر بوده است.
وی گفت: از سال ۹۲ تاکنون دست‌کم ۸۰۰ کتابخانه و در سال ۹۷ بیش از ۱۰۰ کتابخانه در کشور تاسیس شد.از ابتدای سال ۹۸ تاکنون نیز بیش از ۵۰ کتابخانه در کشور تاسیس شده و باشگاه‌های کتابخوانی در نقاط مختلف کشور راه اندازی شده است.

        توجه به معیشت خبرنگاران در اولویت قرار دارد
      
صالحی گفت: ارتباط خوبی بین دولت و رسانه‌های مکتوب و خبرگزاری‌ها برقرار است، رسانه‌ها در انعکاس اخبار به مسایل خاص و منافع ملی توجه دارند که این مسایل بسیار دارای اهمیت است. توجه به معیشت خبرنگاران در اولویت قرار دارد و این وزارتخانه برای رفع مشکلات اصحاب رسانه در تلاش است.
وزیر فرهنگ و ارشاد اسلامی اضافه کرد: دولت در دیگر بخش‌های هنری و فرهنگی از جمله هنرهای نمایشی و هنر عام دغدغه دارد و نسبت به رشد کمی و کیفی آنها تلاش می کند.
سیدعباس صالحی روز پنجشنبه در سفری یک روزه به منظور شرکت در چند برنامه فرهنگی به استان سمنان سفر کرده است.
