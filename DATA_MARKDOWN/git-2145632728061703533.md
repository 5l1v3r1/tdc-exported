
# Suma uraşă pentru care s-a vândut celebrul costum din piele neagră purtat de Olivia Newton-John în Grease

Published at: **2019-11-04T22:00:00+00:00**

Author: **Redactia Descopera.ro**

Original: [DESCOPERĂ](https://www.descopera.ro/dnews/18538973-suma-urasa-pentru-care-s-a-vandut-celebrul-costum-din-piele-neagra-purtat-de-olivia-newton-john-in-grease)

Celebrul costum din piele neagră purtat de actriţa Olivia Newton-John în scena finală a musicalului de succes "Grease" (1978) a fost vândut pentru 405.700 de dolari, dublul sumei la care fusese estimat, la o licitaţie organizată de casa Julien's Auctions din Los Angeles, la finalul săptămânii trecute, potrivit Mediafax.
Costumul a făcut parte dintre cele aproximativ 500 de obiecte scoase la vânzare de actriţa australiană. Banii strânşi în urma vânzării costumului, precum şi o parte din suma totală generată de licitaţie, respectiv 2,4 milioane de dolari, vor fi donaţi unui centru pentru tratarea cancerului din Australia.
La aceeaşi licitaţie, un afiş pentru filmul "Grease" semnat de Newton-John, John Travolta şi alţi membri ai distribuţiei a fost vândut pentru 64.000 de dolari, iar rochia roz cu care actriţa a mers la premiera de la Los Angeles a fost adjudecată pentru 18.750 de dolari.
La sfârşitul anului trecut, actriţa şi cântăreaţa australiană de origine britanică Olivia Newton-John, în vârstă de 71 de ani, a anunţat că a fost diagnosticată cu cancer pentru a treia oară, în ultimele trei decenii. Actriţa a spus că tratează acest cancer, care i-a fost descoperit la baza coloanei vertebrale, cu medicamente "moderne", dar şi cu remedii naturale.
