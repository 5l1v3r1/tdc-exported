
# Quartararo continua imparable i Marc Márquez pateix una violenta caiguda

Published at: **2019-11-02T07:34:53+00:00**

Author: **esport3**

Original: [CCMA](https://www.ccma.cat/esport3/quartararo-continua-imparable-i-marc-marquez-pateix-una-violenta-caiguda/noticia/2960318/)

Tal com ja va demostrar en les sessions d'entrenament lliures, Fabio Quartararo té la mesura presa al circuit de Sepang de tal manera que ha aconseguit la "pole position" del Gran Premi de Malàisia de MotoGP i ha rebaixat, a més, un altre cop, el registre del circuit. El pilot de Yamaha Petronas celebra d'aquesta manera la confirmació que la temporada que ve disposarà d'una moto oficial al circuit d'on prové el seu principal patrocinador.
Quartararo s'exhibeix corrent a casa i en part és perquè el traçat de Sepang s'adapta molt millor a les Yamaha que a les altres motos. Tant és així que la marca del diapasó ha monopolitzat la primera línia. En segon lloc sortirà Maverick Viñales, autor d'una gran sessió de qualificació només eclipsada pel fenomen Quartararo, Franco Morbidelli completa la terna de sortida. S'ha d'anar fins al quart lloc, on hi ha la Ducati d'Andrea Dovizioso, per trobar una moto que no sigui una Yamaha.
Marc Márquez, ja coronat campió del món, ha estat de pega. Una violenta caiguda quan intentava aproximar-se als temps de Quartararo ha limitat la seva participació i l'ha deixat en un discret onzè lloc. La millor notícia per al cerverí, però, és que no ha patit conseqüències greus arran de la seva aparatosa caiguda. Amb tot, té traumatismes als dos genolls i les espatlles adolorides, i haurà de passar proves mèdiques aquest diumenge abans de la cursa per veure si el declaren apte per córrer.  
A més de Maverick Viñales hi ha un altre català entre els 10 primers: Àlex Rins, que sortirà des de la setena posició amb la seva Suzuki.
 
 
