
# Neverjetno: SDS se je povezala z Levico

Published at: **2019-11-04T06:05:00+00:00**

Author: **Alenka Penjak**

Original: [Primorske novice](https://www.primorske.si/primorska/istra/neverjetno-sds-se-je-povezala-z-levico)


        V piranskem občinskem svetu je nastala nova politična koalicija. Pozornost vzbuja predvsem zato, ker sta v njej predstavnika strank iz skrajnih političnih polov, Levice in SDS, koordinator koalicije pa je član SMC.
      
PIRAN > Na zadnji seji piranskega občinskega sveta je Barbara Kožar iz Levice pojasnila, da se je njena stranka povezala v enotno svetniško skupino skupaj s SDS, ki jo zastopa Vojko Jevševar, in z neodvisnim svetnikom Savom Radićem. Ta je v občinski svet stopil kot član stranke Slovenija za vedno, ki je ena od političnih grupacij, ki jih obvladuje nekdanji koprski župan Boris Popovič. Radić je Slovenijo za vedno zapustil po glasovanju o občinskem proračunu, ki ga je podprl, stranka pa je imela nasprotno mnenje.
“V neodvisni svetniški skupini bomo v prihodnje sodelovali in enotno glasovali. Ko si to zasluži, občinska uprava potrebuje pomoč, in mi bomo z njo konstruktivno sodelovali,” je pojasnila Kožarjeva. Iz tega je razumeti, da bodo podpirali projekte piranskega župana Đenia Zadkovića. V prvem letu tega mandata je bila omenjena trojica neopredeljena: občasno je podpirala Zadkovićeve predloge, včasih pa je glasovala tudi v sozvočju z GZOP in županovimi nasprotniki.
Napovedali so, da je njihov koordinator AndrejKorenika, predsednik lokalnega odbora SMC in nekdanji občinski svetnik ter županski kandidat, ki je dandanes tudi član nadzornega odbora občine. Na naše vprašanje, zakaj je začel združevati piranske občinske svetnike, pravi, da ga zanima napredek občine.
“Združili so se na moj predlog, saj si želimo, da bi projekte, ki so občini v korist, izpeljali še v tem županskem mandatu. Naš cilj ni rušenje župana Đenia Zadkovića, čeprav smo do njega kritični in menimo, da je požrl svoje predvolilne obljube. Ne želimo preostalih treh let njegovega mandata vreči v smeti. V našem interesu je, da se vsi premaknemo z mrtve točke,” je za naš časnik pojasnil Andrej Korenika. Dodaja, da so v enotno svetniško skupino vabljeni tudi ostali občinski svetniki.
Na lokalni ravni pogosto nastanejo koalicije, ki so v nasprotju z državno ravnjo in se zdijo z ideološkega vidika povsem nelogične, na primer koalicije med SD in SDS oziroma NSi. Kljub temu se v Sloveniji po naših podatkih še ni zgodilo, da bi v koaliciji skupaj pristali SDS kot desnosredinska stranka in radikalno leva Levica. Da jima ob tem asistira še sredinska in izpričano liberalna SMC, pa še dodatno zavozla zadevo.
