
# نگرانی رژیم‌ صهیونیستی از پیشرفت موشکی جدید ایران

Published at: **2019-11-03T00:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980812001.html)

 کارشناسان موشکی رژیم صهیونیستی از پیشرفت اخیر موشکی ایران به شدت ابراز نگرانی کرده‌اند.
به گزارش فارس، ایران از کیتی رونمایی کرده که این قابلیت را دارد که موشک‌های سطح به سطح غیر هدایت شونده را به موشک‌های هدایت شونده تبدیل کند.
به گزارش نشنال اینترست، کیت «لبیک» شبیه واحدهای هدایت کننده‌ای که در خانواده موشک‌های پیشرانه‌ با سوخت جامد فاتح 110 استفاده می‌شود،‌ است.
این کیت همانند خانواده موشک‌های فاتح 110 جایی میان پیشرانه راکت و کلاهک آن نصب می‌شود تا به هدایت پرتابه بپردازد.
بنابر نوشته این نشریه آمریکایی، به نظر می‌رسد که این کیت با راکت‌های خمپاره‌ای سنگین زلزال با قطر 610 میلیمتر، سازگار باشد.
این تحول، کارشناسان نظامی رژیم صهیونیستی را نگران کرده است چون زرادخانه موشکی حزب‌الله دست کم دارای 150 هزار موشک است که به سوی رژیم صهیونیستی نشانه گرفته شده است.
«یوزی رابین» کارشناس صهیونیستی دفاع موشکی در گفت‌وگو با روزنامه صهیونیستی تایمز اسرائیل گفت: «کیت تبدیل کننده خودش چیز جدیدی نیست و از آن برای سال‌ها استفاده می‌شود و پیش‌تر نیز از این کیت‌ها برای موشک‌های خانواده فاتح 110 نیز استفاده می‌شده است.»
وی اضافه کرد: «چیزی که اینجا جدید است آیرودینامیک بال‌ها است که بسیار منحصر بفرد بوده و پیش از این تاریخ نیز در ایران یا در هیچ کشور دیگری دیده نشده است. حرکت به سوی طراحی بومی به جای کپی برداری از دیگران نشان از اعتماد به نفس است. احتمالا هدف از آیرودینامیک منحصر بفرد و جدید افزایش مانورپذیری راکت‌های تبدیل شده است.»
به نوشته نشنال اینترست، موشک‌های غیر هدایت شونده یکی از پایه‌های ثابت جنگ از زمان جنگ جهانی دوم بوده است،‌ زمانی که موشک‌های افسانه‌ای کاتیوشای روسیه نیروهای نازی را از پا در آورد.
اگر چه این موشک‌ها باعث ایجاد وحشت و ویرانی چشمگیری می‌شوند اما این موشک‌ها تسلیحاتی غیر دقیق بوده که تنها با شلیک‌های گسترده می‌توان هدف را ویران کرد.
اگر ایران بتواند موشک‌های غیر هدایت شونده را به تسلیحاتی هدایت شونده تبدیل کند،‌ این موضوع می‌تواند تغییر چشمگیری در تاثیرگذاری موشک‌ها ایجاد کند.
پایگاه نشنال اینترست در ادامه گزارش خود مدعی شد: «ایران سامانه‌‌های موشکی مختلفی دارد که به طور گسترده‌ای بر پایه طراحی موشک‌های قدیمی شوروی است.»
ایران همچنین چندین نوع موشک‌های بالستیک هدایت شونده نظیر فاتح-110 دارد که برد آن بیش از 100 مایل بوده و هدایت کننده آن جی‌پی‌اس است.
نگرانی اسرائیل جای تعجب ندارد چون پیشتر نیز نگران شلیک‌های گسترده موشک از سوی حزب‌الله در سرتاسر مرزهای لبنان بوده اما هم اکنون باید این موضوع را نیز مد نظر قرار دهد که شلیک‌ گسترده موشک‌های هدایت شونده به سوی اهداف استراتژیک نظیر مخازن نفتی،‌ پالایشگاه‌های شیمیایی و فرودگاه‌های نظامی است.
اگر این موشک‌ها قابلیت مانورپذیری نیز داشته باشند ممکن است که سامانه‌های دفاع موشکی اسرائیل نظیر گنبد آهنین نیز نتوانند با آنها مقابله کنند.
بر اساس گزارش فوق، اما عربستان سعودی نیز باید نگران باشد. حمله اخیر پهپادی و موشکی به تاسیسات نفتی سعودی که توسط حوثی‌های یمن انجام شده خسارات زیادی ایجاد کرد.
اگر چه سعودی‌ها میلیاردها دلار برای خرید سامانه دفاع موشکی آمریکایی پاتریوت هزینه کردند اما سعودی‌ها در ردیابی و مقابله با پهپادها و موشک‌ها شکست خوردند. حال این سامانه دفاع موشکی چگونه خواهد توانست در برابر رگبار گسترده موشک‌های هدایت شونده به دفاع بپردازد.
