
# شهردار تهران: مانند گذشته در کنار سارایوو هستیم

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697103/%D8%B4%D9%87%D8%B1%D8%AF%D8%A7%D8%B1-%D8%AA%D9%87%D8%B1%D8%A7%D9%86-%D9%85%D8%A7%D9%86%D9%86%D8%AF-%DA%AF%D8%B0%D8%B4%D8%AA%D9%87-%D8%AF%D8%B1-%DA%A9%D9%86%D8%A7%D8%B1-%D8%B3%D8%A7%D8%B1%D8%A7%DB%8C%D9%88%D9%88-%D9%87%D8%B3%D8%AA%DB%8C%D9%85)


        حناچی مشکل آلودگی هوا و پسماند را مشکل اپیدمیک همه شهرهای بزرگ عنوان کرد و با اشاره به جمعیت سارایوو که کمتر از نیم میلیون نفر است، گفت: جمعیت نیم میلیونی برای آلودگی هوا کمی زود است و کلانشهرها در آستانه ۷۰۰ هزار و تا یک میلیون نفر باید اقداماتی را در زمینه آلودگی هوا انجام دهند، در غیر این صورت منجر به هزینه های بیشتر خواهد شد. بنابراین شما در زمان درستی به فکر افتاده اید.
      
شهردار تهران و سارایوو در دیدار با یکدیگر بر توسعه همکاری های دو جانبه تاکید کردند.
به گزارش  خبرآنلاین، پیروز حناچی در دیدار با عبدالله اسکاسا شهردار سارایوو گفت: ما از سارایوو و آن چیزی که از جنگ بوسنی به ذهن مردم متبادر می شود نمی‌خواهیم صحبت کنیم. به غیر از جنگ، پل تاریخی مستا نیز در یاد همگان است که دنیا برای حفظ آن تلاش کرد.
او با بیان اینکه میان ایران و بوسنی هرزگوین هم در دوره معاصر و از دوران قدیم، قرابت و نزدیکی زیادی بوده است، اظهار کرد: بخشی از این قرابت فرهنگی بوده است. امیدوارم سفر شما به تهران زمینه ساز همکاری‌های بیشتر میان این دو شهر بزرگ باشد.
حناچی مشکل آلودگی هوا و پسماند را مشکل اپیدمیک همه شهرهای بزرگ عنوان کرد و با اشاره به جمعیت سارایوو که کمتر از نیم میلیون نفر است، گفت: جمعیت نیم میلیونی برای آلودگی هوا کمی زود است و کلانشهرها در آستانه ۷۰۰ هزار و تا یک میلیون نفر باید اقداماتی را در زمینه آلودگی هوا انجام دهند، در غیر این صورت منجر به هزینه های بیشتر خواهد شد. بنابراین شما در زمان درستی به فکر افتاده اید.
شهردار تهران این را هم گفت که با توجه به مشکلات شما، ما آمادگی هرگونه همکاری را داریم و حتی می توانیم مشاورانی که در این زمینه کار می کنند را به شما معرفی کنیم. کاری که از دستمان بربیاید را انجام می دهیم و مانند سابق در کنار سارایوو خواهیم بود. البته پیش از سفر یا همزمان با سفرم به سارایوو تمهیداتی در این رابطه انجام می دهیم.
او با تاکید بر لزوم مطالعه بر روی منشا آلودگی هوا گفت: در تهران ۸۰ درصد منشا آلودگی هوا سوختهای فسیلی است.
به گفته حناچی؛ استانبول هم حدود سه دهه پیش تقریبا وضعیت مشابه سارایوو را داشت، البته استانبول به نسبت سارایوو مسطح و دارای دشت های باز است اما مصرف ازت و ذغال سنگ عامل اصلی آلودگی هوا بود.
شهردار تهران با تاکید بر لزوم اندازه گیری و مطالعه بر روی ذرات معلق pm۲.۵ توضیح داد: pm۲.۵ و pm۱۰ مستقیما بر روی سلامتی شهروندان اثر می گذارد و در شرایط وارونگی هوا و زمانی که از حد استاندارد خارج می شود ممکن است سبب ایست قلبی شود. بنابراین باید درباره این معضل تمهیداتی اندیشید.
او با بیان اینکه ما هم در تهران البته با مقیاس های متفاوت با این مشکلات مواجه هستیم، گفت: هشت و نیم میلیون نفر در داخل محدوده تهران زندگی می کنند، چهار و نیم میلیون خودرو در تهران تردد می کنند، سه میلیون دوچرخه و موتور در تهران وجود دارد و ۴۰ درصد حمل و نقل داخلی تهران با خودرو شخصی انجام می شود. بنابراین ما در زمستان با وارونگی هوا مواجه هستیم اگر باد و بارندگی نباشد. چند سال پیش تهران ار هفت روز به دلیل آلودگی هوا تعطیل کردیم.
حناچی اینکه منشا آلودگی هوا چیست را مهم توصیف کرد و افزود: در دو سال اخیر در تهران برنامه کاهش (Lez) اچرا می شود که داخل محدوده طرح را به دوربین های معاینه فنی مجهز کردیم. با این روش ۲۰ درصد ذرات معلق را کاهش دادیم. البته بارندگی ها هم به یاری مان آمد.
شهردار تهران به شهردار سارایوو توصیه کرد: قبل از هر اقدامی مطالعه دقیقی روی مراکز ایجاد آلودگی انجام دهید و این، نقشه راه شما را مشخص می کند و بسته به میزان درصد آلودگی اولویت بندی کنید. ما هم کمک خواهیم کرد و شرکتهای فعال در این زمینه را می توانیم به شما معرفی کنیم. مثل شرکت کنترل کیفیت هوای تهران که به طور دائمی با نرم افزاری وضعیت هوای تهران را گزارش میدهد.
به گفته حناچی؛ استفاده از نرم افزارها بسیار مهم است و درواقع مشارکت دادن مردم در انجام ماموریت هاست
او اظهار امیدواری کرد که این رویداد برای شهردار سارایوو مفید باشد و از او برای بازدید از جاذبه های تهران دعوت کرد.
عبدالله اسکاسا شهردار سارایوو هم با ابراز خوشحالی از حضور در تهران گفت: احساس خوبی از دیدار با جناب عالی (حناچی) دارم و از شما به واسطه دعوتتان تشکر می کنم. همراه با ما سفیر بوسنی و هرزگوین در تهران هم حضور دارد و میان تهران و سارایوو یک قرارداد خواهر خواندگی امضا شده است که چارچوب مناسبی برای همکاری ها و روابط دو جانبه است.
او به صحبت های شهردار تهران درباره اشتراکات فرهنگی دو کشور اشاره کرد و گفت: با توجه به صحبت های آقای شهردار، ما روابط خوب سنتی داریم و باید آن را به همکاری های خوب تبدیل کنیم.
شهردار سارایوو خطاب به شهردار تهران گفت: گفتید نمی خواهید به جنگ اشاره کنید اما باید گفت که نقش جمهوری اسلامی ایران و دفاع از ما در سال های ۱۹۹۲ تا ۱۹۹۵ غیر قابل انکار است و مردم بوسنی قدردان جمهوری اسلامی ایران هستند. موارد بسیار زیادی وجود دارد که می توانیم الان درباره آنها همکاری کنیم.
به گفته او؛ دو موضوع در توسعه روابط دو کشور تاثیرگذار است؛ نخست رژیم بیزایی و دیگری نقل و انتقلات مالی است که مانع توسعه روابط دو کشور است اما این دو موضوع در سطح دو کشور است باید برای حل آن سعی و تلاش کرد.
عبدالله اسکاسا با بیان اینکه در سارایوو یک مرکز فرهنگی ایرانی وجود دارد که خوب کار می کند، گفت: ما در همین رابطه با آن مرکز فرهنگی، روزهای مهم در جمهوری اسلامی ایران را هر سال در شورای شهر برگزار می کنیم. این رخداد فرصت خوبی برای شناساندن ایران به مردم بوسنی است.
او همچنین از پیروز حناچی شهردار تهران دعوت کرد تا به سارایوو سفر کند و اظهار کرد: یکی از موضوعات بسیار مهم شهری، حوزه شهرسازی است و شنیده ام که شهردار تهران تخصص زیادی در این زمینه دارد. سارایوو در یک موقعیت جغرافیایی استراتژیک قرار دارد که در منطقه حساس است. بنابراین به دنبال مناطقی هستیم که شهر را گسترش دهیم.
شهردار سارایوو دو مشکل مهم این شهر را آلودگی بسیار زیاد هوا در زمستان و بازیافت زباله ها عنوان کرد و توضیح داد: علت آلودگی هوا این است که اطراف شهر سارایوو را کوه پوشانده و شما اطلاع ندارید چون در آنجا نبودید و سال آینده اگر سفری به سارایوو داشته باشید از نزدیک مشاهده خواهید کرد. پیشنهاد می کنیم در یکی از روزهای جمهوری اسلامی که در سارایوو برگزار میشود به این شهر سفر کنید البته ماه می بهترین ماه برای سفر به بوسنی است.
عبدالله اسکاسا آلودگی هوا را یکی از مهم ترین مشکلات سارایوو بیان کرد و گفت: ما علاقه مند هستیم از تجربیات شما استفاده کنیم و حتی می توانیم میزبان یک گروه متخصص و کارشناس در این زمینه باشیم.
او با بیان اینکه در زمستان مهم ترین عامل آلودگی هوا سوخت زمستانی است، اظهار کرد: در سارایوو از ذغال سنگ و سوخت بی کیفیت استفاده می شود. البته در سال ۱۹۸۴ پس از آنکه المپیک زمستانی را برگزار کردیم بعد از آن گازرسانی را به سمت منازل آوردیم که خوب پیش رفت اما توسعه شهر سبب شد این کار متوقف شود و با رشد شهرها دوباره این مشکل ایجاد شد.
شهردار سارایوو گفت: یک تله کابین از مرکز شهر به بالای کوه در سارایوو وجود دارد که در هر یک از ستون ها یک سیستم نصب شده تا میزان آلودگی هوا در ارتفاع های مختلف را محاسبه کند. بیشترین نگرانی ما آلودگی در زمستان است و در کنارش مه آلود شدن هوا در ماه فوریه است که سبب بسته شدن فرودگاه می شود.
اسکاسا افزود: در سارایوو یک دانشکده بر روی ذرات معلق مطالعه می کند. البته این ذرات هنوز در حد استاندارد است اما سال به سال در حال افزایش است.
در پایان این دیدار هم شهردار سارایوو هدایایی از سمبل این شهر به شهردار تهران ارایه کرد.
