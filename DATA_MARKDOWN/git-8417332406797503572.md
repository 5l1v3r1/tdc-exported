
# E6 åpnet igjen etter at tankbil med flybensin kjørte av veien i Tana

Published at: **2019-11-06T04:10:01+00:00**

Author: **(NTB) NTB**

Original: [adressa.no](https://www.adressa.no/nyheter/innenriks/2019/11/06/E6-%C3%A5pnet-igjen-etter-at-tankbil-med-flybensin-kj%C3%B8rte-av-veien-i-Tana-20323651.ece)

En tankbil med flybensin kjørte av veien på E6 i Tana tirsdag formiddag. Først ved tretiden natt til onsdag var veien åpen for trafikk igjen.
Ulykken skjedde ved Polmak, opplyser Vegtrafikksentralen. Sjåføren i tankbilen ble tatt med til en rutinemessig sjekk på legevakten. Det var ingen andre involverte i ulykken.
– Veien ble åpnet i tretiden, men bergingen av tankbilen pågår fremdeles, sier operasjonsleder Bjørn Tormod Syversen i Finnmark politidistrikt til NTB like før klokka fem.
Arbeidet på stedet beskrives som krevende. Tankbilen veltet etter utforkjøringen og ble liggende på siden. Det tok lang tid på få tømt tanken for flybensin.
Det ble først antatt at veien kunne åpnes ved midnatt, men ved ettiden var veien fremdeles stengt. Politiet opplyste samtidig tankbilen da sto på hjulene.
Bilister ble bedt om å kjøre om Finland mens E6 forbi ulykkesstedet var stengt.
(©NTB)
