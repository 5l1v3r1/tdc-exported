
# Марица научи пълната си програма в Шампионската лига

Published at: **2019-11-04T09:10:00+00:00**

Author: ****

Original: [Plovdiv24.bg](https://www.plovdiv24.bg/sport/910977.html)

Българският волейболен първенец Марица (Пловдив) научи програмата по дни и часове на пет от шестте двубоя в Група Е на Шампионската лига. Маричанки са в група с руския шампион Динамо (Москва), френският шампион РК Кан (Кан), където играе бившата волейболистка на шампионките Мира Тодорова - Пастата, и Уралочка-НТМК (Екатеринбург, Русия).
Любопитно е, че както и преди година, шампионките на България започват с гостуване на френския шампион. Тогава това бе Безие (Безие), а сега е Кан. Двубоят ще бъде на 19 ноември (вторник), от 21:30 часа в зала Пале де Виктоар във френския средиземноморски град.
Първото домакинство на жълто-сините в най-силния европейски клубен турнир ще бъде срещу Динамо на 27 ноември (сряда), от 18:30 в зала Колодрума в Пловдив.
Следват две гостувания в Русия – на Уралочка на 17, 18 или 19 декември в единствената среща, за която все още не са обявени точни дата и час, и на Динамо на 23 януари (четвъртък), от 18:00 б.в. в Дворец спорта Динамо в Москва.
Шампионките на България завършват с две домакинства в Колодрума – срещу Кан на 5 февруари (сряда), от 18:30 часа, и срещу Уралочка на 18 февруари (вторник), отново от 18:30 часа.
