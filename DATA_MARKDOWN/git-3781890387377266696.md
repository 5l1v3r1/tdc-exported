
# กสิกรไทยออกกองทุนใหม่เฟ้นหากำไรอสังหาฯทั่วโลก

Published at: **2019-11-06T04:47:00+00:00**

Author: ****

Original: [เดลินิวส์](https://www.dailynews.co.th/economic/740226)


        บลจ.กสิกรไทย ออกกองทุน เปิดเค พร็อพเพอร์ตี้ อินฟราสตรัคเจอร์เพื่อการเลี้ยงชีพ ชูโอกาสสะสมผลกำไรจากการลงทุนในธุรกิจอสังหาริมทรัพย์-โครงสร้างพื้นฐานทั่วโลก เปิดเสนอขายครั้งแรก 12-20 พ.ย. นี้
      
นางสาวธิดาศิริ ศรีสมิต รองกรรมการผู้จัดการ สายงานจัดการลงทุน บลจ. กสิกรไทย เปิดเผยว่า เตรียมเสนอขาย กองทุนเปิดเค พร็อพเพอร์ตี้ อินฟราสตรัคเจอร์เพื่อการเลี้ยงชีพ (KPROPIRMF) ที่มีนโยบายลงทุนในหลักทรัพย์หรือตราสารในกลุ่มธุรกิจอสังหาริมทรัพย์และกลุ่มกิจการโครงสร้างพื้นฐานทั้งในและต่างประเทศ โดยเฉพาะประเทศสิงคโปร์ เช่น  กองทุนรวมอสังหาริมทรัพย์ (Property Fund) กองทรัสต์เพื่อการลงทุนในอสังหาริมทรัพย์ (REITs) และกองทุนรวมโครงสร้างพื้นฐาน (Infrastructure Fund) เป็นต้น โดยเปิดเสนอขายครั้งแรก (IPO) ในระหว่างวันที่ 12 – 20 พ.ย.นี้ สำหรับความน่าสนใจของกองทุน KPROPIRMF นอกเหนือจากเรื่องสิทธิประโยชน์ทางภาษีแล้ว ยังเป็นการลงทุนในธุรกิจอสังหาริมทรัพย์และโครงสร้างพื้นฐานทั้งในและต่างประเทศ โดยเฉพาะประเทศสิงคโปร์ ซึ่งสินทรัพย์ประเภทนี้จะสร้างกระแสเงินสดได้อย่างสม่ำเสมอ (Passive Income) โดยผู้จัดการกองทุนจะนำรายได้ที่ได้รับกลับเข้าไปลงทุนอย่างต่อเนื่อง เพื่อสะสมผลกำไรในระยะยาว ทั้งนี้ ดัชนี REIT ในไทยและสิงคโปร์มีอัตราเงินปันผลตอบแทน (Dividend Yield) ที่ค่อนข้างสูง  โดยจากสถิติ 5 ปีย้อนหลัง (57 – 262) พบว่า ดัชนีผลตอบแทนรวมของกองทุนรวมอสังหาริมทรัพย์และกองทรัสต์เพื่อการลงทุนในอสังหาริมทรัพย์ (PF&REIT Total Return Index) ของประเทศไทยมี Dividend Yield เฉลี่ยอยู่ที่ประมาณ 5.60% ต่อปี และดัชนี FTSE ST Real Estate Investment Trusts Total Return SGD ของประเทศสิงคโปร์มี Dividend Yield เฉลี่ยอยู่ที่ 5.64% ต่อปี (ที่มา: Bloomberg 5 พ.ย. 62) นอกจากนี้ กองทุนยังมีความยืดหยุ่นในการกระจายและปรับสัดส่วนการลงทุนได้ตามสภาวะตลาด มุ่งสร้างผลตอบแทนปรับด้วยความเสี่ยง (Risk Adjust Return) เพื่อให้พอร์ตการลงทุนมีเสถียรภาพ  สำหรับตัวอย่างสินทรัพย์ที่กองทุนเข้าไปลงทุน ได้แก่ ทรัสต์เพื่อการลงทุนในสิทธิการเช่าอสังหาริมทรัพย์ CPN รีเทล โกรท (CPNREIT) ที่ลงทุนในอสังหาริมทรัพย์ประเภทศูนย์การค้าในเครือ CPN Ascendas Real Estate Investment Trust  (Ascendas REIT) ที่ลงทุนในอสังหาริมทรัพย์ประเภทธุรกิจเช่าพื้นที่สำนักงานและอุตสาหกรรม ซึ่งเป็น REIT รายแรกและรายใหญ่ที่สุดของสิงคโปร์  กองทุนรวมโครงสร้างพื้นฐานเพื่ออนาคตประเทศไทย (TFFIF) ที่ลงทุนในทรัพย์สินกิจการโครงสร้างพื้นฐานของภาครัฐ รวมถึงการผลิตและจำหน่ายไฟฟ้า ทางพิเศษ และท่าอากาศยาน และกองทุนรวมโครงสร้างพื้นฐานระบบขนส่งมวลชนทางราง บีทีเอสโกรท (BTSIF) ที่ลงทุนในกิจการขนส่งทางรถไฟฟ้า (BTS) สายสีเขียว ซึ่งประกอบด้วย สายสนามกีฬาแห่งชาติ – สะพานตากสิน และ สายหมอชิต – อ่อนนุช อีกทั้งมีโอกาสสร้างรายได้มากขึ้นจากปัจจัยหนุนของรัฐบาลที่มีแผนขยายเส้นทางอย่างต่อเนื่อง เป็นต้น
