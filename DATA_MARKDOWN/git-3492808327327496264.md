
# Al honderdvijftig groene schoolpleinen in Brabant

Published at: **2019-11-04T00:00:00+00:00**

Author: **Provincie Noord-Brabant**

Original: [NatureToday](https://www.naturetoday.com/intl/nl/nature-reports/message/?msg=25600)


        4-NOV-2019 - Nu ligt het schoolplein van basisscholen de Bibit en de Sporckt en kinderopvang de Teddybeer in Tilburg nog vol met tegels. Deze worden vervangen door speelgroen, een moestuin en een modderkeuken. Het schoolplein is het honderdvijftigste groene schoolplein in Brabant. Het schoolplein wordt daardoor groener, avontuurlijker en spannender, en ook gezonder en beter bestand tegen klimaatverandering.
      
Provincie Noord-Brabant, de vier Brabantse waterschappen, het Prins Bernhard Cultuurfonds, het IVN en de GGD (Jong Leren Eten) werken samen om een kwart van de Brabantse schoolpleinen te vergroenen. Na anderhalf jaar doen al honderdvijftig scholen mee. Er kunnen nog honderd scholen meedoen met de subsidie ‘Schoolplein van de toekomst’ en een bijdrage aanvragen voor de groene make-over van hun plein.
'Schoolplein van de toekomst' gaat niet alleen over de fysieke inrichting. De leerlingen worden betrokken bij de inrichting en aanleg en gebruiken het plein als buitenleslokaal. Jan Baan van het Prins Bernhard Cultuur Fonds: “Het is fantastisch dat er al zoveel scholen aan de slag zijn gegaan met hun plein. Meer dan 36.000 kinderen spelen en leren nu iedere dag in een gezonde, avontuurlijke leeromgeving én de pleinen dragen bij aan de klimaatbestendigheid van de buurt."
Ook Renske Visscher van het IVN ziet de voordelen van de groene schoolpleinen: “Dankzij het groene plein gaan de leerlingen de natuur zien en beleven. Spelenderwijs worden ze zich bewust van het klimaat, de veranderingen en de gevolgen hiervan. Op het groene schoolplein ervaren ze dit in de praktijk. Ze merken zelf ook waar een groen schoolplein goed voor is: water wordt niet afgevoerd via het riool, maar gaat naar de planten. Bomen bieden schaduw in de zomer, zodat er ook in een hete zomer lekker koel kan worden gespeeld, en de koolmezen in de nestkastjes die de leerlingen zelf timmeren eten hun buik vol met eikenprocessierupsen." 
Het succes van het project komt doordat veel scholen, ouders en gemeenten bijdragen aan de realisatie. Dat het honderdvijftigste groene schoolplein in gemeente Tilburg is gerealiseerd is niet toevallig: de gemeente ondersteunt met budget en begeleiding en dat zie je terug in het aantal aanvragen vanuit de stad.
De subsidie ‘Schoolplein van de toekomst’ is voor basisscholen én middelbare scholen die hun terrein gezond, klimaatbestendig en natuurlijk avontuurlijk inrichten. Provincie Noord-Brabant, de vier Brabantse waterschappen, Prins Bernhard Cultuurfonds, IVN en Jong Leren Eten legden hiervoor 3,5 miljoen bij elkaar. Scholen met een goed plan voor aanleg, onderhoud en inpassing in de lessen kunnen een aanvraag doen voor een bijdrage van maximaal zeventig procent van de kosten, met een maximum van €14.000.
Klik hier voor meer informatie of subsidieaanvragen.
Tekst: Marijke de Jong, provincie Noord-BrabantFoto's: provincie Noord-Brabant
