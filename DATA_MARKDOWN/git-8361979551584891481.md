
# Проблемна нерухомість. В Україні нарахували 150 житлових довгобудів

Published at: **2019-11-04T13:25:00+00:00**

Author: ****

Original: [НВ](https://nv.ua/ukr/biz/consmarket/nezavershene-budivnictvo-v-ukrajini-narahuvali-150-dovgobudiv-novini-ukrajini-50051501.html)

Станом на 1 жовтня 2019 року в Україні вважаються проблемними 150 об'єктів житлового будівництва, повідомили у Міністерстві розвитку громад та територій.
Найбільше таких об'єктів в Києві - 51, Київській (23) та Одеській (14) областях.
«Чому ми не можемо передати 150 об'єктів на добудову? Що блокує системне вирішення цієї проблеми? Ми бачимо, що є певні законодавчі обмеження, бар'єри, які не дозволяють системно підійти до врегулювання цього питання», — зазначила міністр розвитку громад та територій Альона Бабак.
Вона заявила, що наразі на законодавчому рівні відсутнє визначення поняття, що таке «довгобуд», немає переліку чи реєстру проблемних об'єктів будівництва, а також механізмів передачі таких об'єктів від одного замовника будівництва іншому.
«Ми розуміємо, що сьогодні маємо напрацювати проект закону, який має комплексно врегулювати проблемні питання. Тож, враховуючи інформацію від постраждалих інвесторів та напрацьовані раніше концепції, Мінрегіон розробить проект закону і після 20 грудня винесе його на обговорення експертів та інвесторів проблемних об'єктів будівництва», — сказала Бабак.
Раніше повідомлялося, що в Києві нарахували 66 довгобудів чи недобудів — було опубліковано їх список.
