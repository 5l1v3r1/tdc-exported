
# Потвърдиха абсурдната дата, на която Ливърпул ще трябва да играе срещу Астън Вила

Published at: **2019-11-05T18:56:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/england/potvyrdiha-absurdnata-data-na-koqto-livyrpul-shte-trqbva-da-igrae-sreshtu-astyn-vila-1403278.html)

Малко вероятният вариант Ливърпул да играе два мача в рамките на 24 часа се оказа "одобреният" от страна на английската Футболна асоциация. Организаторите на Купата на Лигата потвърдиха, че лидерът в английската Висша лига ще трябва да се изправи в четвъртфинала срещу Астън Вила на 17-и декември, или казано по друг начин - точно един ден преди първия мач на европейския шампион на Световното клубно първенство. 
Както е известно, "червените" отстраниха Арсенал в епична драма, завършила 5:5 в редовното време и 5:4 след изпълнение на дузпи. Още тогава стана ясно, че ще се получи сериозен проблем в графика на тима и Юрген Клоп дори обяви, че неговият отбор е много вероятно да се откаже от участие за Карабао Къп заради ангажиментите на тима към Световното клубно първенство в Катар. 
В последните дни обаче от Ливърпул дадоха индикации, че са готови да уважат Купата на Лигата, но с експериментален състав от играчи, които няма да пътуват за Доха, където ще се проведат мачовете от клубния Мондиал. И явно тази идея на ръководството на тима е одобрена от организаторите на английския турнир, които са потвърдили датата за мача с Астън Вила. 
"Ливърпул може да потвърди, че четвъртфиналът срещу Астън Вила ще се играе на 17-и декември. В резултат на това решение, ще използваме две селекции, които да могат да покрият ангажиментите на тима за Световното клубно първенство и за Купата на Лигата. Клубът иска да подчертае, че това не е идеален сценарий за нас, това е резултат на разговори с другите клубове в турнира и решението е в полза на интересите на турнира. 
Искаме да благодарим на английскта Футболна лига за опитите да се съобразят с нас и искаме да потвърдим, че се дискутираха различни дати, но нито една от тях не се оказа удобна за всички страни, съобщи клубната управа на "Анфийлд". 
Така Ливърпул ще играе един мач на 17-и декември вечерта, а по-малко от 24 часа Юрген Клоп ще изведе своите за първия мач от Световното клубно първенство. Това е поредното сериозно притеснение за клуба, след като програмата на Ливърпул до края на годината се оказа жестока (подробности четете тук). 
