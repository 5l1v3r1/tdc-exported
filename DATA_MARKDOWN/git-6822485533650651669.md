
# آشوبی: کالدرون با ادامه این روش به سرنوشت مورینیو دچار می‌شود

Published at: **2019-11-03T05:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980812010.html)

کارشناس فوتبال ایران گفت که سرمربی پرسپولیس باید رفتارش را تغییر دهد و در غیر این صورت به سرنوشت مورینیو و کونته دچار خواهد شد.
 فرزاد آشوبی در گفت‌وگو با تسنیم درباره عملکرد پرسپولیس گفت: این تیم هنوز سردرگم است و کالدرون نتوانسته سبک و روشی مشخص را در تیمش پیاده کند. این نشان می‌دهد که پرسپولیس با کالدرون هنوز کار دارد تا به تیمی منسجم و مقتدر تبدیل شود.
وی با انتقاد از نحوه برخورد کالدرون با شاگردانش یادآور شد: برای من عجیب است که چرا کالدرون در مورد جونیور بازیکنی که خودش او را به فوتبال ایران آورده به آن شکل صحبت کرده و مدام تاکید دارد او گزینه نهمش بوده است. این شکل صحبت کردن یک مربی در مورد بازیکنش با اصول حرفهای سازگاری ندارد.
بازیکن پیشین پرسپولیس ادامه داد: احساس می‌کنم شاید به خاطر همین اخلاق کالدرون باشد که او تیم‌‌های زیادی را در دوران مربیگری‌اش تجربه کرده و نتایج تقریبا بدی هم کسب کرده است. اینکه یک مربی در رسانه‌ها بازیکن تیمش را تخریب کند در واقع این پیام را به کل تیمش می‌دهد که هیچ ابایی ندارد از اینکه وقتی آنها اشتباه کنند در رسانه‌ها تخریب‌شان کند. اگر بخواهیم کالدرون را در این زمینه با برانکو مقایسه کنیم به این نتیجه می‌رسیم که برانکو واقعا یک روانشناس بزرگ بود. او در سخت‌ترین شرایط طوری پشت بازیکنانش می‌ایستاد که آنها در زمین مسابقه با تمام وجودشان بازی می‌کردند.
آشوبی خاطرنشان کرد: وقتی علی علیپور پنالتی را به آن شکل زد و در واقع تصمیمی اشتباه گرفت، کالدرون به جای دفاع از او سعی کرد در رسانه‌ها تخریبش کند. او خیلی راحت می‌توانست در یک جلسه رودررو انتقادش را از علیپور مطرح کرده و دیگر به او اجازه زدن ضربه پنالتی را ندهد نه اینکه در نشست خبری عنوان کند؛ علیپور به خودش، خانواده‌اش، مجموعه تیم و هواداران بی‌احترامی کرد.
وی افزود: این طرز صحبت کردن را در رفتار هیچ مربی بزرگی در دنیا ندیدم و فقط مربیان درجه دو و سه هستند که به این شکل در رسانه‌ها بازیکن تیم خود را تخریب می‌کنند. اگر کالدرون رفتارش را با شاگردان خود تغییر ندهد رختکن تیمش را از دست خواهد داد که این اتفاق برای یک سرمربی سَم است. مشابه چنین اتفاقی را در مورد مورینیو و در چلسی و منچستریونایتد و کونته در چلسی دیدیم که هر دو مربی وقتی رختکن تیم‌شان را از دست دادند مجبور به ترک تیم‌شان شدند.
کارشناس فوتبال ایران با اشاره به بازی فردای فولاد و پرسپولیس عنوان کرد: این بازی برای هر دو تیم که در بین تیم‌های بالای جدول هستند حساس است. فولاد در این فصل نشان داده که تیمی دفاعی و دلخوش به ضد حملات است و این کار را هم خوب انجام می‌دهد. در واقع آنها اول تلاش می‌کنند گل نخورند و از تک موقعیت‌ها بیشترین بهره را ببرند. در مقابل چنین تیمی باید صبور و کم اشتباه بود تا به نتیجه رسید. قطعا پرسپولیس بازی راحتی در اهواز پیش‌رو ندارد.
آشوبی در واکنش به این سوال که آیا اوج‌گیری استقلال به عنوان رقیب دیرینه پرسپولیس می‌تواند در انگیزه سرخپوشان تاثیری داشته باشد یا نه گفت: این نگاه نمی‌تواند چندان منطقی باشد. یک تیم برای موفقیت به عوامل زیادی نیاز دارد که مهمترین آن اتحاد تیمی و رابطه خوب بین سرمربی و بازیکنان است. پرسپولیس از لحاظ بازیکن و مهره اگر بهترین تیم لیگ نباشد حداقل جزو سه تیم اول است. کالدرون از هر لحاظ دستش باز است و لازم است که رفتارش را تغییر دهد. او باید ارتباطش را با بازیکنان بهتر کند در غیر این صورت پرسپولیس مسیرش را پیدا نخواهد کرد و همچنان نوسان خواهد داشت.
