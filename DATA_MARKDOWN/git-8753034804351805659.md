
# Skal spille to kamper på ett døgn: Dette er Liverpools uvanlige løsning

Published at: **2019-11-05T17:08:40+00:00**

Author: **Sondre Moen Myhre**

Original: [Aftenbladet](https://www.aftenbladet.no/sport/i/pLx4RV/skal-spille-to-kamper-paa-ett-doegn-dette-er-liverpools-uvanlige-loesning)

17. desember klokken 18.45: Liverpool møter Aston Villa i Birmingham i kvartfinalen av den engelske ligacupen.
18. desember klokken 18.30: Liverpool spiller semifinale i verdensmesterskapet for klubblag i Qatar.
Med mindre enn et døgn mellom kampstart i de to kampene har Liverpool sett seg nødt til å sende én tropp til Qatar, og en annen tropp til Birmingham.
Det bekrefter klubben selv på sine hjemmesider.
Grunnen er at det ikke var mulig å legge kampen mot Aston Villa til et annet tidspunkt i Liverpools tettpakkede sesong.

        «Vi kan bekrefte at alternative datoer ble diskutert. Til slutt var det ingenting som passet uten å ødelegge terminlisten til turneringen eller å legge en bør på våre spillere», skriver klubben.
      
Liverpool skal også spille kamp i verdensmesterskapet for klubblag 21. desember. Da spilles både bronse- og gullfinalen.
Hvem som blir å se i de forskjellige kampene er ennå ikke bestemt. Det er heller ikke kjent om Liverpool-manager Jürgen Klopp rekker å lede laget i begge kampene.
Ifølge English Football League, som organiserer ligacupen, vil Liverpool-laget som møter Aston Villa i stor grad bestå av spillere som har spilt i ligacupen tidligere denne sesongen.
«Liverpool forplikter seg til å stille med et lag som i stor grad består av spillere som har deltatt i tidligere runder av denne sesongs turnering. Spillerne må møte turneringens krav i henhold til regel 6.5: «Hver klubb skal spille sin fulle tilgjengelige styrke i og under alle kamper, med mindre det er gitt noen tilfredsstillende grunn», står det i uttalelsen.
På vei til kvartfinalen har Liverpool spilt to kamper. Først slo de MK Dons 2–0, før de slo Arsenal på straffespark etter en forrykende 5–5-kamp. I de to kampene spilte følgende spillere for Liverpool:
Liverpool XI mot MK Dons: Kelleher; Hoever, Gomez, Lovren, Milner; Lallana, Oxlade-Chamberlain, Keita; Elliott, Brewster, Jones
Innbyttere: Kane, Chirivella, van den Berg
Liverpool XI mot Arsenal: Kelleher; Williams, Gomez, van den Berg, Milner; Oxlade-Chamberlain, Lallana, Keita; Elliot, Brewster, Origi
Innbyttere: Jones, Chirivella
