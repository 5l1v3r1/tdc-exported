
# Скалецька: МОЗ рухається до розширення переліку фінансованих державою послуг

Published at: **2019-11-02T15:36:00+00:00**

Author: ****

Original: [ZIK.UA](https://zik.ua/news/2019/11/02/skaletska_my_ruhaiemos_do_rozshyrennya_pereliku_tyh_poslug_yaki_1682277)


        Медзаклад має думати, як привабити пацієнтів, бо за ними прийдуть гроші. МОЗ рухається до розширення переліку фінансованих державою послуг, які отримуватимуть пацієнти.
      
Про це сказала міністр охорони здоров’я Зоряна Скалецька в інтерв’ю ВВС Україна.
«Пріоритетні послуги – це інсульт, інфаркт, пологи, неонатальна допомога. Має повністю бути повне фінансування цих послуг і при цьому жодних списків ліків для пацієнтів. Питання переліку послуг і тарифів – це до Національної служби здоров’я України, яка їх розробляє», – сказала міністр.
За її словами, зараз людей не має зачіпати таке питання, як ціна. "Як має бути зараз – лікарня отримує контракт, отримує розуміння, по яких послугах вона отримає кошти. І якщо у лікарні приймуть більше пологів, у них буде більше коштів. Тобто пацієнт просто має прийти і отримати допомогу, лікарні за надану послугу перерахують гроші",  - сказала Зоряна Скалецька.
Зазначимо, зо з 1 квітня 2020 року в Україні має початися реформа вторинної медицини. Запланований перехід від бюджетного утримання лікарень, коли їм виділяли субвенції з бюджету, до закупівлі послуг. План реформи виглядає так – лікарні проходять автономізацію, Національна служба здоров’я укладає з ними контракти і перераховує гроші за ті послуги, які вони надали пацієнтам. Як і на первинній ланці у сімейних лікарів, тут має спрацювати принцип «гроші йдуть за пацієнтом».
Нагадаємо, НСЗУ сплачуватиме 8500 грн за пологи, 19 500 грн – за лікування одного інсульту, 15 800 грн – за лікування інфаркту. Для українців ці послуги будуть безкоштовними, адже вони вже заплатили за медичну допомогу зі своїх податків.
