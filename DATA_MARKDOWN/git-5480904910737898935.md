
# AP: Řecko přesouvá migranty z táborů na svých ostrovech na pevninu

Published at: **2019-11-03T02:42:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/ap-recko-presouva-migranty-z-taboru-na-svych-ostrovech-na-pevninu/1816513?utm_source=rss&utm_medium=feed)

Atény - Řecko začalo přes víkend přesouvat migranty žijící v přeplněných táborech na svých ostrovech na pevninu. V sobotu večer jich dorazilo 415 z tábora Moria na ostrově Lesbos do přístavu poblíž Atén. V příštích 14 dnech chtějí úřady celkem přesunout na 5000 utečenců a rozmístit je po celé zemi, řekl agentuře AP nejmenovaný vládní zdroj.
Podle zdroje AP budou přesídlení migranti dočasně pobývat v hotelech, které jsou po konci turistické sezóny prázdné. Není přitom jasné, kam se migranti přesunou v budoucnu. Utečence úřady rozmístí po celém Řecku. Některých oblastí, kde například už jsou uprchlické tábory, se ale opatření týkat nebude. Vláda přitom do každého okresu přiveze jen tolik utečenců, aby jejich počet nepřesahoval 0,8 procenta místní populace.
V táboře Moria momentálně žije kolem 15.000 migrantů, ačkoliv je určen pouze pro 3000 lidí. Celkově je na řeckých ostrovech poblíž hranice s Tureckem v naprosto nevyhovujících podmínkách asi 35.000 migrantů, přičemž kapacita tam je jen pro 7000 lidí. Situaci v těchto táborech ve čtvrtek odsoudila komisařka Rady Evropy pro lidská práva Dunja Mijatovičová, která několik ostrovů navštívila. Pobyt na těchto místech označila za boj o přežití.
Velký počet migrantů na ostrovech vzbudil odpor u části místních obyvatel. Tamní úřady si stěžují, že Atény utečence na ostrovech shromažďují, zatímco azylová řízení jsou velice pomalá a jen velmi málo těch, kterým byla žádost o azyl zamítnuta, úřady z ostrovů deportují.
Vláda slíbila, že procesy urychlí. V pátek řecký parlament schválil kontroverzní vládní návrh zákona, jehož cílem je zjednodušit azylové řízení a ulehčit deportace migrantů bez nároku na azyl. Novelu však kritizují organizace pro lidská práva, protože podle nich narušuje právo utečenců na spravedlivý azylový proces a omezuje jejich právo na ochranu.
