
# یک‌کشته و یک‌مفقود در سیل تربت‌جام

Published at: **2019-11-01T11:23:00+00:00**

Author: ****

Original: [جامعه خبری تحلیلی الف](https://www.alef.ir/news/3980810042.html)

معاون هماهنگی امور عمرانی استانداری خراسان رضوی گفت: جاری شدن سیل در تربت‌جام منجر به خسارت ۳۰ واحد مسکونی در حاشیه شهر شده است؛ همچنین سقوط یک دستگاه خودرو زانتیا به داخل رودخانه یک کشته برجای گذاشته و یک سرنشین دیگر این خودرو نیز مفقود شده است.
احمد یزدان‌پناه در گفت‌وگو با ایسنا اظهار کرد: هم اکنون تیم ارزیاب در حال بررسی میزان خسارات وارده هستند و گزارش‌ها حاکی از آسیب سیل در مناطق حاشیه شهر است.
وی ادامه داد: از ساعات اولیه که بارندگی آغاز شد، تیم ستاد بحران برای جلوگیری و مهار سیل به صورت آماده‌باش در صحنه حضور داشتند و این اقدام به موقع از آسیب‌های شدید جلوگیری کرد.
معاون هماهنگی امور عمرانی استانداری خراسان رضوی افزود: درحال حاضر تمامی مسیرهای روستایی باز است و مشکلی برای تردد وجود ندارد.
یزدان‌پناه بیان کرد: متاسفانه یک خودروی زانتیا در ورودی تربت‌جام مقابل دانشگاه با یک دستگاه پراید برخورد کرد و به دلیل سقوط داخل رودخانه یک نفر کشته و یک سرنشین دیگر آن مفقود شده است.
وی گفت: پیگیری و جستجو برای یافتن جوان مفقود شده همچنان ادامه دارد.
