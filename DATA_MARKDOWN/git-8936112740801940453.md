
# Angielscy giganci zgodni. Uratowali się w ostatniej chwili

Published at: **2019-11-02T18:24:00+00:00**

Author: ****

Original: [TVN24](https://eurosport.tvn24.pl/pilka-nozna,105/manchester-city-southampton-aston-villa-liverpool-wynik-meczu-relacja-sklady-bramki-premier-league,982434.html)

W angielskiej ekstraklasie wciąż daleko do choćby połowy sezonu, ale śmiało można zakładać, że bój o mistrzostwo stoczą właśnie The Reds i The Citizens. Na razie w tabeli prowadzą ci pierwsi, nie mając na koncie choćby jednej porażki. A w sobotę od przegranej dzieliło ich kilka minut.
Liverpool zawitał do Birmingham, gdzie był murowanym faworytem meczu z beniaminkiem Aston Villą. Tymczasem ambitni gospodarze postawili liderowi piekielnie trudne warunki. Wyszli na prowadzenie po golu Egipcjanina Trezegueta w 21. minucie i wygrywali do samej końcówki.
Drużyna Juergena Kloppa głęboki oddech złapała dopiero na trzy minuty przed końcem podstawowego czasu gry. Właśnie wtedy strzelecką niemoc przełamał Andrew Robertson, który wykorzystał dośrodkowanie Sadio Mane. Już w doliczonym czasie Senegalczyk sam trafił do siatki, a Liverpool uratował trzy punkty. I właśnie takimi zwycięstwami może wreszcie sięgnąć po upragniony tytuł.
Jeśli Liverpool był pewniakiem do zwycięstwa, to Manchester City miał tylko dopełnić formalności - tak się wydawało. Na stadion Obywateli przyjechał Southampton Jana Bednarka, który tydzień wcześniej zebrał historyczne lanie 0:9 od Leicester City. I tu też bardzo długo pachniało sensacją.
Dla Świętych trafił James Ward-Prowse, a Obywatele przez długie minuty bili głową w mur. Tutaj zwrot akcji nastąpił jednak nieco szybciej - na 20 minut przed końcem wyrównał Sergio Aguero, a zwycięskiego gola w 87. minucie strzelił Kyle Walker.
Na szczycie Premier League pozostał zatem status quo. Liverpool wciąż ma sześć punktów więcej od Manchesteru City.
Bednarek rozegrał w sobotę 88 minut.
Sobotnie mecze 11. kolejki Premier League:Bournemouth - Manchester United 1:0Arsenal - Wolverhampton 1:1Aston Villa - Liverpool 1:2Brighton - Norwich 2:0Manchester City - Southampton 2:1Sheffield United - Burnley 3:0West Ham - Newcastle 2:3Watford - Chelsea (18.30)
Autor: pqv / Źródło: eurosport.pl
