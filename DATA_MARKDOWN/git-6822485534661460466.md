
# «جوکر» ۹۰۰ میلیون دلاری شد

Published at: **2019-11-03T11:54:00+00:00**

Author: ****

Original: [جامعه خبری تحلیلی الف](https://www.alef.ir/news/3980812089.html)

فیلم «جوکر» ساخته «تاد فیلیپس» مجموع فروش جهانی خود را پس از چند هفته اکران به رقم فراتر از انتظار ۹۰۰ میلیون دلار رساند.
به گزارش ایسنا به نقل از هالیوود ریپورتر، فیلم ابرقهرمانی «جوکر» از زمان آغاز اکران در ماه اکتبر از رکوردهای زیادی عبور کرده و با گذر از «ددپول» (۷۸۳ میلیون دلار) هم‌اکنون پرفروش‌ترین فیلم تاریخ سینما با درجه سنی بزرگسال (R) است و پیش‌بینی می‌شود در پایان اکران به فروش ۹۵۰ میلیون دلار و یا حتی یک میلیارد دلار دست یابد. 
این فیلم که «واکین فینیکس» نقش اصلی آن را بازی کرده تا به امروز بیش از ۲۸۹.۵ میلیون دلار در سینماهای آمریکا و ۶۰۳.۳ میلیون دلار در گیشه بین‌الملل (سایر کشورها به غیر از آمریکا) فروخته است. 
«جوکر» که با هزینه ۶۰ میلیون دلاری ساخته شده با احتساب هزینه‌های بازاریابی تاکنون حداقل سود ۵۰۰ میلیون دلاری را برای کمپانی برادران وارنر و دی‌سی به ارمغان آورده است. این فیلم با گذر از فروش «مرد عنکبوتی ۳» (۸۹۵ میلیون دلار)، هم‌اکنون در رتبه سیزدهم پرفروش‌ترین فیلم‌های ابرقهرمانی سینما قرار دارد. 
داستان فیلم «جوکر» درباره شخصیت شکست‌خورده‌ای به نام «آرتور فلک» است که پس از تجربه‌های تلخ فراوان به یک دلقک قاتل و پوچ‌گرای خشن تبدیل می‌شود. «واکین فینیکس» پس از «جک نیکلسون»، «هیث لجر» و «جارد تلو»، چهارمین فردی است که در یک فیلم بلند سینمایی در نقش جوکر بازی می‌کند. 
