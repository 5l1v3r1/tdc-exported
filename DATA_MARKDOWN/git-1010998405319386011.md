
# Арестуваха двама за серията кражби от църкви в Русенско

Published at: **2019-11-07T15:51:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/arestuvaha-dvama-za-serijata-krazhbi-ot-carkvi-v-rusensko.html)

Има двама задържани за кражбата на множество икони, църковна утвар, както и инструменти за взлом в Русенско, съобщават от МВР. 
В края на миналата и началото на тази седмица в ОДМВР – Русе са постъпили сигнали за кражби от православни храмове в областта.
В селата Пет кладенци, Острица, Каран Върбовка, Кацелово и Пепелина крадците са проникнали с взлом, като са разбили металните решетки на храмовете.
От всички църкви са извършени кражби. Отнети са парични средства от дарения, с неустановена към момента обща стойност. В един от храмовете, събраните дарения са били около 100 лв.
Отнети са общо 30 броя икони от църковните олтари, като най-голямата е с размер 110 см. Х 74 см., църковни одежди и други предмети.
Арестуваните са двама мъже на около 50 години, като и двамата са известни на органите на реда.
До момента полицаите са открили и иззели 19 икони, свещници, множество инструменти за взломяване и други вещи.
