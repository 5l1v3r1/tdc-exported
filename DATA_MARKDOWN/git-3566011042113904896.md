
# پوستر فراخوان دهمین جشنواره مردمی فیلم عمار منتشر شد

Published at: **2019-11-05T14:35:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545183.html/%D9%BE%D9%88%D8%B3%D8%AA%D8%B1-%D9%81%D8%B1%D8%A7%D8%AE%D9%88%D8%A7%D9%86-%D8%AF%D9%87%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D9%85%D8%B1%D8%AF%D9%85%DB%8C-%D9%81%DB%8C%D9%84%D9%85-%D8%B9%D9%85%D8%A7%D8%B1-%D9%85%D9%86%D8%AA%D8%B4%D8%B1-%D8%B4%D8%AF)

پوستر فراخوان دهمین دوره جشنواره مردمی فیلم عمار در چهار بخش «رقابت اصلی جشنواره»، «جشنواره علوم انسانی عمار»، «فیلم ما» و «فراخوان های مردمی» منتشر شد.
به گزارش شبکه اطلاع رسانی راه دانا؛ پوستر فراخوان دهمین جشنواره مردمی فیلم عمار منتشر شد. دهمین دوره این جشنواره مردمی در چهار بخش «رقابت اصلی جشنواره»، «جشنواره علوم انسانی عمار»، «فیلم ما» و «فراخوان های مردمی» برگزار می‌شود.
در بخش «رقابت اصلی جشنواره» آثار دریافتی با قالب‌های داستانی، مستند، پویانمایی، نماهنگ، برنامه تلویزیونی، فیلم‌نامه و لوح‌نگار در  موضوعات «رویای ایرانی»، «پایش»، «پالایش اجتماعی»، «حافظه ملی»، «همت مومنانه»، «ملت قهرمان»، «مقاومت جهانی» و «فتنه ۸۸» با هم به رقابت می‌پردازند.
جهت کسب اطلاعات بیشتر می‌توانید به سایت http://www.Ammarfilm.ir مراجعه کنید.
امین سردارآبادی، دبیر اجرایی دهمین جشنواره مردمی عمار، درباره نحوه انتخاب و تصمیم گیری پیرامون پوستر فراخوان جشنواره عمار می گوید: پوستر فراخوان آثار جشنواره دهم از میان پوسترهای منتخب مردمی جشنواره نهم انتخاب شده و این تصمیم در راستای قدردانی از برگزیده بخش پوستر جشنواره نهم و همچنین در راستای هر چه مردمی تر شدن این جشنواره توسط دبیرخانه انجام شده است.
وی در ادامه افزود: سعی ما در دبیرخانه بر این بود که چون جشنواره عمار برخاسته از مردم است پس باید به سمت مردم گام برداشت.
سردارآبادی اظهار داشت: ملاک تصمیم دبیرخانه برای انتخاب این پوستر به عنوان پوستر فراخوان جشنواره نیز گذشتن از سختی ها و تنگناهای انقلاب و پیش رفتن به سمت قله ها و امیدواری به آینده است که این پوستر بیان کننده این موارد می باشد و رسالت جشنواره عمار نیز روایت موضوعات اینچنینی است.
حمید رجایی که در فراخوان طراحی پوستر نهمین دوره جشنواره مردمی فیلم عمار حائز رتبه نخست شد درباره طراحی این پوستر می‌گوید: به دلیل اینکه فیلمساز هستم جشنواره مردمی فیلم عمار را پیگیری می‌کردم که متوجه شدم در سایت این جشنواره فراخوان طراحی پوستر نهمین جشنواره مردمی فیلم عمار منتشر شده است.
وی افزود: ایده پردازی طراحی پوستر جشنواره نهم، دو هفته طول کشید تا در نهایت به طرحی که به دبیرخانه ارسال کردم منتهی شد. طراحی و اجرای آن نیز دو روز طول کشید تا آماده حضور در مسابقه طراحی پوستر این رویداد سینمایی شد.
این فیلمساز ادامه داد: بعد از اینکه پوستر جشنواره را به دبیرخانه ارسال کردم به من اعلام کردند که به عنوان نفر نخست مسابقه طراحی پوستر برگزیده شدم.
رجائی خاطرنشان کرد: از آنجایی که ماهیت جشنواره مردمی فیلم عمار و اتفاق‌هایی که در این رویداد سینمایی رخ می‌دهد خاص هستند و با سایر جشنواره‌های فیلم متفاوت است طرح یک موشک را برای پوستر درنظر گرفتم که این موشک یادآور نخستین موشکی است که در زمان تحریم‌ها و برای دفاع از تمامیت ارضی کشور توسط متخصصان و دانشمندان ایرانی از جمله شهید تهرانی مقدم ساخته شده است.
وی اضافه کرد: تا کنون در هر عرصه ای که دشمنان انقلاب ما را تحریم کردند دانشمندان ایرانی با تیکه بر شعور انقلابی خود توانسته‌اند در آن امر به بالاترین دانش برسند و بتوانند دست بیگانگان را کوتاه و اقتدار و جایگاه خود را بدست آورند که این خود یک سناریو و فیلم است و داستان‌های واقعی زیادی را می‌توان در این راه بیان کرد که قابلیت تبدیل شدن به فیلم را دارد.
 
انتهای پیام/
