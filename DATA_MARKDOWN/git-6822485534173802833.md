
# ماجرای بیمارستان رضوانشهر چه بود؟

Published at: **2019-11-02T20:05:00+00:00**

Author: ****

Original: [جامعه خبری تحلیلی الف](https://www.alef.ir/news/3980811186.html)

مدیرکل نظارت و اعتباربخشی وزارت بهداشت گفت: ویدیوی مربوط به ماجرای بیمارستان رضوانشهر در استان گیلان که در فضای مجازی منتشر شده مربوط به ۶ ماه قبل است و تمام عوامل مقصر در این موضوع به دادگاه معرفی شده اند.
به گزارش ایرنا، علی رضا عسگری روز شنبه درباره ویدیوی منتشر شده در فضای مجازی مبنی بر درگیری فیزیکی کارکنان یک بیمارستان با بیمار و همراهان او افزود: این ویدیو امروز در فضای مجازی منتشر شده و مراحل قضایی رسیدگی به موضوع در حال طی شدن است.
اسماعیل نورصالحی، معاون درمان دانشگاه علوم پزشکی استان گیلان نیز در گفت‌وگو با خبرنگار سلامت ایرنا درباره این موضوع بیان کرد: این موضوع ۶ ماه قبل اتفاق افتاده و همه افرادی که در این حادثه حضور داشتند به دادگاه معرفی شده اند. همچنین پرونده کارکنان دولت که در این حادثه تخلف کردند هم در تخلفات اداری در حال بررسی است.
نورصالحی ادامه داد: در این حادثه هم بیمار و همراهان او به پرسنل این بیمارستان دولتی فحاشی کرده بودند و هم پرسنل با همراهان بیمار درگیر شده بودند.
معاون درمان دانشگاه علوم پزشکی استان گیلان اظهار داشت: بیمار به هر دلیلی فحاشی کرده بود و پرسنل بیمارستان هم نباید این برخورد را انجام می دادند. به هر حال اقدامات لازم در مورد این ماجرا انجام شده و مراجع ذیصلاح در حال رسیدگی به موضوع هستند و دادگاه هنوز رای خود را در این زمینه صادر نکرده است.
وی درباره ویدیوی منتشر شده نیز گفت: به دنبال این موضوع هستیم که این ویدیو چطور منتشر شده است. این تصاویر بعد از ۶ ماه منتشر شده و به نظر می رسد شیطنت هایی در زمینه انتشار این فیلم اتفاق افتاده است.
صبح امروز ویدیویی در فضای مجازی منتشر شد که مربوط به یک بیمارستان در رضوانشهر استان گیلان بود. در این ویدیو یک بیمار و همراهان او هنگام مراجعه به بیمارستان با عدم حضور پرسنل مواجه می شوند و در ادامه درگیری های فیزیکی بین همراهان بیمار و پرسنل بیمارستان اتفاق می افتد.
