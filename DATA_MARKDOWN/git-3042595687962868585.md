
# Mener mobilbevis kan være ubrukelige

Published at: **2019-11-05T19:47:55+00:00**

Author: **Sindre Granly Meldalen**

Original: [Dagbladet.no](https://www.dagbladet.no/nyheter/mener-mobilbevis-kan-vaere-ubrukelige/71785022)

Et av de viktigste bevistemaene i saken mellom Eirik Jensen og Gjermund Cappelen, som starter onsdag, er det store antallet tekstmeldinger sendt mellom den tidligere politilederen og den nå fengslede hasj-smugleren.
Spesialenheten for politisaker har samlet tekstmeldingene mellom de to i såkalte tidslinjer, som de mener viser at Jensen sendte meldinger i et kodet «blomsterspråk» til Cappelen på tidspunkter hvor Bærums-mannen innførte store partier med hasj.
Til sammen 1522 kommunikasjonshendelser er hentet ut i den gigantiske etterforskningen.
Spesialenheten har også brukt teledata fra flere ulike telefoner, for å kunne dokumentere blant annet hvor Gjermund Cappelen har vært.
Nå mener John Christian Elden, Eirik Jensens forsvarer, at det kan stilles alvorlige spørsmål om innhentingen og analysen av teledataene i saken.

        Han mener dataene i ytterste konsekvens må fjernes som bevis fra saken.
      
Det framkommer i et brev Elden sendte til Spesialenheten for politisaker fredag i forrige uke.
Elden mener det ikke er dokumentert om etterforskerne faktisk har sikret at teledataene i saken ikke kan manipuleres.
Etterforskerne har hentet ut teledata ved å «speile» telefoner og datamaskiner. Dette gjøres ved å lage en elektronisk kopi av innholdet på enheten.
Etterforskerne gransker deretter den speilede utgaven, slik at enheten det hentes fra ikke skal endres.

        I brevet opplyser Elden at forsvarerne ikke har fått tilgang til en kode som skal dannes når en enhet speiles, som kan dokumentere at materialet ikke har kunnet manipuleres.
      
«Ved en speiling av dataene fra hvilket som helt medie (pc, mobil, minnepenn) skal speilet kunne dokumenteres – kalt SHA (som er en kode som viser at speilet IKKE er manipulert). Vi er usikre på om disse verdiene eksisterer. Om de IKKE finnes kan ikke materialet brukes – for det kan være manipulert» heter det i brevet.

        Elden skriver i brevet at han mener dataene ikke kan brukes i retten hvis det viser seg at det ikke finnes slike koder.
      
Det vil trolig bli et stridstema når saken skal behandles for fullt for tredje gang fra onsdag. Da er det ni måneder siden sist Eirik Jensen stilte i Borgarting lagmannsrett.
Eirik Jensen har selv fortalt Dagbladet at han og samboeren Ragna Lise Vikre har brukt mye av de siste tida på å gå gjennom tidslinjer og SMS-er, slik de også gjorde før forrige runde.

        - Vi har også funnet ting som ikke er oppdaget, skrev Jensen i en melding til Dagbladet lørdag.
      
Disse manglende kodene og påståtte svakheter ved innhenting av teledataen skal være blant disse funnene.
Assisterende sjef i Spesialenheten, aktor Guro Glærum Kleppe, ønsker ikke å kommentere saken.
- Jeg har ingen kommentar til dette nå.
I brevet viser Elden også til en pågående rettsskandale i Danmark, hvor påtalemyndigheten risikerer at et stort antall saker må gjenopptas.
Der er det avslørt en feil i det danske politiets datasystem som samlet inn inn og konverterer rådata fra teleoperatører, og blant annet knytter dem til de geografiske koordinatene til mobilmaster.

        Jensens forsvarere har ikke funnet slike feil i sitt materiale, men har bedt om nærmere undersøkelser av teledataene.
      
- Vi har med interesse merket oss sakene fra Danmark der Riksadvokaten har satt foten ned for bruk av teledata som bevis fordi de altfor lett manipuleres, og har bedt om nærmere undersøkelser også av våre teledata. Ut over det vil jeg ikke kommentere spørsmålet ennå før resultatene foreligger, skriver John Christian Elden i en e-post til Dagbladet.
Elden viser i brevet også til at verktøyet Kripos (som har utført arbeid på vegne av Spesialenheten) har brukt, Cellebrite, har kommet med flere oppdateringer som «gjør det mulig å frem mye mer data fra både PC-er og mobiler» siden 2014, og at det er «underlig» at en nyere versjon angivelig ikke er brukt ved «siste oppdatering».

        Han ber Spesialenheten sjekke om det er tilfelle, og ber om en ny tømming av materialet hvis siste versjon av programmet ikke er brukt:
      
«I dag kan mediene tømmes ved å benytte en full clone av mediet (fysisk sikring) noe som ikke var mulig i 2014/2016. Dette er å anbefale da det kan være mye data som ikke er med i de ekstraksjonene som er utført. Forsvarene bør derfor be om nye fulle tømminger (fysiske sikringer) av mediene, der dette er mulig. Dette for å belyse alt datagrunnlag i saken», skriver Elden.
Han ber også om å få tilgang til kopi av speilfiler fra beslaglagte harddisker i saken, og om å få utlevert alt råmateriale fra ulike beslaglagte telefoner.
Av brevet kommer det fram at forsvarene først kontaktet Spesialenheten om teledata-problemstillinger i november og desember i fjor.
