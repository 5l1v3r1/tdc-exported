
# ذوالنور: مذاکره خسارت‌بار است

Published at: **2019-11-04T09:18:00+00:00**

Author: ****

Original: [جامعه خبری تحلیلی الف](https://www.alef.ir/news/3980813032.html)

رئیس کمیسیون امنیت ملی مجلس با تأکید بر اینکه مذاکره، مشکلات کشور را حل نمی‌کند، گفت: هم این دولت و از طرف دیگر، همه دولت‌‌ها می‌بایست از تجربه برجام برای مواجهه با آمریکا درس بگیرند.
حجت‌الاسلام مجتبی ذوالنور رئیس کمیسیون امنیت ملی و سیاست خارجی مجلس شورای اسلامی در گفت‌وگو با تسنیم با اشاره به فرمایشات امروز رهبر معظم انقلاب اسلامی در جمع دانش‌آموزان و دانشجویان که به مناسبت یوم‌الله 13 آبان برگزار شد، گفت: رهبر معظم انقلاب اسلامی بار دیگر هرگونه مذاکره با آمریکایی‌ها را رد کردند، این سخنان باید از سوی دولتمردان و مسئولان دستگاه سیاست خارجی کشور اجرایی شود.
وی با بیان اینکه مذاکره با آمریکایی‌ها به معنی فرو آوردن سرِ تسلیم در برابر آنهاست، اظهار داشت: اگر دولتمردان به ظرفیت‌های داخلی برای پیشرفت کشور بهره بگیرند، قطعا تحریم‌‌ها تأثیری بر ملت ایران نخواهد داشت.
رئیس کمیسیون امنیت ملی مجلس با اشاره به بخش دیگری از فرمایشات رهبر انقلاب مبنی بر هدف آمریکایی‌ها از اصرار بر مذاکره با آمریکا برای به زانو درآوردن ملت ایران، گفت: باید با توجه به فرمایشات رهبر حکیم انقلاب مبنی بر مذاکره نکردن با آمریکایی‌‌هایی، سرلوحه کار دولت‌ها قرار گیرد.
حجت‌الاسلام ذوالنور تصریح کرد: معتقدم باید خسارات آمریکایی‌ها و کارشکنی‌های‌شان علیه ملت ایران برای همه نسل‌های کشور، به‌خصوص نسل جوان و نوجوان معرفی شود، هم این دولت و از طرف دیگر، همه دولت‌‌ها می‌بایست از تجربه برجام برای مواجهه با آمریکا درس بگیرند.
وی افزود: ما مذاکره با اهل مذاکره را که دارای اهل منطق باشند، رد نمی‌کنیم، اما وقتی می‌دانیم آمریکایی‌ها اهل مذاکره نیستند و ماحصل آن، تحریم‌های بیشتر خواهد بود، قطعاً این نوع مذاکره را نخواهیم پذیرفت، مذاکره با آمریکایی‌ها بیهوده است و دولتمردان این کشور اصلا منطق ندارند.
رئیس کمیسیون امنیت ملی مجلس با تأکید بر اینکه مذاکره، مشکلات کشور را حل نمی‌کند، گفت: حل مشکلات کشور باید با نگاه‌ به ظرفیت‌های درونی باشد، سیاست‌های اقتصاد مقاومتی چند سالی است که به دستگا‌ه‌های اجرایی ابلاغ شده، اما مشخص نیست که چرا تجرا نمی‌شود.
حجت‌الاسلام ذوالنور، مذاکره با آمریکایی‌‌ها را خسارت‌بار دانست و تصریح کرد: مذاکره و گفت‌وگو با مقامات آمریکایی جزو خط قرمز جمهوری اسلامی است و ما آمریکایی‌ها را قابل مذاکره نمی‌دانیم. 
رئیس کمیسیون امنیت ملی مجلس در پایان خاطرنشان کرد: در برجام به صراحت به آمریکایی‌ها اعلام کردیم که به هیچ‌وجه با آنها وارد مذاکره نخواهیم شد.
