
# La mort de la matriarca dels dofins revifa la polèmica al Zoo de Barcelona

Published at: **2019-11-07T12:22:00+00:00**

Author: ****

Original: [Ara.cat](https://www.ara.cat/societat/mor-anak-dofina-zoo_0_2339166311.html)

El Zoo de Barcelona està de dol. L’Anak, dofí femella i matriarca del grup, no ha pogut superar el virus que l’última setmana ha afectat els quatre exemplars d’aquesta espècie que encara hi havia a les instal·lacions -petites i obsoletes- que el parc té per als cetacis, i que l’Ajuntament va anunciar, ara fa tres anys, que volia tancar. Els dofins, tot i que ja no fan espectacles, continuen allà, a l’espera que els trobin un destí alternatiu. Però ara ja són tres. Dimecres, entre les set i les vuit del vespre, l’Anak se’n va anar per sempre. Ho va fer acompanyada d’un equip de vuit cuidadors, veterinaris i fins i tot treballadors de manteniment que els últims dies han intensificat els esforços per aplicar a l’animal els tractaments que necessitava. I acompanyada, també, del Blau, el dofí adult amb qui va tenir el Nuik, l’exemplar més jove dels que encara viuen al zoològic.
“Estem tocats”, reconeixia ahir el director del parc, Sito Alarcón, que recordava que la matriarca dels dofins va arribar a Barcelona procedent de Cuba fa tres dècades -ara tenia uns 34 anys- i que, per tant, la majoria de treballadors del zoo l’han vist sempre allà. Alarcón, però, conscient que aquesta mort tornaria a posar el delfinari i el conjunt del Zoo al centre de la polèmica, també va fer una crida a continuar endavant. A evitar que la mort de l’Anak -“Una ensopegada”, va dir- afecti d’alguna manera el desenvolupament del nou pla estratègic que el ple va aprovar al maig per reconduir el futur d’aquesta instal·lació amb menys animals i més centrada en la conservació i la recerca. Els dofins no tenen cabuda en el nou model. De fet, Barcelona havia de ser, com a molt tard el 2019, una ciutat lliure de dofins en captivitat.

        El ple avala el canvi de model del Zoo de Barcelona
      
Des del 2016 que es busca sortida als dofins, i ahir ho van retreure al govern de Colau tant ERC i Junts per Catalunya com entitats animalistes com Depana, que considera una “negligència” mantenir-los al delfinari. Però fins ara no s’ha trobat una alternativa viable. Només dos dofins, la Leia i el Kuni, van ser enviats a l’Oceanogràfic de València per motius de salut i benestar. A llà els dos exemplars han tornat a la rutina de les exhibicions que ja no feien a Barcelona i l’Ajuntament continuava buscant un espai adequat per als quatre exemplars que es van quedar. La prioritat inicial era trobar-los un santuari, però Alarcón va admetre ahir que aquesta via ja s’ha descartat perquè a hores d’ara no n’hi ha cap de fet i va assegurar que qui ha de prendre la decisió del trasllat és l’Associació Europea de Zoos i Aquaris (EAZA). Confia que els tres dofins puguin ser traslladats el 2020 a un zoo o un aquari europeu.
La malaltia de la qual es recuperen podria fer endarrerir el procés. De moment, es manté tancada la instal·lació dels dofins i els cuidadors observen com els tres animals assumeixen l’absència de l’Anak. Tot apunta que el que va provocar la seva mort va ser un virus originat al sistema digestiu, perquè l’Anak va deixar de menjar, però serà la necròpsia el que determinarà la causa oficial de la mort.
La manera com ha mort aquest dofí, però, és “indigna” als ulls del comitè d’empresa. En nom dels treballadors, Damià Gibernet va lamentar ahir que fins ara la prioritat del govern municipal hagi sigut el “postureig” de fer anuncis com ara que Barcelona serà una ciutat lliure de cetacis en captivitat i que no hagi solucionat encara la qüestió del santuari per als dofins ni hagi fet la inversió necessària per millorar el delfinari actual: “Si no hi ha inversió, podem acusar l’Ajuntament de maltractament animal”. Els treballadors van recollir el seu malestar en un escrit en què deixaven clar que el delfinari projectat durant el mandat de CiU -i descartat pels comuns- ja podria estar acabat, i consideraven que algú hauria d’assumir responsabilitats pel que fa a la situació en què viuen els dofins.

        Pols per triar qui es queda al Zoo
      
També Zoo XXI, que és qui va impulsar la iniciativa ciutadana per avançar cap a un parc que només reprodueixi animals que es puguin reintroduir en el seu hàbitat, va lamentar les condicions de vida dels dofins. L’entitat assegura que ha tingut accés a informes mèdics de l’Anak que certifiquen que patia “estrès agut” i que també tenia problemes a la pell. Pel que fa al possible trasllat dels tres exemplars de dofins, recelen de les condicions que pugui fixar l’EAZA perquè no comparteix la decisió de no reproduir-los en captivitat i de mantenir-los al marge dels espectacles. Des de Depana, que fa anys que pressiona per traslladar els dofins, Marta Gumà denuncia que els cetacis s’haurien pogut moure molt abans en lloc d’esperar la “quimera” dels santuaris. Les instal·lacions que allotgen actualment els dofins incompleixen els mínims establerts per les institucions internacionals, i el Zoo de Barcelona ja va quedar fora de l’Associació Europea de Mamífers Aquàtics.
Zoo XXI ja va alertar a principis de mandat que recelava del fet que la competència del zoo hagués passat a mans del PSC -de Laia Bonet, en concret-, que va votar en contra de la proposta i va donar suport al posicionament del comitè d'empresa. De moment, segons ha concretat Alarcón, el que s'estan fent són els estudis dels diferents hàbitats i dels animals que hi ha d'haver. S'ha començat per la Mediterrània, però fins ara no s'han aplicat canvis en els criteris de reproducció d'animals.  

        Barcelona traslladarà els dofins del zoo i no construirà un nou delfinari
      
