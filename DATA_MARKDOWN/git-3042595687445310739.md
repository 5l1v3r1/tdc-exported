
# Håvet inn millioner

Published at: **2019-11-01T12:09:45+00:00**

Author: **Ruben Pedersen**

Original: [Dagbladet.no](https://www.dagbladet.no/kjendis/havet-inn-millioner/71771788)

Selv om skattelistene ikke blir offentliggjort før til uka, har Dagens Næringsliv, som alltid, klart å hente ut enkelte tall før publisering. De har blant annet allerede avslørt at milliardærarvingene Katharina og Alexandra Andresen, i tillegg til Salmar-arving Gustav M. Witzøe, har spart millioner av kroner på skatt de siste åra.
I denne omgang er det landets bloggere og influensere de har fokusert på. Sophie Elise Isachsen har i flere år tjent best i sin bransje. I 2017 mangedoblet hun formuen sin, samtidig som hun håvet inn 2,5 millioner i lønn.
2018s tall viser imidlertid at hun «bare» tok ut 1,77 millioner kroner i lønn, så hun har fortsatt til salt i grøten. Når tallene for i år slippes neste år igjen, kan det fort hende det har sunket enda mer. Hun har nemlig varslet at bloggen skal legges ned.
På inntektssiden ble hun i fjor i hvert fall forbigått av ingen ringere enn Caroline Berg Eriksen, tidligere kjent under aliaset Fotballfrue.
Hun tok ut hele 2,89 millioner kroner i lønn i fjor, mot 2,45 millioner i 2017. Formuen hennes har også økt betraktelig, viser tallene - som avisa påpeker er hentet inn av kredittvurderingsselskapet Dun & Bradstreet.

        Formuen hennes i 2017 var 1,28 millioner, mens den i fjor har økt til nærmere to millioner blankt.
      
Bloggeren har i mange år vært en av landets mest populære, og deler alt fra personlige innlegg til oppskrifter med fansen sin. Hun har mange kommersielle samarbeid, som medfører god inntekt.
Sammen med ektemannen, tidligere fotballspiller Lars-Kristian Eriksen, eier hun selskapet Treasures. Eriksen opplyser overfor avisa at de ikke ønsker å kommentere tallene.
Rett bak Eriksen på lista over best betalte influensere, finner vi Marna Haugen og Vegard Harm. Førstnevnte tok ut 2,5 millioner kroner i lønn i fjor, og står oppført med en formue på null. Hun tjente litt bedre i 2017, men det er ikke snakk om en stor forandring.
Haugen er også kjent for å være svært ærlig med leserne sine. Hun blogger blant annet åpent om at hun har livmorhalskreft, og om hvordan det påvirker hverdagen.

        I likhet med Eriksen har hun flere kommersielle samarbeid, både på Instagram og på bloggen. Hun er gift med komiker Ørjan Burøe.
      
Vegard Harm gjorde på sin side et godt år i fjor. I 2017 sto han oppført med en inntekt på 1,4 millioner, mens han i fjor tjente hele 2,4 millioner. I tillegg har han doblet formuen sin, og står nå oppført med to millioner i formue.
Nylig kjøpte han seg en luksusbil til rundt 800 000 kroner, så heller ikke Harm har noe trøbbel med å få saltet grøten, virker det som. Han jobber i VGTV, men tar mange reklameoppdrag på si.
DNs liste består totalt av ni navn. Etter Harm følger ovennevnte Isachsen, Jørgine «Funkygine» Vasstrand, Martine Lunde, Isabel Raad, Trine Sandberg og Anna Rasmussen. De to sistnevnte kan ikke skilte med millioninntekt.
