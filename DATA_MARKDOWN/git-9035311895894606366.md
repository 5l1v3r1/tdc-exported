
# Katolik Kilisesi’nden Afrika’ya göreve giden iki rahibe hamile döndü

Published at: **2019-11-06T09:48:21+00:00**

Author: **Euronews **

Original: [euronews](https://tr.euronews.com/2019/11/06/afrikaya-goreve-giden-iki-rahibe-hamile-dondu-katolik-kilisesi-sorusturma-baslatti)

Afrika’ya göreve gönderilen iki rahibenin hamile kalmaları üzerine Roma Katolik Kilisesi soruşturma başlattı.
Rahibelerden birinin İtalya’nın Sicilya Adası’nda karın ağrısı şikayetiyle doktora gittiği sırada hamile olduğunu öğrendiği belirtildi.
Madagaskarlı olan diğer rahibenin de Madagaskar'da misyonerlik görevi sırasında hamile kaldığı ortaya çıktı.
İtalyan haber ajansı ANSA, rahibelerin bebeklerini doğuracağını ve kendilerine yardım yapılacağını aktardı.
Katolik Kilisesi olayın ortaya çıkmasının ardından rahibelerin bekaret yeminlerini bozdukları gerekçesiyle soruşturma başlattı.
Papa Francis daha önce yaptığı bir açıklamada birçok rahibenin cinsel saldırıya maruz kaldığını açıklayarak bunun "büyüyen ciddi bir problem" olduğunu söylemişti.
Katolik Kilisesi'nde rahip olarak görev almak için "bekaret andı" en önemli şartlardan biri. Evlenme yasağı sayesinde "Tanrı ile rahip arasında saf bir bağın" oluştuğu, ve aynı zamanda din adamının "laik cematten" daha iyi ayrıştırıldığı farz ediliyor.
Ancak Hristiyanların kutsal kitabı İncil’in hiçbir yerinde din insanlarının evlenmemelerinin Tanrı'nın emri olduğu ifadesi geçmiyor.
Bugün Katoliklerde rahiplerin evlenmeleri yasaklanırken, Ortodoks ve Protestan kiliselerinde rahiplerin aile kurması teşvik ediliyor. Ayrıca Katolik Kilise’inde de 10. asra kadar rahipler evlenip çocuk sahibi olabiliyordu.
1059 yılında dönemim ruhani liderleri Papa II. Nicolas ilk kez resmi olarak Kilise'nin hizmetine girmek isteyen rahiplerin ömür boy bekar kalma mecburiyetini getirdi. Ondan sonra gelen Papa VII. Gregorius döneminde de rahiplerin "Kilise ile"evli" olduğu söylemi yaygınlaşıp bekarlık kuralı sert bir şekilde uygulanmaya başladı.
Günümüzde Kilise içerisinde "bekarlık kuralı" en çok tartışlan konulardan biri. Geçtiğimiz aylarda Vatikan'dan bir heyet Amazonlar'da evli erkeklerin rahiplik görevine kabulünün gündeme getirilmesini önermişti. Bölgenin ücra yerlerinde yaşanan rahip eksikliği nedeniyle kiliselerde zaman zaman haftalarca, aylarca ayin düzenlemiyor.
Papa Francis, ocak ayında yaptığı bir açıklamada kendi döneminde evli erkeklerin rahiplik görevine getirilmesini kabul etmeyeceğini ancak sadece Pasifik Adaları gibi ücra bölgelerde ihtiyaç duyulması halinde gündeme gelebileceğini duyurmuştu.
