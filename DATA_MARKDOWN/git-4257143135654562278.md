
# Az FTC és a Fehérvár sem nyert

Published at: **2019-11-02T19:16:00+00:00**

Author: **Infostart / MTI**

Original: [infostart](https://infostart.hu/sport/2019/11/02/az-ftc-es-a-fehervar-sem-nyert)

A Mezőkövesd 1-1-es döntetlent játszott a címvédő Ferencváros vendégeként a labdarúgó OTP Bank Liga 11. fordulójának rangadóján.
Nem kezdett megilletődötten a Mezőkövesd a Ferencváros vendégeként sem, az idény meglepetéscsapata kifejezetten bátran vállalkozott támadásépítésre, a címvédő pedig - a magyar bajnokságban tőle szokatlanul - gyors kontrákkal veszélyeztetett. A hazaiak nem egy ilyen akcióból, hanem szöglet után szereztek vezetést, de a gól nem változtatta meg a játék képét, sőt, a Mezőkövesd részéről Zivzivadze ziccert hibázott. Az első félidő derekától kiegyenlítetté vált a játék, mindkét fél vezetett szép támadásokat és voltak ígéretes próbálkozások, védenie azonban csak a hetek óta nagyszerű formában lévő Dibusznak kellett egy ízben a szünet előtt.
A folytatásban a vendégek szinte azonnal egyenlítettek, a gól után pedig kissé paprikássá vált a hangulat, amit a játékvezető tíz perc alatt kiosztott négy sárga lappal próbált megfékezni. Amikor ismét a futball került középpontba, a Ferencváros ragadta magához az irányítást, de előbb Szappanos védett nagyot, majd éppen az ő hibáját Boli nem tudta kihasználni óriási helyzetben. A hajrában inkább mezőnyjáték volt helyzetek nélkül, így az eredmény már nem változott a lefújásig.
A MOL Fehérvár FC kétgólos hátrányból fordított Zalaegerszegen, de végül be kellett érnie egy ponttal.
Jó iramú, eseménydús első félidőt láthatott a közönség. Mindkét csapat aktívan futballozott, de a ZTE volt ötletesebb és pontosabb a támadások befejezésénél: Bobál Gergely kétszer is jó helyen állt és higgadtan élt a kínálkozó lehetőséggel. A Fehérvár az utolsó negyedórában sok energiát mozgósított hátránya faragása érdekében, de nem járt sikerrel. Az első 45 percben mindkét együttes sokat próbálkozott kapura lövéssel, nem unatkozott a publikum.
A fordulást követően is lendületben maradtak a csapatok, előbb a ZTE próbálkozott a vendégkapu előtt, majd a Fehérvár bő egy perc alatt két gólt szerezve egyenlített. A félidő közepéhez közeledve egyre több volt a szabálytalanság, a durva belépő, időnként el is szabadultak az indulatok, miközben továbbra is nagy volt az iram. A második félidőben jóval többet támadott a vendégcsapat, amely a hajrában megszerezte harmadik gólját, és úgy tűnt, be is gyűjti a három pontot, az utolsó percekben azonban a ZTE mindent egy lapra tett fel, és kiegyenlített.
Az Újpest 3-2-re nyert szombaton az újonc és sereghajtó Kaposvár otthonában. A somogyiak sorozatban a negyedik találkozójukat veszítették el, míg a lila-fehérek három nyeretlenül megvívott mérkőzést követően gyűjtötték be újra a három pontot.
Ugyan az Újpest ragadta magához a kezdeményezést a találkozó elején, a hazaiak már az ötödik percben megszerezték a vezetést. Sőt, a vendég mezőnyfölény ellenére könnyedén növelhették volna előnyüket a hazaiak, de előbb a játékvezető a kapus akadályozása miatt vett el egy gólt a hazaiaktól, majd a felső léc mentette meg az Újpestet.
A fővárosiak a félidő közepén gyakorlatilag helyzet nélkül egyenlítettek, Zsótér gondolt egyet és jó 30 méterről óriási gólt lőtt. Ettől lendületbe jöttek a lila-fehérek, akik a félidő végén Simon révén megfordították az összecsapást, a találathoz újra Zsótér jó lövése kellett, a szélső a kipattanót értékesítette.
A szünet után néhány perccel megduplázta előnyét az Újpest, de pillanatokon belül érkezett a válasz a hazaiaktól, így újra nyílt lett a találkozó. A folytatásban a kaposváriak mindent megtettek az egyenlítésért, az Újpest a csereként beálló Bjarnason révén dönthette volna el a mérkőzést, de a ziccer kimaradt. Az utolsó percekben még voltak lehetőségei a Kaposvárnak - ziccerek maradtak ki -, de az Újpest végül három ponttal távozott.
A Diósgyőr 3-1-re legyőzte a vendég Kisvárdát. A hazai együttes sorozatban második bajnokiját nyerte meg, míg a várdaiak egymás után másodszor veszítettek az NB I-ben.
Nagyon hamar gólt ajándékozott a vendég együttes a hazaiaknak, akik aztán az első félidő túlnyomó részében fölényben futballoztak. A szünet előtti negyedórában megélénkült a Kisvárda játéka, de egyenlíteni nem tudott.
Fordulás után lendületben maradtak a vendégek, melynek köszönhetően öt perc után egyenlítettek, azonban alig tíz perc elteltével tizenegyeshez jutott a DVTK, amely így visszaszerezte a vezetést. A hazaiak a folytatásban is veszélyesebbek voltak, előbb a kapufát találták el, majd az utolsó másodpercekben egy újabb büntető értékesítésével magabiztossá tették sikerüket.
A Debrecen saját közönsége előtt 3-1-re legyőzte a Paksot.
A szemerkélő esőben mindkét csapat sok hibával játszott, helyzetekig pedig egyik gárda sem jutott el az első huszonöt percben. A hazaiak a folytatásban öt perc alatt két gólt is szereztek, a megnyugtató előnyük pedig a szünetig nem forgott veszélyben.
A Paks a második félidőben sem tudott változtatni a játékán, a Debrecen pedig az első NB I-es gólját szerző Kundrák Norbert révén növelte előnyét. A hajrában Böde fejes góljával szépítettek a vendégek, de ennél többre nem futotta az erejükből.

        A tabella:
      
1. MOL Fehérvár FC 11 7 2 2 23-11 23 pont
2. Mezőkövesd Zsóry FC 11 7 2 2 16- 9 23
3. Ferencváros 10 7 2 1 14- 7 23
4. Puskás Akadémia FC 11 6 2 3 19-12 20
5. Budapest Honvéd 11 5 1 5 15-16 16
6. Debreceni VSC 10 5 - 5 20-18 15
7. Újpest FC 11 4 2 5 15-17 14
8. Kisvárda Master Good 11 4 1 6 14-18 13
9. Diósgyőri VTK 11 4 1 6 12-19 13
10. Paksi FC 11 3 1 7 13-22 10
11. ZTE FC 11 2 4 5 17-16 10
12. Kaposvári Rákóczi FC 11 2 - 9 9-22 6

        Nyitókép: MTI/Czagány Balázs
      
