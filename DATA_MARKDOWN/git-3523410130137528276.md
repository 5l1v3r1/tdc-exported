
# 
        رصد شرایط اجتماعی و به آشوب کشیدن کشورهای منطقه؛ کاری که لشکر سایبری سعودی مشغول انجام آن است
      

Published at: **2019-11-03T13:01:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637756/%D8%B1%D8%B5%D8%AF-%D8%B4%D8%B1%D8%A7%DB%8C%D8%B7-%D8%A7%D8%AC%D8%AA%D9%85%D8%A7%D8%B9%DB%8C-%D9%88-%D8%A8%D9%87-%D8%A2%D8%B4%D9%88%D8%A8-%DA%A9%D8%B4%DB%8C%D8%AF%D9%86-%DA%A9%D8%B4%D9%88%D8%B1%D9%87%D8%A7%DB%8C-%D9%85%D9%86%D8%B7%D9%82%D9%87-%DA%A9%D8%A7%D8%B1%DB%8C-%DA%A9%D9%87-%D9%84%D8%B4%DA%A9%D8%B1-%D8%B3%D8%A7%DB%8C%D8%A8%D8%B1%DB%8C-%D8%B3%D8%B9%D9%88%D8%AF%DB%8C-%D9%85%D8%B4%D8%BA%D9%88%D9%84-%D8%A7%D9%86%D8%AC%D8%A7%D9%85-%D8%A2%D9%86-%D8%A7%D8%B3%D8%AA)

گروه اجتماعی: با نگاهی عمیق به جریاناتی که آشوب های عراق و لبنان را رقم زدند، خواهیم دید که نقش شبکه های اجتماعی و موجی که در این راستا ایجاد کرده اند، غیر قابل انکار خواهد بود. تصاویر و ویدئوهایی که جهت دار و دستکاری شده در اختیار مخاطبین عراقی و لبنانی قرار گرفتند و باعث پخش شایعات گوناگون و عصبانیت مردم عادی و معترض شدند، در همین شبکه ها منتشر گشتند و موجب افزایش ناآرامی ها شدند. به گزارش بولتن نیوز، هنگامی که پیگیر منشا این اخبار و صفحات منتشرکننده آن ها می شویم، به اکانت هایی بر می خوریم که اصطلاحا فیک و تقلبی هستند و در نهایت مشخص می شود از کشور عربستان مشغول فعالیت های تخریبی خود می باشند. همین امر سندی است بر این امر که از یک سو عربستان سعودی تا چه اندازه نقش مهمی در به آشوب کشیدن منطقه و ثبات زدایی دارد و از جهت دیگر هزینه بالای این کشور برای تشکیل ارتشی سایبری را که بتواند با جوسازی های کاذب، اهداف شوم این حکومت مرتجع را برآورده نماید، نشان می دهد.   فعالیت نیروهای سایبری سعودی تنها به انتشار پست های دروغین در فضای اینستاگرام، فیسبوک و توییتر آن هم با صفحات جعلی خلاصه نمی شود بلکه اگر آمارهایی که برخی سیاسیون فعال در اینستاگرام از مکان فالوورهای خود منتشر می کنند را رصد کرده باشید، متوجه می شوید که تعداد بالایی از شهرهای عربستان سعودی مشغول دنبال کردن فعالیت ها و مواضع سیاسیون و مردم ایران هستند و در واقع یک رصد دائمی بر روی مردم ایران دارند.  
این رصد دائمی از آن جهت مهم است که با شناخت کامل از نقاط حساس اجتماعی ایران همراه می شود و در مواقع حساس و بحرانی به کار دشمن می آید تا بتواند بر مبنای اطلاعاتی که از جامعه ایران در اختیار دارد، فضا را ملتهب نماید و بر نارضایتی های اجتماعی و به آشوب کشیدن کشور تمرکز نماید. در چنین شرایطی است که مسئولان امر در کشورمان می بایست به دنبال سازمان دهی این فضا و بستن راه جاسوسی اینترنتی و پایش اجتماعی ایران توسط دشمنان قسم خورده ملت باشند. حال این کار می تواند از طریق اینترنت ملی فراهم شود و یا حمایت از شبکه های اجتماعی ایرانی و سوق دادن مردم به سوی این برنامه ها از طریق افزایش کیفیت و توانایی آن ها و جلب نظر مثبت ایشان. مدیران مربوطه باید بدانند که اگر در این زمینه سهل انگاری صورت بگیرد و آمادگی لازم برای مقابله با لشکر سایبری سعودی که هزینه هنگفتی هم برای این ارتش پرداخت شده، وجود نداشته باشد، عواقب خطرناکی دامن کشور را خواهد گرفت و در بزنگاه ها، هزینه سنگینی برای نظام خواهد داشت. البته در این میان نباید از نقش کلیدی خود مردم برای افزایش سواد رسانه چشم پوشی کرد. اگر مردم متوجه شوند که هر خبری ارزش توجه ندارد و با یک جستجوی ساده و نوشتن چند کلمه می توان خبر اصلی و درست را مشاهده کرد، خواهیم دید که بسیاری از توطئه های دشمنان نقش بر آب خواهد شد و نقشه  های طراحی شده و هزینه هایی که برای دستیابی به اهداف خود کرده اند، بی فایده خواهد شد.         
