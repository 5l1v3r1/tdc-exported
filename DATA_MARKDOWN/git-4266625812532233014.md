
# Медведчук: За 5 років правоохоронці нічого не зробили для розслідування подій 2 травня в Одесі

Published at: **2019-11-05T19:10:00+00:00**

Author: ****

Original: [ZIK.UA](https://zik.ua/news/2019/11/05/medvedchuk_za_5_rokiv_pravoohorontsi_nichogo_ne_zrobyly_dlya_rozsliduvannya_1684355)


        Створення Тимчасової слідчої комісії у Верховній Раді щодо розслідування подій 2 травня 2014 року в Одесі означало б наявність політичної волі у ВРУ парламентсько-президентської держави зосередити увагу правоохоронних органів на тому, що цей злочин слід розслідувати.
      
Про це в ексклюзивному інтерв’ю в ефірі інформаційно-аналітичного проєкту «Чудова четвірка» на телеканалі ZIK заявив голова політради партії «Опозиційна платформа – За життя», народний депутат України Віктор Медведчук.
Ведуча адресувала політику запитання про ініціативи щодо створення у ВРУ тимчасової слідчої комісії для розслідування подій 2 травня 2014 року в Одесі. Нагадаємо, відповідну ініціативу «Опозиційної платформи – За життя» у Раді не підтримали, натомість альтернативний проєкт від «Слуги народу» іще не ставили на голосування. Тож ведуча поцікавилася, чому політичні сили не об’єдналися у цьому питанні, адже проблема – одна й та ж сама. Також вона поцікавилася, який сенс створення ТСК, оскільки попередні комісії, створені у ВРУ, результатів не давали.
Віктор Медведчук наголосив, що у парламенті був один проєкт щодо створення тимчасової слідчої комісії з розслідування подій 2 травня 2014 року в Одесі.
«Підкреслюю – один проєкт, який обговорювався на комітеті і був повністю погоджений, у тому числі представниками «Слуги народу». І в зал вносився лише один проєкт постанови про створення тимчасової слідчої комісії. Попередньо, коли це питання включалося у порядок дня, була більшість голосів, у тому числі і більшість фракції «Слуги народу». І тільки під час голосування, яке ставило за мету затвердження складу і постанови щодо діяльності тимчасової слідчої комісії, виникло якесь питання. Причому коли за постанову проголосували лише 32 народні обранці з фракції «Слуги народу», а більшість фракції не підтримала. І тим самим підтримала те, що ситуація нерозслідування цього жахливого злочину, коли було спалено живими 48 громадян в Одесі 2 травня, убивці, організатори цього вбивства залишилися непритягненими до відповідальності», – наголосив Віктор Медведчук.
