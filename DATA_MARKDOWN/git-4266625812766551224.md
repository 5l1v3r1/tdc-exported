
# МЗС України викликало посла Чехії через візит прокремлівської організації

Published at: **2019-11-01T16:50:00+00:00**

Author: ****

Original: [ZIK.UA](https://zik.ua/news/2019/11/01/mzs_ukrainy_vyklykalo_posla_chehii_cherez_vizyt_prokremlivskoi_organizatsii_1681749)


        Міністерство закордонних справ України у четвер викликало чеського посла через "візит" прокремлівської кримськотатарської організації "Къирым бирлиги" до Чехії.
      
Про це речниця МЗС Катерина Зеленко сказала у коментарі Уніан.
"31 жовтня до МЗС України було запрошено посла Чеської Республіки в Україні пана Радека Матулу. Чеському дипломату було висловлено рішучий протест у зв’язку з відвіданням 30 жовтня керівником псевдокримськотатарської проросійської громадської організації "Къирым бирлиги" прийняття з нагоди національного свята Чеської Республіки та подальших публікацій цієї організації на власному сайті та в мережі Facebook", – зазначила Зеленко.   
За її словами, "посол Чехії в Україні наголосив, що згадана інформація є фейковою та не відповідає дійсності".
За словами речниці МЗС, чеський дипломат підкреслив, що представники " Къирым бирлиги " не були запрошені на офіційну частину прийняття та не мали жодного контакту з президентом Чеської Республіки".
Зеленко зазначила, що посол запевнив українську сторону у незмінності позиції Чехії стосовно анексії Криму та тимчасово окупованих Росією територій України.
Нагадаємо, раніше з'явилася інформація про те, що президент Чехії Мілош Земан запросив на урочисте прийняття у Празькому граді представників невеликої кримськотатарської організації, лояльної Кремлю, заявивши про визнання Криму частиною Росії.
Однак згодом прессекретар президента Чехії Іржі Овчачек спростував інформацію про нібито визнання Мілошем Земаном Криму російським.
