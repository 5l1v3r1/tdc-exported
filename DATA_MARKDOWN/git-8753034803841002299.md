
# Senterpartiet ville slå fast retten til å betale med kontanter. Det gikk ikke Stortinget med på

Published at: **2019-11-07T16:02:07+00:00**

Author: **NTB**

Original: [Aftenbladet](https://www.aftenbladet.no/innenriks/i/wPkkXo/stortinget-sier-bestemt-nei-til-kontant-krav)

Representantforslaget innebærer ikke bare at forbrukerens rett til å betale med kontanter slås ettertrykkelig fast, men også at det knyttes en straffebestemmelse til plikten til å ta imot kontanter.
– Finansminister Siv Jensen (Frp) nektet i dagens debatt å svare på om Vys kontantfrie praksis er i tråd med gjeldende lov. Det er jo nettopp denne uklarheten som gjør Sps forslag så avgjørende viktig, sier Sps Sigbjørn Gjelsvik til NTB.
– Man hadde presisert hva som ligger i plikten man har til å ta imot kontanter og hvilke konsekvenser det vil kunne få å avvise, legger han til.
Forslaget ble fremmet som et tillegg til innstillingen om finansmarkedsmeldingen for 2019. Også i 2017 ble et lignende forslag fra Sp nedstemt.
Fremskrittspartiet har tidligere vært opptatt av å verne kontantene.
– Det viktigste for Frp er at man også i fremtiden skal kunne benytte kontanter, sier Frps finanspolitiske talsperson Sivert Bjørnstad til NTB.
Han viser til at regjeringen jobber med ny finansavtalelov, et arbeid som også skal omhandle kontantenes stilling.
– Det er mange ubesvarte spørsmål i Sps forslag som fortjener grundigere behandling. Jeg ser fram til at regjeringen kommer tilbake til Stortinget med dette, sier Bjørnstad.
Men Gjelsvik mener stortingsflertallet nå bare skyver saken foran seg.
– Til tross for at regjeringen har hatt rikelig tid og anledning til å fremme egne forslag, utsetter man nok en gang, sier han.
Den øvrige opposisjonen, med Arbeiderpartiet, SV, Miljøpartiet De Grønne og Rødt, fremmet for øvrig et forslag om å utrede «kontantenes rolle og stilling, herunder vurdere retten til å betale kontant sett opp mot næringsaktørers ønske om å opptre kontantfritt, og komme tilbake til Stortinget på egnet måte.»
Heller ikke dette fikk tilslutning.
