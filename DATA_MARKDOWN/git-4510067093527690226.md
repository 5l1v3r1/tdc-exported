
# Guvernul Orban vrea să introducă o taxă la prima înmatriculare

Published at: **2019-11-07T18:21:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-35/guvernul-orban-vrea-s-introduc-o-tax-la-prima-nmatriculare-152634.html)


        Premierul Ludovic Orban a anunţat, joi, că Guvernul lucrează la introducerea unei taxe pentru maşinile la prima înmatriculare, care va fi percepută ca o taxă de poluare, cuantumul ei urmând să fie decis de cantitatea de noxe pe care maşina o produce.
      
"Trebuie să fie percepută ca o taxă de poluare şi cuantumul taxei să depindă de cantitatea de noxe care sunt eliberate în atmosferă. Formulele care au fost încercate au intrat în contradicţie cu reglementările la nivel european. Taxele indirecte trebuie să respecte normele UE. Aceasta este taxă indirectă. Ea poate fi gândită şi ca un impozit pe proprietate variabil, dar şi aici există riscul să contravenim principiului că o taxă depinde de valoarea unui bun şi repet când vom ajunge la o formulă care să fie acceptată la nivelul CE vom anunţa", a spus Ludovic Orban, potrivit Mediafax.ro, la preluarea mandatului de ministru al Mediului de către Costel Alexe.
Premierul a susţinut că Guvernul vrea să analizeze bine măsurile care vor fi luate, astfel încât să fie acceptate de Comisia Europeană, notează Hotnews.ro.
Taxa auto pentru autovehicule la prima înmatriculare a fost introdusă iniţial la 1 ianuarie 2007, imediat după aderarea României la Uniunea Europeană. La acea vreme, taxa de primă înmatriculare se calcula în funcţie de trei variabile: vechimea maşinii, tipul de catalizator (euro) şi capacitatea cilindrică a maşinii.
Pe 19 februarie 2009, taxa de poluare auto a fost modificată, iar Guvernul a scăzut valoarea acesteia cu o treime, aminteşte Hotnews.ro.
Din 1 ianuarie 2012, taxa auto a devenit obligatorie atât la reînmatricularea maşinilor înregistrate în România înainte de 1 ianuarie 2007, cât şi pentru cei care aduceau maşini din Vest. Începând cu 30 ianuarie 2012, taxa a fost suspendată până la 31 decembrie 2012, iar persoanele care plătiseră deja urmau să primească banii înapoi.
Din 15 martie 2013 a intrat în vigoare timbrul de mediu pentru autovehicule, iar din acel moment taxa auto a fost calculată exclusiv pe baza emisiilor de CO2, înscrise în cartea de identitate a maşinii.
De la 1 februarie 2017, taxa auto a fost eliminată, iar toţi cei care plătiseră o sumă la înmatricularea autovehiculelor urmau să-şi primească banii înapoi de la stat. Ulterior acestei măsuri, fostul ministru al Mediului, Graţiela Gavrilescu, declara că Timbrul de mediu va avea un înlocuitor, dar "în niciun caz nu va fi vorba despre o nouă taxă".
La jumătatea lui decembrie 2018, Gavrilescu anunţa că nu a fost găsită nicio variantă a noii contribuţii care urma să înlocuiască taxa auto până la ora actuală, iar până la găsirea unei formule finale va mai dura.
Pe data de 9 septembrie 2019, Ministerul Finanţelor Publice (MFP), prin Agenţia Naţională de Administrare Fiscală (ANAF), anunţa că a restituit taxe auto (taxa auto pentru autoturisme şi autovehicule, taxa pe poluare, taxa pentru emisiile poluante provenite de la autovehicule sau timbrul de mediu) tuturor contribuabililor români care au depus documentaţii complete.
Din 2017, ANAF a restituit taxe auto în valoare totală de 6,16 miliarde de lei, pentru 1,91 de milioane de cereri depuse şi aprobate. 
