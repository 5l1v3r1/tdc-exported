
# Venter sitt første barn

Published at: **2019-11-02T16:56:56+00:00**

Author: **Vilde Holta Røssland**

Original: [Dagbladet.no](https://www.dagbladet.no/kjendis/venter-sitt-forste-barn/71776469)

Løpestjerna Filip Ingebrigtsen (26) og kona, Astrid Mangen Ingebrigtsen (25), venter sitt første barn. Det avslører de begge på Instagram lørdag, der førstnevnte har delt et bilde av konas voksende babymage.
Astrid har på sin side delt et bilde der hun og Filip holder opp en liten body, med følgende bildetekst:
«Tenk at vi to skal bli tre».
Dette blir parets første barn. Det er foreløpig ikke kjent når terminen er, eller om de venter gutt eller jente.
Filip Ingebrigtsen giftet seg med sin Astrid i september i fjor, og nå utvides altså familien. Frieriet skjedde i 2016, og også den gang delte løpestjerna gladnyheten med følgerne sine på Instagram.
«She said yes», skrev han til et bilde av Astrid foran solnedgangen.
Bryllupet fant sted i Mangen kapell i Aurskog, på brudens hjemtrakter.
- De siste ukene har gått til mye planlegging, men vi har hatt denne dagen i bakhodet i to år. Vi har gledet oss veldig, sa en nygift Ingebrigtsen til Dagbladet etter vielsen.
Astrid er, i likhet med Filip, en aktiv friidrettsutøver. Hun er sprinter og konkurrerer på 100- og 200 meter.
Filip og brødrene, Henrik (28) og Jakob Ingebrigtsen (19) er alle overlegne på friidrettsbanen. Også eldstemann i brødreflokken er far, og dermed følger Filip nå i brorens fotspor - når familien blir utvidet.
Henrik og kona Liva Ingebrigtsen (23) har døtrene Olivia og Charlotte.
Henrik og Livas familieliv blir godt dokumentert gjennom NRK-serien «Team Ingebrigtsen», og nå får seerne kanskje også være vitne til at nok en Ingebrigtsen-baby kommer

        I serien har seerne fått følge familien gjennom både opp- og nedturer, der diskusjoner om både idretten og privatlivet står i fokus.
      
Da Filip og Astrid flyttet til Oslo like etter bryllupet i fjor, var dette til stor skuffelse for Gjert Ingebrigtsen (53), som også er sønnenes trener. Han ville helst ha alle sønnene i Sandnes.
Takket være Filips gode resultater på løpebanen, tok derimot Gjert det bra.

        - Jeg hadde nok fått hørt det fra Gjert om det ikke gikk så bra. De er jo veldig mye ute og reiser, men det er fint å se at flyttingen ikke har påvirket ham i negativ retning. Det er betryggende å vite, har Astrid uttalt i et intervju med Dagbladet.
      
Paret har vært sammen siden 2012, og bodde tidligere fire år sammen i Sandnes. Nå bor ekteparet i Oslo.
