
# Члени виборчої комісії отримали 3 роки умовно за підробку на виборах президента

Published at: **2019-11-04T16:14:06+00:00**

Author: ****

Original: [Українська правда](https://www.pravda.com.ua/news/2019/11/4/7230973/)

Мар’їнський районний суд Донецької області призначив двом членам виборчої комісії покарання у вигляді 3 років позбавлення волі з іспитовим строком 2 роки.
Про це у понеділок повідомляє прес-служба Донецької прокуратури.
Вказується, що вони під час другого туру виборів президента підробили підписи 57 осіб на окружного виборчого округу № 59.
"Суд встановив, що 21 квітня 2019 року, у ході проведення другого туру виборів на пост Президента України, о 20:20, після закриття виборчих дільниць, перебуваючи за місцем розташування зазначеної виборчої комісії, 57-річна та 56-річна жінки, маючи доступ до списків виборців і достовірно знаючи, що 57 осіб не скористались своїм виборчим правом та не взяли участь у голосуванні, підробили у графі контрольного талона їх підписи про нібито отримання виборчих бюлетенів", - йдеться у повідомленні.
Зазначається, що у подальшому підроблені бюлетені було використано під час підрахунку голосів на користь одного з кандидатів. Проте якого саме не вказується.
Під час судового слухання обвинувачені свою провину в скоєнні злочині визнали повністю та розкаялись.
