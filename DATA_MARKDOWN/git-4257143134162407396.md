
# Számos baleset történt a főváros körül, dugó van az autópályákon

Published at: **2019-11-03T17:13:00+00:00**

Author: **Infostart / MTI**

Original: [infostart](https://infostart.hu/belfold/2019/11/03/balesetek-a-fovaros-korul)

A Budapesti Rendőr-főkapitányság közleménye szerint az M1-M7-es autópályák közös szakaszán, a Budapest felé vezető oldalon három autó ütközött össze. A járművek a belső forgalmi sávban akadályozzák a közlekedést. A helyszínelés és a műszaki mentés idején a külső sávokban haladhat a forgalom.
Az Útinform a honlapján azt is közölte, hogy több gépkocsi ütközött össze az M5-ös autópályán a főváros felé vezető oldalon, Újhartyán térségében. A 45-ös kilométernél a forgalom a sérült járművek mellett egy sávon halad, torlódásra kell készülni.
Rendkívül erős a forgalom az M3-as autópályán is Budapest felé - írta az Útinform. Kál közelében, a 92-es kilométernél egy korábbi baleset miatt torlódik a forgalom, bár mindkét forgalmi sáv járható, csaknem 10 kilométeres a feltorlódott kocsisor.
Gyöngyös, Hatvan és Gödöllő csomópontjainál is telítettek a sávok, helyenként torlódnak a járművek. Összességében Füzesabonytól a fővárosig akár egy órával is hosszabb lehet a menetidő, valamint a párhuzamos 3-as főúti szakaszokon is nagy a zsúfoltság.
