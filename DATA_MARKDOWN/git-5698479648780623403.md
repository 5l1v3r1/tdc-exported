
# فرمانده کل سپاه پاسداران: اقتصاد ایران در اثر تحریم‌ها جان گرفت

Published at: **2019-11-02T11:45:03+00:00**

Author: **یورونیوز فارسی **

Original: [euronews](https://farsi.euronews.com/2019/11/02/commander-in-chief-of-the-irgc-iran-s-economy-was-strengthened-by-sanctions)

فرمانده کل سپاه پاسداران انقلاب اسلامی معتقد است که اقتصاد ایران در اثر تحریم‌ها نه تنها فرونپاشید بلکه جان گرفته است.
حسین سلامی در مراسمی که امروز ۲ نوامبر (۱۱ آبان) در ساختمان سابق سفارت آمریکا در تهران برگزار شد، گفت: «آمریکا بزرگ‌ترین صادرکننده اسلحه است اما روی کاغذ و در گفتار مقامات این کشور، از امن شدن جهان سخن می‌گویند.»
هفته گذشته، دونالد ترامپ رئیس جمهوری آمریکا همزمان با اعلام کشته شدن ابوبکر بغدادی، رهبر داعش اعلام کرد که هم اکنون جهان جای امن‌تری است.
حسین سلامی همچنین تصریح کرد: «آمریکا توانایی انهدام چند بار کره زمین را دارد اما مانع توسعه انرژی صلح آمیز هسته‌ای برای ایران می‌شود.»
وی به تحریم‌های آمریکا علیه ایران نیز اشاره کرد و افزود: «ما در تحریم‌ها و محاصره‌ها رشد کرده‌ایم و صاحب قدرت بوده و توان اعمال قدرت را داریم. دیدید اقتصاد کشور در اثر تحریم ها نه تنها فرونپاشید بلکه جان گرفت. »
آمریکا سال گذشته در تاریخ ۱۸ اردیبهشت ۱۳۹۷ از توافق هسته‌ای سال ۲۰۱۵ خارج شد و تحریم‌های این کشور علیه ایران در آبان سال گذشته، دوباره اعمال و تشدید شدند.
فرمانده کل سپاه پاسداران یکسال پس از بازگشت تحریم‌های واشنگتن علیه تهران تاکید کرد که اقتصاد ایران نه متکی به نفت است نه متکی به اقتصاد کشورهای بزرگ و افزود: « قدرت اقتصادی، سیاسی و نظامی ما به هم پیوند خورده و می توانیم از ظهور قدرت نوینی به نام ایران نام ببریم.»
این سخنان در حالی مطرح می‌شود که مطابق قانون بودجه سال ۱۳۹۸ خورشیدی، دولت موظف است بیش از ۱۵۸.۵ هزار میلیارد تومان از منابع مالی خود را از محل فروش نفت و فرآورده‌های آن کسب کند. این رقم ۳۵.۳ درصد از مجموع منابع عمومی دولت در سال جاری است و ۶۴.۷ درصد باقیمانده این رقم نیز طبق قانون بودجه قرار بود از محل اخذ مالیات، عوارض و جریمه‌ها و نیز فروش دارایی‌های دولت تامین شود.
حسین سلامی همچنین در مراسم امروز گفت: «ما به اندازه کافی و بیش از نیاز موشک ذخیره کرده ایم و اهداف ما هم مشخص بوده و نیروهای ما هم آماده هستند، اما ما اول با منطق خود با جهان سخن می گوییم.»

        بیشتر بخوانید:
      
