
# 
        جدال لفظی آمریکا و چین بر سر دریای جنوب چین
      

Published at: **2019-11-04T16:01:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638127/%D8%AC%D8%AF%D8%A7%D9%84-%D9%84%D9%81%D8%B8%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%DA%86%DB%8C%D9%86-%D8%A8%D8%B1-%D8%B3%D8%B1-%D8%AF%D8%B1%DB%8C%D8%A7%DB%8C-%D8%AC%D9%86%D9%88%D8%A8-%DA%86%DB%8C%D9%86)

به گزارش بولتن نیوز، وزارت امور خارجه چین به اظهارات روز دوشنبه «رابرت اوبراین» نماینده آمریکا که در نشست آسیایی «آسه‌آن» چین را به ارعاب کشورها در دریای جنوبی چین متهم کرده بود، واکنش نشان داد.
به نوشته خبرگزاری «رویترز»، «گنگ شوانگ» سخنگوی وزارت امور خارچه چین، روز دوشنبه در نشستی خبری، گفت، آمریکا نباید در مقابل مسائل دریای جنوبی چین موضع‌گیری‌‌های نمایشی انجام دهد.
رویترز نوشت، اوبراین ضمن سخنرانی در نشست آسه‌آن مدعی شد:‌ «پکن از ایجاد ارعاب برای متوقف کردن تلاش ملت‌های [عضو] آسه‌آن جهت بهره‌برداری از منابع ساحلی و ممانعت و دسترسی آن‌ها به تنها ۲.۵ تریلیون دلار پول از طریق منابع نفت و گاز استفاده می‌کند».
وی افزود: «این منطقه تمایلی به یک عصر امپراطوری جدید ندارد که در آن کشوری بزرگ بتواند طبق فرضیه تعریف درست و غلط، بر سایرین حکومت کند».
اوبراین همچنین پیامی را از طرف «دونالد ترامپ» رئیس‌جمهور آمریکا قرائت کرد که در آن گفته بود: «به من در آمریکا برای برگزاری نشستی ویژه در اوایل سال ۲۰۲۰ ملحق شوید».
پیش‌تر نیز «ینس استولتنبرگ»، دبیرکل سازمان پیمان آتلانتیک شمالی (ناتو)، هشدار داد ناتو باید عواقب گسترش قدرت پکن در سراسر جهان از جمله در مناطقی که ممکن است امنیت کشورهای عضو را به خطر اندازد، درک کند.
یکی از نگرانی‌های اصلی آمریکا و ناتو، افزایش قدرت چین در دریای جنوبی چین است. این در حالی است که پکن بارها اعلام کرده است پیشرفت‌های اقتصادی و نظامی این کشور تهدیدی برای سایر ملت‌ها نیست.
