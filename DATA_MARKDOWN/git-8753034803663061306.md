
# Tegner håp for årets julefeiring

Published at: **2019-11-04T19:03:10+00:00**

Author: **Christine Andersen Johnsen**

Original: [Aftenbladet](https://www.aftenbladet.no/lokalt/i/Op0vQ3/tegner-haap-for-aarets-julefeiring)

Halloween er så vidt over, og det er alleredepå tide å sette i gang med de mange juleforberedelsene.
For Stokka barnehage er Aftenbladets tegnekonkurranse en av dem.
Magnus (5) er et av barna ved Stokka barnehage som har begynt å tegne til Aftenbladets tegnekonkurranse. Han forteller at han har tenkt på det han liker med julaften når han har tegnet.
– Jeg har tegnet julenissen som flyr med reinsdyret sitt til nissehuset. Jeg har også tegnet meg selv, broren min og vennen min med vinterluer som venter på nissen, forteller han. Ved siden av ham og broren, har han tegnet en snømann.
I fjor var temaet Julenatt, men i år inviterer Aftenbladet til å tegne «Håp». Aftenbladet skriver at «Håp kan jo være så mangt; noen håper kanskje på bestemte julegaver eller fine juleselskaper – andre knytter kanskje håpet til klimakampen eller julens fortellinger. Mulighetene er mange».
I Stokka barnehage har de allerede begynt å diskutere årets tema for konkurransen.
Sammen med førskolebarna har barnehagen snakket om «håp», i form av ønsker for julen og juletiden, og hva barna håper skal skje eller hva de ønsker seg.
Charlotte (4) har tegnet en julenisse, fordi hun håper at julenissen skal komme hjem til dem på julaften.
– Jeg håper at han vil komme hjem til oss og feire jul sammen med meg, mamma og pappa, sier hun. Hvis han kommer, håper hun at julenissen har med seg godteri.
Ariana (4) jobber også med en tegning til konkurransen. Hun sier at hun ikke tenkte på hva hun ønsket seg eller håpet på til jul, for det vet hun ikke helt enda. Derfor tegner hun det forbinder med julen og julaften.
– Jeg har tegnet et juletre og nissen, for det er det som er jul, sier hun.
Kameraten Truls (4) sitter også ved tegnebordet, men sier at han ikke har tegnet noe med juletema enda.
Truls har likevel ett håp for førjulstiden og tegnekonkurransen:
– Vi skal vinne!
Fra og med 1970 har det vært arrangert tegnekonkurranse med jul som tema hvert eneste år - og hvert eneste år sendes det inn tusenvis av tegninger. Rekorden er langt over 20.000 tegninger, de siste årene har Aftenbladet fått inn rundt 15.000 arbeider.
Aftenbladet deler tegningene i tegnekonkurransen inn i fire grupper:
1. Barn i førskolealder, 1. og 2. klasse.
2. Elever i 3., 4. og 5. klasse.
3. Elever i 6. og 7. klasse samt ungdomsskolen.
4. Gruppearbeider (Gruppe er fra og med tre personer).
De siste årene har konkurransen hatt færre bidrag fra barnehager og barn i førskolealder. Derfor oppfordrer Aftenbladet spesielt denne gruppen til å sette seg ned med tegne- og malesaker i år.
Hvis din barnehage, skole eller ditt barn ønsker å delta i konkurransen, kan tegninger leveres innen 20. november.
Leveringsadresse: Mediegården, Nykirkebakken 2, 4013 Stavanger. Åpningstider: Alle hverdager 08.00 – 15.30.
Postadresse: Stavanger Aftenblad, P.b. 229, 4001 Stavanger. Merk konvolutten: Håp
Innleveringsfrist for å bli vurdert av juryen: Onsdag 20. november.
Juryen består av formingslærerne Ellen Andersen og Unni Aano, illustratør Bjørn Mike Boge og bildekunstnerne Anita Tjemsland, Hilde Thomsen og Ingrid Haukelidsæter.
