
# Hollanda daha fazla turist istemiyor

Published at: **2019-11-07T12:09:18+00:00**

Author: **Fatih Yetim**

Original: [euronews](https://tr.euronews.com/2019/11/07/hollanda-daha-fazla-turist-istemiyor-gece-hayati-ve-uyusturucu-icin-gelmeyin-amsterdam)

Hollanda hükümeti, ülkeyi ziyaret eden turist sayısını azaltmak için harekete geçti. Özellikle başkent Amsterdam'da kent sakinleri, sayıları her geçen gün artan turistlerin yaşam kalitelerini olumsuz etkilediğini savunuyor.
Dünyanın en popüler 10 turizm güzergahı arasında gösterilen 17 milyon nüfuslu Hollanda, geçen yıl 18 milyondan fazla turist ağırladı. Ülkeyi ziyaret eden turist sayısının 2019 yılında 20 milyona ulaşması, 10 yıl içinde ise 29 milyonu bulması bekleniyor.
Amsterdam belediyesi kısa süreli konut kiralama hizmeti veren Airbnb uygulamalarına kısıtlama getirirken Hollanda Turizm ve Kongre Ofisi (NBTC) de bir dizi önlem açıkladı. Turist sayısını kontrol altında tutmayı hedefleyen NBTC, İtalya, İspanya ve Japonya'daki bürolarını kapatma kararı aldı. Bu üç ülkeden daha fazla turist gelmemesi için promosyon kampanyaları da sonlandırıldı.
Buna karşın, Amerika Birleşik Devletleri, İngiltere, Fransa ve Belçika'daki ofisler çalışmalarını sürdürecek.
Yeni turizm politikası ile turistler konusunda daha seçici olmayı hedefleyen NBTC, Çinli ziyaretçilerle ilgili de kısıtlamaya gitmeyecek. NBTC'nin Çin'deki ofisi geçtiğimiz yıl hizmete girmişti.
NBTC ayrıca, Amsterdam'daki gece hayatı ve yasal uyuşturucu madde tüketiminin turistlerin ziyaret gerekçeleri arasında ilk sıralarda olmamasını istiyor. Yeni reklam kampanyalarında Amsterdam'a alternatif olarak Maastricht, Groningue ve Arnhem gibi tarihi şehirler ön plana çıkartılacak.
