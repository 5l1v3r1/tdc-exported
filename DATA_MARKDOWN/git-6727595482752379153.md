
# ഒക്ടോബറിലെ തൊഴിലില്ലായ്മ 8.5 ശതമാനം; മൂന്നുവര്‍ഷത്തെ ഏറ്റവും കൂടിയ നിരക്കെന്ന് റിപ്പോര്‍ട്ട്; ദിവസക്കൂലിക്കാര്‍ വലയുന്നു

Published at: **2019-11-01T14:26:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/unemployment-in-india-october-rises-to-8-5-highest-in-over-three-years.html)

രാജ്യത്ത് ഒക്ടോബറില്‍ മാത്രം രേഖപ്പെടുത്തിയ തൊഴിലില്ലായ്മ മൂന്നുവര്‍ഷത്തെ ഏറ്റവും കൂടിയ നിരക്കിലെന്ന് റിപ്പോര്‍ട്ട്. ഒക്ടോബറില്‍ 8.5 ശതമാനം തൊഴിലില്ലായ്മയാണ് വര്‍ദ്ധിച്ചത്.
സെന്റര്‍ ഫോര്‍ മോണിറ്ററിങ് ഇന്ത്യന്‍ എക്കോണമിയാണ് ഈ കണക്കുകള്‍ പുറത്തുവിട്ടത്. 2016 ഓഗസ്റ്റിന് ശേഷം ഏറ്റവും കൂടുതലായി രേഖപ്പെടുത്തിയ തൊഴിലില്ലായ്മയാണ് ഇത്.
രാജ്യത്തെ സാമ്പത്തിക പ്രതിസന്ധിയാണ് തൊഴിലില്ലായ്മ രൂക്ഷമാക്കിയതെന്ന് റിപ്പോര്‍ട്ടില്‍ പറയുന്നു. സാമ്പത്തിക മാന്ദ്യത്തെ മറികടക്കാന്‍ കേന്ദ്രസര്‍ക്കാര്‍ പദ്ധതികള്‍ ആവിഷ്‌കരിച്ചെങ്കിലും ഇതൊന്നും ഫലവത്തായില്ലെന്നാണ് ഈ കണക്കുകള്‍ വ്യക്തമാക്കുന്നത്.
ഈ അവസ്ഥയെ കൂടുതല്‍ ദുഷ്കരമാക്കാന്‍ കാരണമായത് രാജ്യത്തെ നിര്‍മ്മാണ മേഖലയിലുണ്ടായ തകര്‍ച്ചയാണ്.
അടിസ്ഥാന സൗകര്യവികസന മേഖലയില്‍ വലിയ ഇടിവാണ് ഉണ്ടായിരിക്കുന്നത്. വര്‍ഷംതോറുമുള്ള കണക്ക് പരിശോധിച്ചാല്‍, സെപ്തംബറില്‍ ഈ മേഖലയിലുണ്ടായ ഇടിവ് 5.2 ശതമാനമാണ്. ഇത് രാജ്യത്തെ എട്ട് കോടി അടിസ്ഥാന സൗകര്യ വികസന വ്യവസായത്തെ ഗുരുതരമായി ബാധിച്ചു.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
രാജ്യത്തെ തൊഴിലവസരങ്ങളില്‍ വ്യക്തമായ ഇടിവുണ്ടായിട്ടുണ്ടെന്ന് സെന്‍ട്രല്‍ സസ്‌റ്റെയ്‌നബിള്‍ എംപ്ലോയ്‌മെന്റിന്റെ ഏറ്റവും പുതിയ റിപ്പോര്‍ട്ടിലും പറയുന്നു. ഇന്ത്യന്‍ എക്‌സ്പ്രസ് ഈ റിപ്പോര്‍ട്ട് പുറത്തുവിട്ടിട്ടുണ്ട്.
ഇത് ഇന്ത്യന്‍ ചരിത്രത്തിലാദ്യമാണെന്നും റിപ്പോര്‍ട്ട് ചൂണ്ടിക്കാട്ടുന്നു. അസംഘടിത മേഖലയെയും സീസണല്‍ ലേബേഴ്‌സിനെയുമാണ് തൊഴിലില്ലായ്മ രൂക്ഷമായി ബാധിച്ചിരിക്കുന്നത്. സാമ്പത്തിക പ്രതിസന്ധിയടക്കമുള്ളവ ദിവസക്കൂലിക്കാരെയും ഗുരുതരാവസ്ഥയിലാക്കി.
സാമ്പത്തിക പ്രതിസന്ധിയെത്തുടര്‍ന്ന് നിരവധി കമ്പനികള്‍ കഴിഞ്ഞ ഏതാനും മാസങ്ങളായി അവരുടെ ഉത്പാദനം കുറയ്ക്കുകയും തെഴിലാളികളെ പിരിച്ചുവിടുകയുമാണ്. ഇത് നിര്‍മ്മാണ മേഖലയിലെ തൊഴിലാളികളുടെയും ദിവസക്കൂലിക്കാരുടെയും ജീവിതം താറുമാറാക്കിയെന്നും റിപ്പോര്‍ട്ടുണ്ട്.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
