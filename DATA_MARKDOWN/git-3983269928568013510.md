
# Àlex Márquez obté la pole position al Gran Premi de Malàisia

Published at: **2019-11-02T06:28:05+00:00**

Author: **esport3**

Original: [CCMA](https://www.ccma.cat/esport3/alex-marquez-obte-la-pole-position-al-gran-premi-de-malaisia/noticia/2960315/)

Àlex Màrquez arribava a Malàisia amb la segona oportunitat per assegurar el títol de campió del món de Moto2, una oportunitat molt més clara que en el Gran Premi d'Austràlia de la setmana passada. I més nítida encara després del que s'ha vist en la sessió de qualificació, on el pilot cerverí ha sigut el més ràpid de la categoria, fet que li permetrà sortir des de la primera posició de l'engraellat de sortida.
La posició de privilegi permetrà al pilot cerverí Màrquez controlar els seus rivals en la lluita pel títol, tot i que dos d'ells no són lluny: Brad Binder ha obtingut el tercer millor temps, mentre Thomas Luthi sortirà des del cinquè lloc. Jorge Navarro, que matemàticament encara té opcions remotes d'aconseguir el títol, ha caigut quan provava la seva volta ràpida i sortirà des del quinzè lloc.
Márquez arriba a la penúltima cursa de la temporada com a líder de la classificació general amb 28 punts de renda sobre Thomas Luthi, 33 sobre Brad Binder i 43 sobre Jorge Navarro, a falta d'un màxim de 50 punts per disputar-se.
Tot ique l'interès està centrat sobretot en la lluita pel títol, també l'altre pilot català de la categoria, Xavi Vierge, ha fet una gran sessió de qualificació, i ha obtingut el quart millor temps.
 
