
# Ισραηλινός υπουργός Εξωτερικών: Οι σχέσεις Ελλάδας-Ισραήλ είναι καλύτερες από ποτέ

Published at: **2019-11-01T22:38:00+00:00**

Author: ****

Original: [enikos.gr](http://www.enikos.gr/international/681730/israilinos-ypourgos-exoterikon-oi-scheseis-elladas-israil-einai-k)

Το εξαιρετικό κλίμα των στρατηγικών διμερών σχέσεων Ελλάδας-Ισραήλ και τη βούληση της χώρας του για την περαιτέρω αναβάθμισή τους, αποτυπώνει με αναρτήσεις του στο στον προσωπικό του λογαριασμό στο Twitter ο υπουργός Εξωτερικών του Ισραήλ, Ισραέλ Κατς μετά τις χθεσινές επαφές του στην Αθήνα, διαδοχικά με τον πρωθυπουργό Κυριάκο Μητσοτάκη, τον υπουργό Εξωτερικών Νίκο Δένδια και τον Πρόεδρο της Δημοκρατίας Προκόπη Παυλόπουλο.
Με φόντο τη φωταγωγημένη Ακρόπολη, ο Ισραηλινός υπουργός Εξωτερικών έγραψε χθες το βράδυ: «Νυχτερινή ανάπαυλα με φόντο την Ακρόπολη στην Αθήνα μετά την ολοκλήρωση της σημαντικής πολιτικής επίσκεψης για τις σχέσεις Ισραήλ-Ελλάδας και τις συναντήσεις με την ελληνική κυβέρνηση. Η ιρανική εχθρικότητα και η τουρκική επιθετικότητα είναι ένας καλός λόγος για επιπλέον αναβάθμιση των σχέσεων μεταξύ των (δυο) κρατών».
Σε σημερινή ανάρτησή του ο κ. Κατς θέλησε να κάνει ειδική αναφορά στη συνάντηση που είχε χθες με τον κ. Δένδια, επισημαίνοντας ότι οι σχέσεις Ελλάδας και Ισραήλ είναι καλύτερες από ποτέ: «Στη συνάντηση μου με τον υπουργό Εξωτερικών της Ελλάδας Νίκο Δένδια συμφωνήσαμε να διεξάγουμε ένα στρατηγικό διάλογο μεταξύ των χωρών μας σχετικά με τις περιφερειακές προκλήσεις, καθώς και τις κοινές δραστηριότητες σε πολιτικούς τομείς, όπως η ενέργεια, η υψηλή τεχνολογία και η γεωργία. Οι σχέσεις μεταξύ Ισραήλ και Ελλάδας είναι καλύτερες από ποτέ».
Δείτε το tweet:
