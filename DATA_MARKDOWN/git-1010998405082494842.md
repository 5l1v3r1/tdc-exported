
# Григор Димитров отново е в топ 20 на света

Published at: **2019-11-04T08:40:00+00:00**

Author: ****

Original: [bTV Новините](https://btvnovinite.bg/sport/grigor-dimitrov-otnovo-e-v-top-20-na-sveta.html)

Григор Димитров отново е сред 20-те най-добри тенисисти в света! 
Българинът се изкачва със 7 места в ранглистата след участието си на полуфинал на последния за годината в неговата програма турнир - този в Париж. Той вече е номер 20 в подреждането.
Въпреки противоречивия сезон, белязан от контузията в рамото, страхотната победа над Роджър Федерер на Откритото първенство на САЩ и няколко разочароващи турнира, роденият в Хасково тенисист се завръща там, откъдето тръгна. За последно той беше в топ 20 на световната ранглиста в самия край на 2018 г. През настоящия сезон пък преживя спад до 78-о място през август.
Скокът на Григор се дължи на доброто му представяне във френската столица. За първи път в кариерата си той достигна до полуфинал. Въпреки че загуби от Новак Джокович, добавените точки бяха достатъчни той да се завърне сред 20-е най-добри.
Надпреварата в Париж беше последната за Димитров за кампанията през 2019 г. Той обяви, че му предстои почивка със семейството, а след това подготовка за добро представяне през 2020 г.
Размествания има и на върха в ранглистата. След като беше окупирал лидерската позиция от ноември 2018 г. насам, Новак Джокович сдава трона. Сърбинът спечели турнира в Париж, но точките от там не му достигнаха за сметка на Рафаел Надал, който е новият номер 1 в света.
Матадора се отказа от участие в полуфинала във френската столица заради неразположение. Той обаче се завръща на върха на ранглистата за първи път от края на октомври 2018 г.
До края на годината може да предстои ново разместване, тъй като и двамата се класираха за финалния турнир на АТР в Лондон. Надпреварата ще се проведе от 10 до 17 ноември.
