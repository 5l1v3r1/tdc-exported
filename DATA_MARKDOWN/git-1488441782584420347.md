
# Impazienti di mettere le mani sullo sfavillante Reame X2 Pro? Dal 4 novembre potrete pre-ordinarlo!

Published at: **2019-11-02T09:16:37+00:00**

Author: **Edoardo Carlo Ceretti**

Original: [AndroidWorld](https://www.androidworld.it/2019/11/02/reame-x2-pro-pre-ordini-4-novembre-677555/)

Che Realme X2 Pro ci abbia non soltanto convinto senza riserve, ma proprio sbalordito per il suo rapporto qualità prezzo d’altri tempi, risulta più che evidente dalla nostra recensione completa, che abbiamo pubblicato da pochi giorni. E non si tratta nemmeno di un sogno proibito o riservato a pochi eletti, perché la punta di diamante di Realme sta per sbarcare in Italia, acquistabile da chiunque lo vorrà, sul sito ufficiale dell’azienda. Sì, ma quando esattamente?
In realtà, fino a questo momento Realme non aveva ancora fissato date precise per il lancio del suo smartphone top di gamma, limitandosi ad indicare un generico inizio novembre. Ora però, si è finalmente sbottonata sull’apertura dei pre-ordini per Realme X2 Pro: dalle ore 11 del 4 novembre infatti, sarà possibile mettersi in prima fila per ricevere il nuovo smartphone top di gamma, all’incredibile prezzo di partenza di 399€.
Non è chiaro quando partiranno le spedizioni vere e proprie, ma presumibilmente l’attesa non sarà molto lunga. Come accennato, l’apertura dei pre-ordini riguarda il sito ufficiale di Realme, ovvero l’unico canale di vendita per X2 Pro, quantomeno in questa prima fase. In futuro potrebbe rendersi disponibile anche su Amazon, ma al momento non abbiamo notizie più precise in merito.
Fonte: Realme Europe (Twitter)
