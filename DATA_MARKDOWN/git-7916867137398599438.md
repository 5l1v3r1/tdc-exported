
# Iš publikacijos apie kivirčus su Pešičiumi pasijuokęs Mirotičius įžvelgia Madrido pavydą

Published at: **2019-11-07T18:44:00+00:00**

Author: ****

Original: [basketnews.lt](https://www.basketnews.lt/news-134398-is-publikacijos-apie-kivircus-su-pesiciumi-pasijuokes-miroticius-izvelgia-madrido-pavyda.html)

Nuotr.: Zuma Press – Scanpix
Nuotr. Zuma Press – Scanpix
Prieš Eurolygos išvyką į Kauną „Barcelonos“ komandai spaudos konferencijoje teko glaistyti situaciją, kuri savaitės viduryje buvo nušviesta Madrido žiniasklaidoje, jog neva kilo kibirkštys tarp vyriausiojo trenerio Svetislavo Pešičiaus ir žvaigždės Nikola Mirotičiaus.
Pasak „Marca.com“ publikuoto straipsnio, šie du vyrukai susikivirčijo po laimėtų paskutinių Ispanijos lygos rungtynių su Fuenlabrados „Montakit“. Bendras pokalbis rūbinėje užtruko daugiau nei pusvalandį, o karščiausiu situacijos žmogumi buvo įvardijamas Mirotičius.
Šią publikaciją, kurioje autorius nenurodė savo inicialų, krepšininkas priėmė ataką iš Madrido pusės.
„Jie pila purvą dėl to, kad esu „Barcelonos“ komandoje, o daugelis to fakto tiesiog nekenčia, – komentavo Mirotičius. – Jie negali su tuo susitaikyti ir nesusitaikys. Kalbant apie mus, esu patenkintas komanda ir kaip mes augame. Mūsų treniruočių procesas vyksta lygiai taip pat, kaip ir kitų Europos komandų. Mes laikomės savo plano ir judame į priekį.“
„Tos kalbos mane tiesiog juokina. Visi, nuo žaidėjų iki sirgalių, yra išvien ir laimingi labiau nei bet kada. Nepaisant visų netekčių, mes sezoną pradėjome išties gerai. Dalijamės pirmąja vieta Eurolygoje (su Maskvos CSKA ir Milano „AX Armani Exchange“), sėkmingai rungtyniaujame Ispanijos čempionate.
Komandą supa daugybė kalbų ir pozityvūs žmonės, tačiau tuo pačiu yra kita dalis asmenų, kurie yra nusiteikę priešiškai ir mes puikiai žinome, kas jie tokie. Jie trokšta suardyti mūsų komandą, skleisdami tokias kalbas, kaip buvo išpublikuotas paskutinis straipsnis. Yra tokių dalykų, kurių mes negalime kontroliuoti ir turime su tuo susitaikyti“, – tęsė Mirotičius.
Tuo metu Pešičius apie pasirodžiusią informaciją pasisakė dvejopai.
„Visi žino Pešičiaus keliamus reikalavimus, kurie yra pritaikomi, bet nesikeičiantys, – pradėjo „Barcos“ specialistas. – Turiu pagarbų ryšį su visais žaidėjais, kurie iš patirties žino, kas yra profesionalus krepšinis. Pešičiaus vardas yra žinomas 35 metus, dėl ko visi nepaliaujamai ir kalba.“
Ketvirtadienį vakare į Kauną atvykstanti „Barcelona“ dvikovą su „Žalgiriu“ sausakimšoje arenoje penktadienį pradės nuo 20 val.

        Milano AX Armani Exchange
      
Barselonos FC Barcelona 83-70

        Kauno Žalgiris
      
Barselonos FC Barcelona Penk.20:00
