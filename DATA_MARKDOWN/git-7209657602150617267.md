
# Gianluca Gambarelli morto a Cadelbosco Sopra. Cade da una scala, tragico infortunio

Published at: **2019-11-05T17:12:23+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/reggio-emilia/cronaca/gianluca-gambarelli-1.4871093)

Cadelbosco Sopra (Reggio Emilia), 5 novembre 2019 - Ha perso la vita mentre stava lavorando alla bonifica di insetti selvatici dalla soffitta di una abitazione, in strada Nuova per Bagnolo, a Zurco di Cadelbosco Sopra. L’infortunio si è verificato in mattinata verso le 10. L’operatore, il 51enne Gianluca Gambarelli, che abitava a Scandiano, si era recato all’abitazione di Zurco per eseguire una bonifica di vespe selvatiche, richiesta a Iren e affidata, attraverso appalto di servizi, alla cooperativa La Vigna di Reggio.
Gambarelli è salito verso la soffitta, cadendo poi dalle scale dell’abitazione, probabilmente battendo la testa. I padroni di casa si sono accorti dell’uomo riverso a terra e hanno dato l’allarme ai soccorsi, arrivati sul posto con ambulanza e automedica. Sono state prestate le cure d’emergenza nel paziente, che appariva privo di sensi e in condizioni disperate. Poi la corsa verso il pronto soccorso del Santa Maria Nuova di Reggio, dove è stato diagnosticato il decesso. Non si esclude che la caduta possa essere stata provocata dalla presenza degli insetti, che potrebbero averlo assalito una volta in soffitta. Sul posto sono intervenuti carabinieri e tecnici della Medicina del lavoro per fare chiarezza su quanto accaduto. Gambarelli lavorava da tempo alla cooperativa La Vigna, considerato un operatore molto esperto e preparato.
Iscriviti alla newsletterRimani sempre aggiornato sulle notizie nazionaliAccedi per Iscriverti
