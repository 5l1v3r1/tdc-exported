
# 
        عمرانی‌ها پولدار می‌شوند
      

Published at: **2019-11-07T11:47:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638629/%D8%B9%D9%85%D8%B1%D8%A7%D9%86%DB%8C%E2%80%8C%D9%87%D8%A7-%D9%BE%D9%88%D9%84%D8%AF%D8%A7%D8%B1-%D9%85%DB%8C%E2%80%8C%D8%B4%D9%88%D9%86%D8%AF)

به گزارش بولتن نیوز، بودجه‌های عمرانی همواره در مقایسه با آنچه که در قانون بودجه مصوب می‌شود کمتر تحقق یافته است. به ویژه در سال‌های اخیر که دولت‌ها با کمبود منابع و کسری بودجه مواجه می‌شدند، اغلب کاهش هزینه‌ها و عدم تحقق بودجه در بخش عمرانی اتفاق افتاده است.
از سوی دیگر طی سال‌های گذشته تعداد قابل توجهی از پروژه‌های عمرانی کلید خورده و طبق آخرین آمار در حال حاضر بیش از ۸۰ هزار طرح نیمه تمام ملی و استانی وجود دارد که برآورد دولت این است که برای تکمیل آنها بالغ بر ۵۰۰ هزار میلیارد تومان منابع مالی نیاز است.
آنچه در سال جاری اتفاق افتاد این بود که از بیش از ۶۰ هزار میلیارد تومانی که برای پروژه‌های عمرانی پیش‌بینی شده بود با توجه کسری منابعی که پیش آمد و اصلاحی که در بودجه انجام شد این رقم تا مرز ۴۰ هزار میلیارد تومان کاهش پیدا کرد.
با این حال آنچه در جریان تدوین لایحه بودجه مطرح شده ظاهرا قرار است منابع خوبی به سمت عمرانی‌ها روانه شود و این در حالی است که قرار است با کاهش درآمدهای نفتی و حذف آن از هزینه‌های جاری، منابع نفتی برای بودجه عمرانی اختصاص پیدا کند.
نوبخت - رئیس سازمان برنامه و بودجه - اخیرا توضیحاتی در مورد بودجه‌های عمرانی در سال آینده ارائه کرده که نشان می‌دهد بیش از ۳۰۰ هزار میلیارد تومان در طرح‌های عمرانی و اشتغال‌زا سرمایه گذاری خواهد شد.
از ۳۰۰ هزار میلیارد تومان اعلام شده ۲۶۰ هزار میلیارد تومان به بودجه‌های عمرانی اختصاص دارد که ۶۰ هزار میلیارد تومان آن از محل بودجه عمومی تامین می‌شود و قرار است تا ۲۰۰ هزار میلیارد تومان هم شرکت‌های دولتی در پروژه‌های عمرانی سرمایه‌گذاری کنند.
اگر آنچه اعلام شده به طور کامل محقق شود و رقم ۲۶۰ هزار میلیارد تومانی بابت بودجه‌های عمرانی پرداخت شود می‌تواند سهم بالایی در تکمیل پروژه‌های نیمه تمام داشته باشد؛ چرا که در سال‌های گذشته به دلیل عدم تأمین منابع لازم این پروژه‌ها قدرت تکمیل شدن نداشتند و دولت برای اینکه منابع به طور هدفمندتری بین پروژه‌ها توزیع شود دست به اولویت‌بندی آن‌ها بر مبنای پیشرفت زده و سالانه منابع را اختصاص می‌دهند.
بر این اساس، اگر ۲۶۰ هزار میلیارد تومان پرداخت شود حدود ۵۰ درصد از منابع ۵۰۰ هزار میلیارد تومانی که گفته می‌شود برای تکمیل پروژه‌ها لازم است، تأمین خواهد شد.
