
# Jović o reprezentaciji: Ne ljutim se ni na koga

Published at: **2019-11-01T09:45:38+00:00**

Author: **Nemanja**

Original: [Sportska centrala](https://www.sportskacentrala.com/2019/11/01/jovic-o-reprezentaciji-ne-ljutim-se-ni-na-koga/)

Srpski fudbaler i napadač madridskog Reala Luka Jović rekao je u intervjuu za ,,Sportski žurnal“ da za njegov status u reprezentaciji Srbije mediji treba da se obrate selektoru Tumbakoviću.
Jović je posle prijateljske utakmice sa Portugalijom u kojoj je šansu dobio u poslednjih nekoliko minuta, napustio nacionalni tim pred put u Luksemburg, što je izazvalo salvu komentara i polemike u kakvom je odnosu sa selektorom Tumbakovićem.
– Za moj status u reprezentaciji Srbije morate da pitate selektora Tumbakovića. A, što se tiče mog odlaska iz reprezentacije pred putovanje u Luksemburg oko koga se mnogo polemisalo, kazaću da je lekar našeg tima utvrdio povredu zbog koje sam išao privatno na terapije. Da se razumemo, ne mora svaka povreda da bude teška i da zahteva pauzu od mesec dana – rekao je Jović.
Napadač Reala je dodao da se ne ljuti ni na koga i da je svestan da je Aleksandar Mitrović trenutno prvi napadač srpske reprezentacije.
– Ne ljutim se ni na koga, Aleksandar Mitrović pruža odlične partije u Fulamu i uradio je mnogo više od mene za reprezentaciju, tako da razumem zašto ima prednost u odnosu na mene. I ja to zaista ne doživljavam kao nikakav problem – kazao je Jović.
Mladi fudbaler je u sredu postigao svoj prvenac za Real Madrid, što ga je, kako priznaje, lišilo velikog pritiska.
– Nije bilo lako, dugo sam čekao na gol. Imao sam veliki pritisak, ali bio sam svestan svojih kvaliteta i znao da je samo pitanje vremena kad ću ,,proraditi”. Mogu slobodno da kažem da me je motivisala, pre svega želja da pokažem da čelnici najvećeg kluba na svetu nisu pogrešili što su me doveli. Takođe i podrška mojih najbližih, koji su svaki dan uz mene. Prvenac u kraljevskom klubu posvećujem nasledniku Davidu – završio je Jović.
