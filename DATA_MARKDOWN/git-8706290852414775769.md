
# Διευκρινίσεις Γιαννούλη για τη δήλωση περί μπάρμπεκιου

Published at: **2019-11-05T22:08:00+00:00**

Author: ****

Original: [enikos.gr](http://www.enikos.gr/politics/682528/diefkriniseis-giannouli-gia-ti-dilosi-peri-barmpekiou)

Σε διευκρινίσεις προχώρησε ο βουλευτής του ΣΥΡΙΖΑ Χρήστος Γιαννούλης σχετικά με την κόντρα που ξέσπασε με τον βουλευτή της ΝΔ, Κωνσταντίνο Κυρανάκη και τις δηλώσεις περί μπάρμπεκιου με χοιρινό έξω από προσφυγικές δομές.
Σε συνέντευξη που παραχώρησε στην εκπομπή One Line, ο βουλευτής του ΣΥΡΙΖΑ τόνισε πως “χρειαζόταν λίγα μόλις λεπτά ρεπορτάζ για να καταλάβει κάποιος ότι εγώ δεν ζητώ από τον κ. Τσιάρα να επιβάλλει ποινές σε όσους ψήνουν χοιρινό ή πίνουν μπύρες στην Ελλάδα, όπως κυνικά, χυδαία και φασιστικά διαστρέβλωσαν ο κ. Κυρανάκης και ο κ. Πλεύρης”.
Όπως ανέφερε, "ο υπουργός Δικαιοσύνης, όταν μιλούσα για σαδισμό αυτών των αχρείων που την Κυριακή διοργανώνουν μπάρμπεκιου πάρτι, κουνούσε καταφατικά και επαινετικά το κεφάλι του, όπως και η πλειοψηφία της αίθουσας στη Βουλή”.
Συνεχίζοντας, ο κ. Γιαννούλης τόνισε πως “οι δύο φωστήρες της ακροδεξιάς, Κυρανάκης και Πλεύρης κατάλαβαν ότι αυτό που έλεγα πολιτικά ότι είναι σαδισμός μία χούφτα ακροδεξιών εθνικοπαραφρόνων να διοργανώνει μπάρμπεκιου με τίτλο ‘κατά των λαθρομεταναστών με χοιρινό και αλκοόλ’, γνωρίζοντας ότι η κουλτούρα τους δεν το επιτρέπει”.
