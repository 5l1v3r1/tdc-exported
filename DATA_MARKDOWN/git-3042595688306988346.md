
# Dømt influenser banket opp i fengsel

Published at: **2019-11-05T21:17:07+00:00**

Author: **Ruben Pedersen**

Original: [Dagbladet.no](https://www.dagbladet.no/kjendis/domt-influenser-banket-opp-i-fengsel/71782999)

I april ble den svenske influenseren Abbe «Blattelito» Alsaadi (24) dømt til 18 års fengsel for drapet på sin ekskjæreste Annie (29). Ifølge den første dommen hadde han forsøkt å få det til å se ut som et selvmord, og sanket i tida etter dødsfallet trøst hos sine rundt 100 000 følgere i sosiale medier.

        Luftslottet kollapset derimot etter kort tid. Politiet fikk opplysninger om at 24-åringen kunne være involvert, og han ble pågrepet og siktet for drap.
      
Ifølge dommen var drapet på Annie i april 2018 planlagt ned til minste detalj. Han ble derimot frikjent for drapet i lagmannsretten noen måneder seinere, fordi retten mente de hadde et for lite sammensatt bilde av hva som egentlig hadde skjedd.
24-åringen ble likevel dømt på en rekke andre tiltalepunkter, og soner nå en straff på tre og et halvt år. Etter planen skal han ut neste sommer, skrev Expressen i oktober.
Oppholdet bak lås og slå har vist seg å være hardt for den dømte influenseren. Det har lenge vært fryktet at han kunne lage bråk i fengselet. Han har derfor tidvis sittet på isolat, etter flere skremmende hendelser.
Ifølge en rapport fra kriminalomsorgen tidligere i år fikk Alsaadi et sinneutbrudd der han begynte å slå og sparke i døra som leder ut til luftegården. Videre kalte han betjentene for «horunger», og spesialpersonell måtte tilkalles for å få kontroll over situasjonen.
Det framgår også at influenseren - som ifølge sitt image er dopingfri - flere ganger har gjemt unna medikamenter og ødelagt diverse gjenstander. Han har også uttrykt vilje til å slåss med personalet.
I dokumentene står det også at Alsaadi holdes unna andre fanger på grunn av sine forbrytelsers «grove karakter». Nå har det Salberga, fengselet han sitter i, fryktet skjedd.
Expressen skriver at 24-åringen den 12. oktober var involvert i en alvorlig hendelse. Overvåkingskameraene fanget at en annen innsatt gikk inn i cellen hans. Åtte minutter seinere kom influenseren ut, blodig og forslått. Den andre mannen bar også preg av slåsskampen, som Alsaadi mente den andre parten startet.
- Han har prøvd seg en stund. Den dagen her truet han meg med at han skulle banke meg opp og slå ut tennene mine. Denne dagen hoppet jeg rundt og var som vanlig, og da sa han at jeg oppførte meg som ei lita jente, har 24-åringen fortalt i avhør.

        - «Gjør noe eller kom deg ut av rommet mitt», sa jeg da, hvorpå han svarte med at jeg ikke kommer til å komme levende ut derfra, hevdet han.
      
Medfangen skal så ha tatt strupetak på 24-åringen, noe som utløste en voldsom slåsskamp. Den andre mannen hevder det var influenseren selv som insisterte bråket.
I forbindelse med hendelsen er det bestemt at 24-åringen skal settes på isolat.
«Det foreligger fare for andres sikkerhet, liv og helse [ …] Derfor er det absolutt nødvendig at Alsaadi plasseres atskilt fra de andre», heter det i kriminalomsorgens rapport om hendelsen.
Selv om 24-åringen nå er frikjent for drapet på ekskjæresten, er det ingen tvil om at forholdet var svært turbulent.
Da saken gikk i april, fikk tingretten i Solna ved Stockholm høre rystende beretninger om et kjæresteforhold fylt av grov fysisk og psykisk mishandling av Annie; blant annet truet han med å drepe henne dersom hun forlot ham, konkluderte retten.
Ifølge Aftonbladet prøvde hun imidlertid stadig å skjerme samboeren, og ga utad inntrykk av at alt var bra.

        Men til slutt gikk småbarnsmoren Annie til politiet og anmeldte Alsaadi - men anmeldelsen ble kort tid etter trukket.
      
Etter at saken mot influenseren ble kjent, har flere andre kvinner stått fram og fortalt om liknende vold og trusler. Hans siste kjæreste tok han ifølge dommen strupetak på og «løftet henne fra gulvet, før han kastet henne ned på en sofa, der han igjen tok strupetak på henne».
Kvinnen har forklart at Alsaadi truet henne med å ramponere bilen hennes, drepe hunden hennes og skade en person som står henne nær. Hun har også forklart at han dopet seg og var svært sterk.
Avdøde Annies familie har fortalt til Aftonbladet at 29-åringen hadde stor integritet og var målrettet.
- Annie hadde alltid en hensikt, hun var verbal og smart, sier kvinnens eldste søster til avisa.

        Småbarnsmoren hadde også masse humor, ifølge søsteren.
      
- Når jeg tenker på henne, kan jeg høre stemmen hennes i hodet, sier kvinnen.
Da ankesaken ble avgjort tidligere i år, og 24-åringen ble frikjent, hadde avdødes mor, Tove Sigurdson, bare følgende å si:
- Det er en fornærmelse, sa hun, ifølge Expressen.
