
# С южен вятър затоплянето продължава

Published at: **2019-11-03T07:48:00+00:00**

Author: **Елка Василева**

Original: [Dnes.bg](https://www.dnes.bg/vremeto/2019/11/03/s-iujen-viatyr-zatoplianeto-prodyljava.428350)

Днес над Западна България ще се задържи предимно облачно, а над източната част на страната ще има разкъсана, предимно висока облачност, през деня намаляваща до слънчево време. Почти без валежи. Ще духа слаб до умерен вятър от юг-югозапад и с него затоплянето ще продължи.
Максималните температури ще бъдат между 14 и 19°, в Предбалкана и на места в Дунавската равнина до 20° - 22°, в София около 17°. Атмосферното налягане е по-ниско от средното за месеца и през деня още ще се понижи, сочи прогнозата за времето на НИМХ.
По Черноморието ще преобладава слънчево време, преди обяд на места с намалена видимост. Ще духа слаб до умерен южен вятър. Максимални температури 17-19°. Температурата на морската вода е 17°. Вълнението на морето ще бъде 1-2 бала.
Над планините облачността ще е значителна. Временни разкъсвания и намаления до предимно слънчево ще има в масивите от Централна и Източна България. Почти без валежи. Ще духа умерен до силен югозападен вятър. Максималната температура на височина 1200 метра ще е около 14°, на 2000 метра – около 7°.
 
