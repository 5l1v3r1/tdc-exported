
# కోర్టు ధిక్కరణకు బాధ్యత వహించాల్సిందే

Published at: **2019-11-03T03:53:26+00:00**

Author: ****

Original: [Andhrajyothy](https://www.andhrajyothy.com/artical?SID=944991)

Ph: 88865 47666ప్రవేశం ఉచితం ADVT
అమరావతి, నవంబరు 2(ఆంధ్రజ్యోతి): ‘కోర్టు ఆదేశాలను బేఖాతరు చేయడమంటే అది ముమ్మాటికీ ధిక్కరణ కిందే లెక్క. అందువల్ల కోర్టు ధిక్కరణకు ఆ అధికారుల్లో ఎవరో ఒకరు బాధ్యత వహించక తప్పదు’ అని హోంశాఖ మాజీ ప్రిన్సిపల్‌ సెక్రటరీ ఏఆర్‌ అనూరాధ, జైళ్లశాఖ డీజీ వినయ్‌రంజన్‌, నెల్లూరు సెంట్రల్‌ జైలు సూపరింటెండెంట్‌ ఎం.రవికిరణ్‌ల వ్యవహారంలో హైకోర్టు తేల్చి చెప్పింది. తొలుత ఎన్నికల కోడ్‌ ఉందంటూ తమ ఆదేశాలను పక్కనబెట్టిన అధికారులు, ఆ తరువాత కూడా వాటి అమలులో జాప్యం చేయడమంటే ఇది కచ్చితంగా నిర్లక్ష్యం వహించడమేనని, ఇందుకు ‘బాధ్యత’ వహించాల్సిందేనని స్పష్టం చేస్తూ తీర్పును రిజర్వ్‌ చేసింది. నెల్లూరు సెంట్రల్‌జైలులో జీవితఖైదు శిక్ష అనుభవిస్తున్న గని శ్రీనివాసులును 2018 జనవరి 23వ తేదీన ప్రభుత్వం జారీ చేసిన జీవో 8లోని నిబంధన మేరకు విడుదల చేయాలంటూ ఆయన సోదరుడు పవన్‌కుమార్‌ గతంలో జైళ్లశాఖను అభ్యర్థించారు. అందుకు వారు నిరాకరించడంతో ఆయన హైకోర్టులో పిటిషన్‌ దాఖలు చేశారు. ఆ పిటిషన్‌ను విచారించిన హైకోర్టు.. జీవోను పరిశీలించి శ్రీనివాసులును విడుదల చేయవచ్చని, క్షమాభిక్షకు ఆయన అర్హుడని స్పష్టం చేస్తూ గత ఏప్రిల్‌ 9వ తేదీన ఉత్తర్వులు ఇచ్చింది. అయితే ఆ ఉత్తర్వుల అమలులో జాప్యం జరగడంతో పిటిషనర్‌ గతంలో కోర్టు ధిక్కరణ పిటిషన్‌ దాఖలు చేశారు. ఆ సందర్భంగా హైకోర్టు న్యాయమూర్తులు జస్టిస్‌ సి.ప్రవీణ్‌కుమార్‌, జస్టిస్‌ ఎం.సత్యనారాయణమూర్తితో కూడిన ధర్మాసనం తీవ్రంగా స్పందించింది. తమ ఆదేశాలకు, ఎన్నికల కోడ్‌కు ఎలా ముడిపెడతారంటూ మండిపడింది. జూలై 4వ తేదీన శ్రీనివాసులును అధికారులు విడుదల చేశారు. దీనిపై శనివారం ధర్మాసనం ముందు మళ్లీ విచారణజరగగా అధికారుల తీరుపై ఆగ్రహం వ్యక్తం చేసింది.
