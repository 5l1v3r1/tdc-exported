
# Nel vecchio ospedale di Biella si balla su TAC e Risonanze magnetiche – FOTOGALLERY

Published at: **2019-11-05T07:07:55+00:00**

Author: ****

Original: [LaProvinciaDiBiella.it](https://laprovinciadibiella.it/cronaca/nel-vecchio-ospedale-di-biella-si-balla-su-tac-e-risonanze-magnetiche-fotogallery)

Per gli amanti delle cose strane e misteriose, o semplicemente delle avventure da condividere con gli amici al bar o su facebook, è ormai diventato un simbolo, un obiettivo da violare per poter poi dire: “Io lì dentro ci sono stato”. Il riferimento è al vecchio ospedale cittadino – chiuso dal dicembre 2014 – che nei giorni scorsi è stato oggetto dell’ennesima intrusione da parte dei “soliti sconosciuti”. Questa volta però l’impresa – che non sarà certamente l’ultima – non è stata compiuta da un singolo temerario – ma a quanto si dice – da un folto gruppo di avventurieri che ha trascorso diverse ore all’interno della struttura abbandonata di via Caraccio. E che poi ha messo in rete il reportage.
Piaccia o meno, la fama dell’ex ospedale cittadino ha ormai superato i limiti ristretti del Biellese. Tra le voci fondate che girano vi è anche quella di un blitz effettuato da due “escursionisti” francesi, una coppia per la precisione, che ha così voluto dare un senso alla propria vacanza italiana.
Così come viene data per certa anche la presenza assidua e non solo limitata a poche ore, di alcuni sbandati – almeno nel recente passato – come dimostrato dai “rifiuti organici corporali” lasciati in bella vista lungo i corridoi.
Per quanto riguarda l’ultima “ispezione” il gruppo ha girovagato un po’ dappertutto, avendo anche il tempo di simulare visite mediche utilizzando vecchie apparecchiature lasciate indietro ai tempi del trasloco.
Le immagini documentano il degrado della grande struttura – destinata inesorabilmente a peggiorare con il trascorrere del tempo – mobili e suppellettili di ogni tipo, qualche flacone ancora pieno, e quintali di documentazione riguardante l’attività trascorsa.
Il recente rafforzamento delle barriere di protezione installate all’esterno del nosocomio non è servito a molto, com’era ampiamente previsto e prevedibile. Pare che la via d’accesso preferita rimanga quella adiacente al Pronto soccorso. Ma non è e non sarà certamente l’unica.
