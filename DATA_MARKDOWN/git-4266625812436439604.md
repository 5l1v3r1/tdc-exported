
# Тренер «Карпат» Роман Санжар: Після пропущеного голу зі стандарту нам важко було щось зробити

Published at: **2019-11-03T01:09:00+00:00**

Author: ****

Original: [ZIK.UA](https://zik.ua/news/2019/11/03/trener_karpat_roman_sanzhar_pislya_propushchenogo_golu_zi_standartu_nam_vazhko_1682445)


        Головний тренер львівських «Карпат» Роман Санжар поділився думками після домашньої поразки від донецького «Шахтаря» (0:3).
      
«У нас був план на гру, який зламався на 9-й хвилині, коли ми самі собі привезли гол. Згодом ми розпочали діяти активніше, грати вище та пресингувати. Вважаю, що у першому таймі ми зіграли гідно, у нас були певні моменти та практично нічого не дали зробити біля своїх воріт. По перерві грали активно, але після пропущеного голу зі стандарту нам важко було щось зробити. Ми йшли вперед, не зупинялись та, мабуть, це було на руку «Шахтарю», адже у нас були вільні зони за спинами. Так, були моменти біля наших воріт, а ми, попри всі наші старання, так і не знайшли свій шанс. Самі собі привезли голи та не змогли виправити ситуацію.
Це не перший матч, коли нам не вистачає майстерності у завершальній фазі. Я в кожній грі намагаюсь застосовувати різні поєднання гравців, але ці моменти, які у нас є, ми не можемо реалізувати. Незважаючи на те, що Деда вчора зіграв за дубль два тайми, я йому довірив місце на полі. Потрібно сказати, що він знайшов свої нагоди, завдавав удари та гостро відкривався, тому і надалі будемо залучати його до першої команди та довіряти місце у складі.
Підківка здійснив неприпустиму помилку в моменті з першим пропущеним голом, і це при тому, що гра ногами – це одна з сильних сторін Романа. Нам не вистачає реалізації, тому що для того, аби здобувати позитивний результат, потрібно забивати голи. Тільки з перемогами приходить впевненість у ігрових діях, а коли їх немає, то дуже важко. Потрібно працювати, терпіти та чекати міжсезоння», – цитує Романа Санжара fckarpaty.com.
 
