
# 7 हजार करोड़ की बैंक धोखाधड़ी के मामले में CBI की देशभर में 169 जगहों पर छापेमारी जारी

Published at: **2019-11-05T06:27:11+00:00**

Author: **नई दिल्ली, लाइव हिन्दुस्तान टीम**

Original: [https://www.livehindustan.com](https://www.livehindustan.com/national/story-cbi-has-registered-around-35-cases-related-to-bank-frauds-of-more-than-rs-7000-crores-2832679.html)

केंद्रीय जांच ब्यूरो (सीबीआई) ने सात हजार करोड़ रुपए से अधिक के बैंक धोखाधड़ी मामले में मंगलवार को दिल्ली, चंडीगढ़, उत्तर प्रदेश, मध्यप्रदेश और गुजरात समेत देश के विभिन्न राज्यों में 169 स्थानों पर छापेमारी की। सीबीआई ने सात हजार करोड़ रुपए से अधिक के बैंक धोखाधड़ी के मामले में 35 मामले भी दर्ज किए हैं।
ब्यूरो से प्राप्त जानकारी के अनुसार, देशभर में 169 स्थानों पर छापे मारे गए। यह छापे दिल्ली, आंध्र प्रदेश, चंडीगढ़, गुजरात, हरियाणा, कनार्टक, केरल, मध्यप्रदेश, महाराष्ट्र, पंजाब, तमिलनाडु, तेलंगाना, उत्तर प्रदेश, उत्तराखंड और दादरा एवं नगर हवेली में यह छापेमारी की गई है।
सीबीआई ने रोजवैली घोटाले की जांच के सिलसिले में आईपीएस अधिकारी से की पूछताछकेंद्रीय जांच ब्यूरो (सीबीआई) ने करोड़ों रूपये के रोजवैली घोटाले की जांच के सिलसिले में उपायुक्त (बंदरगाह संभाग) वकार रजा से सोमवार को पूछताछ की। सीबीआई के सूत्रों ने बताया कि आईपीएस अधिकारी रजा आरोपी नहीं हैं लेकिन जब रोजवैली समूह ने कथित रूप से वित्तीय अनियमितताएं की थी तब उनकी बतौर सीआईडी अधिकारी क्या भूमिका थी, उसका पता लगाने के लिए उन्हें यहां सीबीआई के सीजीओ परिसर कार्यालय में तलब किया गया था।
प्रवर्तन निदेशालय के अनुसार इस समूह ने निवेशकों को 15,000 करोड़ रुपये का चूना लगाया था जिसमें ब्याज और जुर्माने की राशि भी शामिल है। कंपनी पर निवेशकों के प्रति अपनी देनदारियों को दबाने के लिए अपनी सहायक कंपनियों में निवेश करने का आरोप है। केंद्रीय एजेंसी ने 2015 में समूह के अध्यक्ष गौतम कुंडू को गिरफ्तार किया था और होटलों और रिसोर्ट समेत 2300 करोड़ रूपये की संपत्ति कुर्क की थी। सीबीआई इस घोटाले की जांच के तहत तृणमूल कांग्रेस के कई नेताओं और बंगाली फिल्मोद्योग के कई कलाकारों से पूछताछ कर चुकी है। 
