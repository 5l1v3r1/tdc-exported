
# زائران، سفر به کربلا را عقب بیندازند

Published at: **2019-11-04T05:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980813010.html)

سرکنسول ایران در کربلا به متقاضیان سفر به عتبات گفت: زائران تا برقراری امنیت لازم، سفر خود را به تعویق بیندازند. چرا که اکنون شرایط مناسبی برای حضور زائران در کربلا و نجف وجود ندارد.
میرمسعود حسینیان سرکنسول ایران در کربلا در گفت‌وگو با فارس با اشاره به اعتراضات در عراق اظهار داشت: اجتماعات مردمی در عراق در اصل به منظور پیگیری مطالبات اقتصادی در این کشور شکل گرفته است، اما متأسفانه برخی گروه‌ها و جریانات از این اعتراضات مردمی با هدف‌های خاصی سوء استفاده می‌کنند و بر موج حرکت‌های مردمی سوار شده‌اند.
وی افزود: مطالبات مردم عراق باید پاسخ داده شود و البته این موضوع از سوی مرجعیت شیعه و دولت این کشور مورد تأکید قرار دارد.
حسینیان با اشاره به توقف اعزام کاروان‌های عتبات از سوی سازمان حج و زیارت، خاطرنشان کرد: سازمان حج و زیارت به عنوان متولی اعزام زائران به عتبات در این رابطه تصمیم‌گیری می‌کند، اما اکنون با توجه به مشکلات ایجاد شده، شرایط مناسبی برای حضور زائران در کربلا و نجف وجود ندارد.
سرکنسول ایران در کربلا به متقاضیان سفر به عتبات هشدار داد تا برقراری امنیت لازم سفر خود به عراق را به تأخیر بیندازند. وی گفت: متأسفانه برخلاف هشدارها، تعدادی از زائران ایرانی در عراق حضور دارند. البته تاکنون گزارشی نیز مبنی بر ایجاد مشکل برای آن‌‌ها نداشتیم.
وی با بیان اینکه این افراد باید زودتر به کشور بازگردند، افزود: به زائرانی که در عراق حضور دارند، توصیه می‌کنیم که هر چه زودتر به کشور بازگردند و افرادی هم که قصد تشرف به عتبات را دارند، سفر خود را به تعویق انداخته و تا زمان آغاز اعزام‌های سازمان حج و زیارت منتظر بمانند.
