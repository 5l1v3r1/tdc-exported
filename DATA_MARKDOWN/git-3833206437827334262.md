
# Карикатурист: Липсват ми кебапчетата по време на избори

Published at: **2019-11-04T10:36:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Karikaturist-Lipsvat-mi-kebapchetata-po-vreme-na-izbori-911026)

"Бях в няколко града в Северна България преди първия тур и ми направиха впечатление тези "малки чудеса“ - най-тривиалните асфалтови дупките как по един и същи начин се третират навсякъде преди изборите. Гледах как запълват дупките бавно, тържествено… Аз си ги кръстих "дупки за първи тур“ и "дупки за втори тур“, защото предвидливо си оставят дупки, ако има балотаж, за да има малко работа в повече, за да може населението да се впечатли и от работата на местната власт".  каза известният карикатурист Ивайло Цветков пред БНР.
"Вторите дупки може да си ги кръстим и "балотажки“. Пълним ги ритуално, тържествено, бавно. Смисълът е колкото да се запълни дупката, два пъти повече да се види, че се пълни дупката. Има и една опасност обаче - ако кметът или претендентът бъде избран на първи тур, "балотажките“ да останат за следващите избори“.

        Битката на Тихия фронт
      
"Битката на тихия изборен фронт – алъш-веришът с гласове. Ако ви прави впечатление, започнаха да изчезват кебапчетата, което на мен ми липсва! Те вкарваха някакъв особен мирис и колорит в цялата изборна мозайка. Сега се действа вече по "на сигурно“, със суха пара, без въображение. Само един кандидат се чу по места, който действаше с размах и въображение – този, който си подаряваше джипа…“.

        Според него Бай Ганьо и Хитър Петър продължават да шетат из страната.
      
"Променили са се техническите средства. Изобщо като технологии напредваме със страшна сила, но като съзнание сме си общо взето там - при изборите с Гочоолу, Дочоолу, Данко Харсъзина и т.н“.

        За изборната активност
      
"Изборната активност е между 40 и 50 процента. Тоест половината избиратели отдавна вече са в гъбите и изобщо не мислят да излизат от там“.

        Бъдещите коалиции - орел, рак и щука
      
"Има и положителни примери от различни цветове, които работят идеално, стиковат се. Ние карикатуристите ще си карикатурим тези, които трябва, а пък на другите можем само да ръкопляскаме“.
