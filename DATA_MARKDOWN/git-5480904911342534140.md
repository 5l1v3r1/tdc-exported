
# Ve čtvrtfinále fotbalového poháru narazí Sparta na Ostravu

Published at: **2019-11-07T13:02:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/ve-ctvrtfinale-fotbaloveho-poharu-narazi-sparta-na-ostravu/1818331?utm_source=rss&utm_medium=feed)

Praha - Ve čtvrtfinále fotbalového poháru MOL Cup na sebe narazí Sparta s Ostravou, která v osmifinále vyřadila obhájce trofeje Slavii. Další dvojice tvoří Plzeň s Mladou Boleslaví, Slovácko s Libercem a Olomouc s Jabloncem. Oficiální hrací termín je středa 4. března příštího roku.
Sparta nastoupí doma, kde s Ostravou vyhrála poslední dva ligové zápasy bez inkasované branky. Před dvěma lety ale na Letné s Baníkem v pohárovém osmifinále vypadla. "Ještě když jsem hrál já, tak Baník přes Spartu postoupil. Jednoznačně je Baník obrovským varováním," řekl sportovní ředitel Sparty Tomáš Rosický v televizním přenosu během dnešního losu.
Bývalý kapitán české reprezentace uvedl, že přesto Sparta bere pouze postup. "Od posledního triumfu v roce 2014 je to dlouhá doba. A vzhledem k tomu, jak se sezona vyvíjí, je pro nás velkým cílem pohár vyhrát," připomněl Rosický, že v české lize se Spartě zatím nedaří a je s velkou ztrátou až šestá.
Ostravu čeká druhý zápas s pražským soupeřem za sebou, protože v domácím osmifinále zaskočila Slavii a obhájce trofeje porazila 2:0. "Pohár je jiná soutěž než liga, je to o jednom zápase. Záleží na tom, kolik hráčů bude zdravých a není tam čas na opravu," prohlásil sportovní ředitel Baníku Marek Jankulovski.
Po vyřazení Slavie je posledním vítězem poháru, který je ještě v soutěži, Mladá Boleslav. Středočeský celek ovládl soutěž v roce 2016, poté se z triumfu radoval Zlín a dvakrát Pražané. Soupeřem Mladé Boleslavi bude Plzeň, která má zatím na kontě pouze jeden pohárový úspěch z roku 2010. Viktoria do čtvrtfinále prošla po velkém boji na hřišti třetiligového Chlumce nad Cidlinou, kde vyhrála 4:3 po prodloužení.
Zbývající dvojice tvoří Olomouc s Jabloncem a Slovácko s Libercem. Slovácko je jediným celkem z osmičky čtvrtfinalistů, který pohár v historii samostatné české soutěže ještě nikdy nevyhrál. Sparta triumfovala šestkrát, Liberec, Mladá Boleslav a Jablonec dvakrát, po jednom úspěchu mají Olomouc, Ostrava a Plzeň.
Los čtvrtfinále MOL Cupu (úřední hrací termín 4. března 2020):
Viktoria Plzeň - Mladá Boleslav, Slovácko - Slovan Liberec, Sigma Olomouc - Jablonec, Sparta Praha - Baník Ostrava.
