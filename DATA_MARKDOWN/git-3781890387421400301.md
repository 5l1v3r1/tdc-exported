
# 'แม่มณี'ลั่นฟ้องกลับทุกคน ปัดตอบคืนเงินเป็นเรื่องคดี

Published at: **2019-11-03T02:35:00+00:00**

Author: ****

Original: [เดลินิวส์](https://www.dailynews.co.th/crime/739743)


        "แม่มณี" นอนห้องขังสภ.เมืองอุดรฯ กินได้นอนหลับไม่เครียด ส่วนผัวเครียดเดินไปมาทั้งคืน "แม่มณี" ประกาศกร้าวกับสื่อฯ จะฟ้องกลับทุกคน นักข่าวอย่ามายุ่ง!! ปัดพูดเรื่องคืนเงินให้ผู้เสียหายเพราะเป็นเรื่องคดี 
      
จากกรณีวานนี้ (2 พ.ย.) ตำรวจบุกจับ น.ส.วันทนีย์ ทิพย์ประเวช หรือ เดียร์ หรือที่รู้จักกันในฉายา "แม่มณี" และนายเมธี ชิณภา อายุ 20 ปี สามี ในห้องพักพื้นที่อ.สัตหีบ จ.ชลบุรี ขณะหลบหนี ก่อนส่งตัวมาดำเนินคดีที่สภ.เมืองอุดรธานี ตามหมายจับศาลจังหวัดอุดรธานี จ.261/2562 และ จ.262/2562 ข้อหา ร่วมกันฉ้อโกงประชาชน, ร่วมกันให้กู้ยืมเงินอันเป็นการฉ้อโกงประชาชน และร่วมกันนำข้อมูลอันเป็นเท็จเข้าสู่ระบบคอมพิวเตอร์ โดยหลังจากที่ผู้ต้องหาทั้งสองคนมาถึงเจ้าหน้าที่ได้สอบปากคำ ก่อนคุมตัวเข้าห้องขังแยกชายหญิงกันคนละห้องความคืบหน้าวันที่ 3 พ.ย. ผู้สื่อข่าวรายงานว่า ขณะที่ถูกควบคุมตัวอยู่ในห้องขังตั้งแต่เมื่อคืนที่ผ่านมาจนถึงเช้านี้ แม่มณีไม่มีอาการเครียดแต่อย่างใด กินได้นอนหลับเป็นปกติ ส่วนสามีแม่มณีมีอาการเครียดอย่างเห็นได้ชัด ไม่นอนเดินไปเดินมาทั้งคืน ขณะที่เจ้าหน้าที่สิบเวรเฝ้าจับตาดูทั้งคู่อย่างใกล้ชิด เช้าวันนี้เจ้าหน้าที่ตำรวจได้นำตัวแม่มณีกับสามีออกมาพิมพ์ลายนิ้วมือทำประวัติ โดยช่วงนี้ผู้สื่อข่าวได้สอบถามแม่มณีว่าเป็นอย่างไรบ้าง แม่มณีตอบว่า ตอนนี้ตนเป็นแค่เพียงผู้ถูกกล่าวหา ยังไม่ได้มีความผิดแต่อย่างใด และขอบอกว่าแม่หรือญาติของตนไม่เกี่ยวข้องด้วยที่มากันเมื่อวานเพราะว่าเป็นพยาน หลังจากนี้จะปรึกษากับทนายความเพื่อฟ้องกลับทุกคน พวกสื่อฯ ควรจะหยุดได้แล้ว เสนอข่าวมั่วๆ อย่ามายุ่งกับตนอีก ผู้สื่อข่าวถามต่อว่า จะมีการคืนเงินให้กับผู้เสียหายที่เข้าแจ้งความหรือไม่อย่างไร แม่มณี กล่าวว่า ขอไม่ตอบและยังไม่พูดเรื่องนี้ เพราะเป็นเรื่องในสำนวน เกรงว่าจะกระทบกับรูปคดี  
     สำหรับบรรยากาศที่สภ.เมืองอุดรธานี ตั้งแต่ช่วงเช้ามีกองทัพสื่อมวลชนมาเกาะติดสถานการณ์เพื่อรายงานความคืบหน้าอย่างใกล้ชิด ขณะที่พล.ต.ท.เจริญวิทย์ ศรีวนิชย์ ผบช.ภ.4 ก็ได้สั่งการตั้งแต่วานนี้ให้เจ้าหน้าที่ตำรวจเตรียมความพร้อมในการดูแลความสงบเรียบร้อย หากว่าจะมีผู้เสียหายเดินทางมาแจ้งความเอาผิดกับแม่มณีเพิ่ม หรือเดินทางมาที่โรงพักหลังทราบข่าวว่าผู้ต้องหาถูกคุมตัวอยู่ที่นี่  'แม่มณี'จากดินสู่ดาวร่วงตกสวรรค์ เท้าแชร์ลวงโลกพันล.     
