
# Spóźniony wślizg, złamana noga rywala. W szatni nie podniósł głowy. Siedział i płakał

Published at: **2019-11-04T14:00:00+00:00**

Author: ****

Original: [TVN24](https://eurosport.tvn24.pl/pilka-nozna,105/andre-gomes-w-poniedzialek-przejdzie-operacje-son-heung-min-plakal-w-szatni-po-sfaulowaniu-rywala,982752.html)

W 78. minucie niedzielnego meczu 11. kolejki Premier League Everton przegrywał u siebie 0:1. Występujący w barwach tej pierwszej drużyny Gomes popędził lewą stroną boiska na bramkę gości z Londynu. W pogoń za nim ruszył Son. Spóźnił się, podciął biegnącego rywala. A ten - już padając - zderzył się jeszcze z próbującym go zatrzymać Sergem Aurierem. Gomes leżał, jego noga w okolicach kostki była  nienaturalnie wygięta.
Przerażeni piłkarze odwracali głowy. Son wpadł w histerię, pocieszali go nawet piłkarze Evertonu. Przerażony Aurier zaczął się modlić.
Everton poinformował w niedzielny wieczór, że w poniedziałek, 4 listopada Gomes przejdzie operację złamanej w kostce - z przemieszczeniem - prawej nogi.
 
O tym, co działo się w szatni Tottenhamu po ostatnim gwizdku, opowiedział Alli. - Son był zdruzgotany. Nawet nie podniósł głowy, siedział i bardzo płakał - wyznał 23-letni pomocnik.
Koreańczyka wziął w obronę. - Na pewno nie był to faul umyślny, więc nie powinien się obwiniać. To jedna z najmilszych osób, jakie znam - zapewnił.
Sam na kontuzję Gomesa patrzeć nie chciał. - Wszystko, co mogę zrobić, to życzyć mu szybkiego powrotu do zdrowia - stwierdził Alli.
 
Prowadzący spotkanie na Goodison Park sędzia Martin Atkinson najpierw pokazał Sonowi żółtą kartkę. Potem, widząc, co się stało, zamienił ją na czerwoną. A to - wśród dramatu, do jakiego doszło - wywołało dyskusję."Taka jest kara za narażenie bezpieczeństwa rywala" - wyjaśniły w komunikacje władze ligi.
 
Z tym argumentem nie zgodził się trener Tottenhamu Mauricio Pochettino. - Wszyscy widzieli, że Son walczył o piłkę. Niewiarygodne, że został wyrzucony z boiska. Doszło do bardzo pechowej sytuacji - przekonywał.
Głos zabrał też były napastnik reprezentacji Anglii i Tottenhamu Gary Lineker. - Gdyby nie ta kontuzja, nie byłoby czerwonej kartki. Son i tak myśli teraz o poważnym urazie innego piłkarza, a nie o wysokości kary - napisał w mediach społecznościowych.
Mecz zakończył się wynikiem 1:1.
Autor: rk / Źródło: goal.com, talksport.com, eurosport.pl
