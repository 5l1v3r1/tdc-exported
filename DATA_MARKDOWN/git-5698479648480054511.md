
# وزارت اطلاعات ایران همکاری با شورای فرهنگی بریتانیا را ممنوع اعلام کرد

Published at: **2019-11-05T16:15:48+00:00**

Author: **یورونیوز فارسی **

Original: [euronews](https://farsi.euronews.com/2019/11/05/iran-ministry-of-intelligence-banned-cooperation-with-british-council)

دولت ایران همکاری با «شورای فرهنگی بریتانیا» یا «بریتیش کانسیل» را ممنوع اعلام کرد.
در بیانیه‌ای که روز سه‌شنبه ۱۴ آبان در همین زمینه در وبسایت وزارت اطلاعات ایران منتشر شد، در توضیح این اقدام آمده است: «کشور انگلیس [...] قصد اجرای پروژه‌ای با هدف شبکه‌سازی فرهنگی را داشت. پروژه مذکور با محوریت و مسؤلیت شورای فرهنگی انگلیس موسوم به بریتیش کانسیل در حال اجرا بود و شامل تعدادی از نخبگان و عناصر فعال در عرصه های آموزشی و فرهنگی می‌گردید.»
وبسایت وزارت اطلاعات با یادآوری این که پیش از این نیز سخنگوی قوه قضاییه همکاری با شورای فرهنگی بریتانیا را ممنوع اعلام کرده بود، نوشته است که مأموران اطلاعات با «رصد» این مرکز فرهنگی «به موقع» از تحقق برنامه آن برای «شبکه‌سازی و نفوذ در حوزه‌های آموزشی» جلوگیری کرده‌اند.
پیش از این ارس امیری، دانشجوی ایرانی فلسفه هنر که در زمینه تئاتر و جشنواره‌های فرهنگی با شورای فرهنگی بریتانیا همکاری داشت، در یکی از سفرهایش به ایران در اردیبهشت ۱۳۹۷ بازداشت شده بود. او پس از آزادی به قید وثیقه بار دیگر احضار و پس از آن به جرم «جاسوسی فرهنگی» به ۱۰ سال زندان محکوم شد. پیش از آن سخنگوی قوه قضاییه جرم خانم امیری را «اقدام علیه امنیت کشور» خوانده بود.
شورای فرهنگی بریتانیا سازمانی فعال در ارائهٔ فرصت‌های آموزشی و فرهنگی در عرصهٔ بین‌الملل است و وزارت امور خارجهٔ بریتانیا مسئولیت پشتیبانی مالی آن را بر عهده دارد، گرچه شورا در تصمیم‌گیری و پیشبرد امور روزانه‌اش مستقل است.
شورای فرهنگی بریتانیا در تهران نهادی نیمه دولتی زیر نظر شورای فرهنگی بریتانیاست که در باغ قلهک تهران قرار دارد.
در دوران ریاست جمهوری محمود احمدی‌نژاد به دنبال تیرگی روابط ایران و بریتانیا و فشار بر پرسنل شورای فرهنگی بریتانیا در تهران، فعالیت این مرکز متوقف شد. در همان زمان مساله مالکیت باغ قلهک نیز از سوی گروه‌های سیاسی تندرو در ایران زیر سؤال رفت و در دوران احمدی‌نژاد تلاش‌هایی برای بازپس گرفتن این ملک از دولت بریتانیا انجام شد که به نتیجه نرسید.
به جز دفتر شورای فرهنگی بریتانیا، مدرسه سفارت فرانسه، زمین‌های ورزشی و چند ساختمان دیگر متعلق به دولت‌های خارجی نیز در باغ قلهک قرار دارند.
