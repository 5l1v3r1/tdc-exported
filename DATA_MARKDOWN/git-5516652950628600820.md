
# Ανταγωνιστικός μέχρι το 0 – 2 ο Ιάλυσος

Published at: **2019-11-01T12:15:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424920/antagwnistikos-mexri-to-0-2-o-ialysos)


        Άντεξε μέχρι το 0 – 2 ο Ιάλυσος. Από εκεί και πέρα, δεν μπόρεσε να φανεί ανταγωνιστικός και έτσι ηττήθηκε από τον Παναιτωλικό με 4 – 0 σε παιχνίδι που έγινε χθες στο «Οικονομίδειο» στο πλαίσιο της 5ης φάσης του κυπέλλου Ελλάδας. Μετά από αυτό το αποτέλεσμα, η ομάδα του Αγρινίου αγκάλιασε την πρόκριση στην επόμενη φάση και η ρεβάνς θα είναι κατά τα φαινόμενα διαδικαστικού χαρακτήρα.
      
Παρά τα πολλά αγωνιστικά προβλήματα, η ομάδα του Νίκου Καραμπετάκη μπόρεσε να είναι μέσα στο παιχνίδι και να στέκεται καλά μέχρι και το 53’. Στο διάστημα αυτό φάνηκε βέβαια και πάλι η αδυναμία της στην δημιουργία φάσεων, ωστόσο έδειχνε να …πατάει καλά στον αγωνιστικό χώρο και να παλεύει. Από το 0 – 2 και μετά, «μίλησε» η ανωτερότητα του Παναιτωλικού -που αν και είχε αρκετές αλλαγές στην σύνθεση του δεν παύει να είναι μια ομάδα Super League- ο οποίος χωρίς να εντυπωσιάσει «καθάρισε» τον αγώνα.
Τα γκολΣτο 20’ ο Ντάλσιο πάσαρε στον Σιέστεντ μέσα στην περιοχή και αυτός με σουτ έστειλε την μπάλα στα δίχτυα του Χειμωνέττου κάνοντας το 0 – 1.
Μετά από σέντρα του Παρρά, ο Ντάλσιο έκανε την προβολή με τον Άγγελο Χειμωνέττο να αποκρούει αλλά τον αρμόδιο «βοηθό» να θεωρεί πως η μπάλα έχει περάσει τη γραμμή του τέρματος και να φεύγει έτσι προς τη σέντρα ( 0 – 2).
Στο 85’ ο Ρομάν με κοντινό πλασέ έστειλε την μπάλα στα δίχτυα και ανέβασε τον δείκτη του σκορ στο 0 – 3.
Στο 88’ ο Ταχάρ έκανε το μακρινό σουτ, η μπάλα αναπήδησε μπροστά στον Χειμωνέττο για να καταλήξει στα δίχτυα του και να γίνει έτσι το 0 – 4.
Άλλες φάσειςΣτο 12’ ο Μαρτσάκης έκανε ένα σουτ έξω από τη μεγάλη περιοχή, στέλνοντας την μπάλα να περάσει δίπλα από το δοκάρι και να καταλήξει άουτ.
Στο 23’ ο Αριγίμπι πήρε την μπάλα σε καλό σημείο μέσα στην περιοχή αλλά το σουτ που επιχείρησε ήταν άστοχο (άουτ)
Στο 36’ ο Νατσιόπουλος εκτέλεσε φάουλ με την μπάλα να «βρίσκει» σε αμυνόμενο και να φεύγει κόρνερ και τους γηπεδούχους να «φωνάζουν» για χέρι ζητώντας πέναλτι.
Στο 37’ ο Νατσιόπουλος και πάλι εκτέλεσε το κόρνερ απευθείας αλλά η μπάλα χτύπησε στο πάνω μέρος του οριζόντιου δοκαριού και κατέληξε άουτ.
Το παιχνίδι διαιτήτευσε ο Τάσης (Ήπειρος). «Βοηθοί» του ήταν οι Πάτρας και Αϊνάλης από τον Σύνδεσμο της Μακεδονίας.
Οι συνθέσεις των ομάδων είναι οι ακόλουθες:ΙΑΛΥΣΟΣ: Άγγελος Χειμωνέττος, Τριποτσέρης (53’ λ.τ. Σερτζίνιο), Τερζίου, Χατζηδίμπας, Κώστας Χειμωνέττος, Γιώργου, Ρεκλείτης (46’ Τζελάι), Νατσιόπουλος, Μαρτσάκης (67’ Μαραγκουδάκης), Κουγιός, Πεταυράκης
ΠΑΝΑΙΤΩΛΙΚΟΣ: Κνέτ, Ντάλσιο (73’ Φυτόπουλος), Παρράς, Μιμίτο (80’ Ρομάν), Λιάβας, Μπαΐροβιτς, Αριγίμπι, Σανιά, Σιέστεντ, Μαρσιάλ (61’ Ταχάρ), Τσιγγάρας.
