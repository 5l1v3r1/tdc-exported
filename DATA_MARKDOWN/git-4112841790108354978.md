
# Milióny kanibalských mravcov sa v atómovom kryte navzájom požierali. Vedci ich nakoniec vypustili do prírody

Published at: **2019-11-06T15:31:00+00:00**

Author: **Jakub Paulík**

Original: [REFRESHER](https://refresher.sk/76281-Miliony-kanibalskych-mravcov-sa-v-atomovom-kryte-navzajom-pozierali-Vedci-ich-nakoniec-vypustili-do-prirody)


        Na pozostatkoch prírodovedci našli mravčie hryzadlá.
      
Mravce odrezané od sveta sa v atómovom bunkri stali kanibalmi. Ich hniezdo pozostávajúce z približne milióna jedincov v atómovom kryte postavenom za čias Sovietskeho zväzu v blízkosti poľskej dedinky Templewo objavili až prírodovedci.
Ako informuje Fox News, kolónia mravcov sa zdala na prvý pohľad úplne obyčajnou, no pri bližšom pozorovaní prírodovedci zistili, že mravce následkom nedostatku potravy požierali pozostatky vlastných jedincov. Celá kolónia mravcov sa skladala prevažne z robotníkov a žiadnych kráľovien.
„To dokazuje, že kolónia v bunkri prežila a rástla vďaka prílevu robotníkov z pôvodného hniezda nad bunkrom a hromadnej konzumácie uväznených jedincov,“ píše sa v štúdii. Podľa prírodovedcov však nejde o ojedinelý druh mravčieho kanibalizmu. Mravce lesné vraj požierajú pozostatky svojho druhu napríklad aj po ukončení takzvaných „mravčích vojen“.
Mimo svojho prirodzeného prostredia sa mravce ocitli úplne nechtiac. Ich mravenisko bolo totiž situované v blízkosti vetracej šachty atómového krytu, a tak sa jednotlivci časom prepadli priamo do priestorov bunkra. Neskôr prišiel na rad spomínaný kanibalizmus.
Vedci v danej oblasti našli zhruba 3 milióny mravčích pozostatkov, na ktorých boli badateľné hryzadlá od mravcov. Ich dlhoročné trápenie prírodovedci vyriešili jednoduchým spôsobom.
Do bunkra umiestnili drevenú dosku, po ktorej sa mravce nakoniec dostali naspäť do prírody. Väčšina mravcov sa opäť stiahla do pôvodnej kolónie, ale štúdia hovorí taktiež o skupine, ktorá sa rozhodla zostať naďalej v bunkri.
