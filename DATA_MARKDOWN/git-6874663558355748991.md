
# הבלונדיניות של נורדסטרום: הדברים שהכי כדאי לעשות השבוע בתפוצות

Published at: **2019-11-06T00:00:00+00:00**

Author: **מאיה נחום שחל**

Original: [כלכליסט - www.calcalist.co.il](https://www.calcalist.co.il/consumer/articles/0,7340,L-3773146,00.html)


        ניו יורק > שופינג
      
בשבוע שבו הוכרז סופית על פירוקו של המוסד הניו־יורקי האהוב בארני’ס, פתחה רשת נורדסטרום כלבו חדש ומושקע בסמוך לסנטרל פארק. שבע הקומות של הכלבו מוקדשות לנשים, ומבטיחות קולקציות ייחודיות של כריסטיאן לובוטין ונייקי, שירותי ניקוי ופגישות סטיילינג אישיות בטרקלין מיוחד. אם תהיו רעבים באמצע השופינג, תוכלו לבחור בין חנות מאפים ללא גלוטן לבר עם מרפסת המשקיפה על מנהטן. בנוסף יסופקו שירותי פדיקור, מסאז’ ועיצוב שיער.

        www.shop.nordstrom.com
      
 
 

        פריז > אוכל
      
הפתיחה של מסעדת מייזון (בית בצרפתית) של השף המדובר סוטא אטסומי, היא אחת המצופות בפריז בחודשים האחרונים. השף, שמנת פאי הברווז וכבד האווז שלו זכתה לחיקויים רבים, טייל בארצות הברית, מקסיקו ויפן כדי לבנות תפריט חדש שירשים את הסועדים. התפריט משתנה מדי יום ולכן לא מופיע באתר המסעדה.

        www.maison-sota.com
      
 
 
 

        לונדון > תערוכה
      
ברויאל אקדמי מוצגת תערוכה מרשימה של הפסל המוערך אנתוני גורמלי, המרבה לעסוק בעבודותיו בגוף האדם, ומשתמש בגופו שלו ככלי ליצירה. המסע בין 17 החדרים שבתערוכה מתחיל ברחבת הכניסה שבה מוצב פסל יצוק ברזל של תינוק ישן, בתוך המוזיאון אפשר למצוא פסלים בצורת מטילי מתכת, כמו לבני טטריס המתכנסות לצורת אנשים; פסלי אדם מברזל וחדר מלא מי ים.

        www.royalacademy.org.uk
      
 
 
 

        קאן > אדריכלות
      
לכבוד פסטיבל הטלוויזיה הגדול Mipcom בקאן נבנה ביתן ייחודי של אולפני הבי.בי.סי בקדמת החוף. המבנה מורכב מאלפי עלי כותרת מאלומיניום, ומשלב אסתטיקה פיסולית ואדריכלות פונקציונלית חדשנית. על התכנון מופקד סטודיו ג’ילס מילר, ויתרונו שבתום השימוש אפשר לפרק אותו ולבנות מחדש במקום אחר - והכל בתוך שישה ימים בלבד. כשיסיים את תפקידו, יישלח למיחזור מלא.
 
 
 

        סטרטפורד > מחזמר
      
הקומיקאי דיוויד וואליאמס (Little Britain) הוא כוכב מוכר בבריטניה. “הילד בשמלה”, ספר ילדים מצליח שלו, עובד עכשיו למחזמר בתיאטרון הרויאל שייקספיר קומפני בסטרטפורד (עיר הולדתו של שייקספיר) ובהמשך יעבור לווסט אנד לונדון. את השירים והמוזיקה כתב זמר הפופ ושופט האקס פקטור רובי וויליאמס. במרכז הסיפור דניס בן ה־12, כוכב קבוצת הכדורגל של בית הספר שאוהב ללבוש שמלות.

        www.rsc.org.uk
      
 
