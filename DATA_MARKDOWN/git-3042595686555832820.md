
# - En av årets beste fester

Published at: **2019-11-03T18:46:00+00:00**

Author: **Martine Johansen**

Original: [Dagbladet.no](https://www.dagbladet.no/kjendis/en-av-arets-beste-fester/71778127)

Søndag kveld blir den årlige Kjendisgallaen arrangert på Gamle Logen i Oslo, og flere av landets kjendiser har strømmet til for å få med seg den storslåtte festen. I år er er det magasinet KK og Se og Hør som samarbeider om årets kjendisgalla.
Selve prisutdelingen begynte klokka 19.00, men i kjent stil ble den røde løperen rullet ut i forkant, og den ble raskt fylt opp av forventningsfulle kjendiser og deres støttespillere - alle kledd i finstasen.
En av dem som er i riktig feststemning er artist Carina Dahl (34) som kan fortelle at hun gleder seg stort til kveldens begivenhet.

        - Det her er jo en av årets beste fester spør du meg, og alle gleder seg og pynter seg og jeg er ikke den som går hjem først i alle fall. Jeg skal henge meg opp i lysekrona etterpå, forteller Dahl spøkende.
      
Dahl er imidlertid ikke den eneste som er klar for fest, også Kathrine Sørland (39) har innstilt seg på festmodus.
- Dette blir jo så kult, og jeg har brukt lang tid på hår, sminke og alt så nå er jeg klar, forteller Sørland.
I år er det ingen ringere enn artist Stian «Staysman»Thorbjørnsen (37) og KK-redaktør Ingeborg Heldal (46) som leder showet, og tar dermed over stafettpinnen for tv-profil Petter Pilgaard (39) som var konferansier under Kjendisgallaen i 2018.
Artist og tidligere «Idol» -vinner Jorun Stiansen (35) var blant dem som overrasket med kjolevalget sitt. Stiansen har nemlig tatt på seg kjolen hun brukte under finalen av TV 2-programmet «Idol», hvor hun stakk av med seieren i 2005.
- Jeg har ikke gått med denne kjolen siden mai 2005 i Oslo spektrum, så prøvde jeg den på mandag bare for gøy og for å se om den passet, også passet den. Så tenkte jeg «fuck it», jeg tar den på meg på gallaen, forteller Stiansen.
35-åringen legger ikke skjul på at hun har et ganske emosjonelt forhold til kveldens kjole.
- Det er så mye følelser knyttet opp til denne kjolen. Jeg har kjørt den litt inn, også er det jo litt gøy. Sist noen tok bilder av meg i den var for 14 år siden, sier hun og avslører samtidig at kjolen er fra Vivienne Westwood.
TV 2-profil Finn Schjøll har også dratt på seg finstasen i anledning årets Kjendisgalla. På den røde løperen forteller Schjøll om de gode minnene fra tidligere utgaver av Kjendisgallaen.
- Det har skjedd veldig mye morsomt. Her er det mer gøy, det er ikke sånn at folk raver rundt i gangene og er fulle, her kommer folk med godt humør og har det hyggelig sammen, sier Schjøll.

        Se flere bilder fra den røde løperen under:
      
Tradisjonen tro skal en rekke priser deles ut under kveldens Kjendisgalla. Blant dem «Årets influenser», «Årets kvinne», «Årets kjendis», «Årets forbilde» og sist men ikke minst «Wenche Foss`ærespris».

        Sistnevnte pris har siden den første utdelingen i 2009 blitt delt mellom en person og en organisasjon. I fjor var det Norsk fosterhjemsforening og artist Ingebjørg Bratland (29) som stakk av med den gjeve prisen.
      
I beskrivelsen for prisen heter det: «Wenche Foss’ ærespris skal gå til en person, organisasjon eller institusjon som i sterk grad kan forbindes med Wenches livsglede, formidlingsevne og engasjement - både på og utenfor den kunstneriske arenaen. Prisen kan deles mellom flere mottakere».
Under Se og Hørs 40 års jubileum i fjor mottok også den norske skuespilleren Pia Tjelta (42), Wenche Foss’ ærespris. Det var en tydelig preget Tjelta som kom opp på scenen for å motta prisen.
- Tusen hjertelig takk. Det føles aldeles overveldende og nesten litt i overkant. Det er skikkelig stas. Samtidig oppleves det som å føre et visst ansvar med seg, fordi det å bære Wenche med seg videre er ikke et enkelt ansvar. Hun gjorde mye for mange. Etter det jeg har skjønt gjennom alle historiene jeg ble fortalt, var hun et stort menneske. Hun hadde plass til mange og sjenerøsitet og humor og et engasjement som står til stor inspirasjon, var noe av det Tjelta sa i sin takketale.
