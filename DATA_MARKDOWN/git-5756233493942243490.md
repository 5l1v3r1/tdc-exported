
# انتقاد تند پیشکسوت استقلال: همین که استراماچونی تا حالا دیوانه نشده اتفاق مهمی است!

Published at: **2019-11-01T04:11:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619161/%D8%A7%D9%86%D8%AA%D9%82%D8%A7%D8%AF-%D8%AA%D9%86%D8%AF-%D9%BE%DB%8C%D8%B4%DA%A9%D8%B3%D9%88%D8%AA-%D8%A7%D8%B3%D8%AA%D9%82%D9%84%D8%A7%D9%84-%D9%87%D9%85%DB%8C%D9%86-%DA%A9%D9%87-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%AA%D8%A7-%D8%AD%D8%A7%D9%84%D8%A7-%D8%AF%DB%8C%D9%88%D8%A7%D9%86%D9%87-%D9%86%D8%B4%D8%AF%D9%87-%D8%A7%D8%AA%D9%81%D8%A7%D9%82-%D9%85%D9%87%D9%85%DB%8C-%D8%A7%D8%B3%D8%AA)


        پیشکسوت تیم استقلال با انتقاد تند نسبت به برخی مسائل گفت: استراماچونی هرچه بگوید و هرچقدر گله کند حق دارد.
      

        آفتاب‌‌نیوز :
      
تیم فوتبال استقلال تهران در نهمین هفته از رقابتهای لیگ برتر در مصافی سخت در تبریز به مصاف تراکتور می‌رود و نتیجه این بازی در تعیین معادلات بالای جدول بسیار تاثیر گذار است.
محمد نوری با اشاره به مشکلات این باشگاه اظهار داشت: همین که استراماچونی تا حالا در مواجهه با این مشکلات دیوانه نشده خیلی حرف است.
وی اضافه کرد: روزی نیست که ما پشت سر بگذاریم و یک مشکل جدید و یک دردسر تازه برای استقلال ایجاد نشده باشد. حالا که هم هیچ چیز نیست، باید بارندگی تمرین این تیم را لغو کند. آن هم در آستانه دیدار سرنوشت ساز با تراکتور.
عضو پیشین کمیته فنی آبی پوشان گفت: این کاملا واضح است که یک جلسه تمرین چقدر در آمادگی هر تیمی تاثیر دارد و از دست دادن این تمرین حتما پیامدهایی دارد. باید مشخص شود مسئول هماهنگی‌های لازم برای زمین تمرین کیست و فردی که باعث از دست رفتن یک جلسه تمرین شده باید پاسخگو باشد.
نوری تصریح کرد: باید گفت درود به شرف استراماچونی که با این مشکلات ایستاده و بدون غر زدن کارش را می‌کند. اینجا یک روز برق ورزشگاه می‌رود، یک روز باران می‌آید و تمرین لغو می‌شود، یک روز می‌گویند تیم در آستانه کنار گذاشته شدن از آسیا قرار دارد و خلاصه هر روز یک مشکل جدید. استراماچونی تا به حال دوام آورده و کارش را می‌کند و من امیدوارم صبر او همچنان زیاد باشد.
پیشکسوت آبی پوشان در خصوص دیدار با تراکتور بیان داشت: این بازی به خودی خود سخت بود چه رسد به الان که تیم ما یک جلسه تمرین را هم از دست داده است.
وی افزود: تراکتور از نظر داشتن مهره‌های اسم و رسم دار نسبت به استقلال برتری دارد. اما استراماچونی تیمی کاملا تاکتیکی و یکدست ساخته و آبی پوشان به لحاظ تیمی سرآمد همه تیم‌های لیگ برتر از جمله تراکتور هستند.
مدافع پیشین تیم استقلال در ادامه تاکید داشت: باید همه عوامل بازی و از جمله تیم میزبان کمک کنند تا این بازی دور از تنش و در فضایی سالم انجام شود و همه اتفاقات تاثیرگذار در زمین بازی رقم بخورد. اگر تنش از این بازی دور شود قطعا می‌توانیم شاهد یکی از بهترین و فنی ترین بازیهای نیم فصل باشیم. چون دو مربی خارجی خوب و کاربلد روی نیمکت دو تیم نشسته‌اند.
