
# המחלוקת בין משרד התחבורה לאוצר גרמה לגניזת אגרת הגודש

Published at: **2019-11-03T00:00:00+00:00**

Author: **ליאור גוטמן**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3772969,00.html)

המחלוקת בין משרדי האוצר והתחבורה על יישום אגרות הגודש באזור גוש דן הובילה לביטול כנס מקצועי שהיה אמור להיערך בירושלים, שבו אמור היה משרד התחבורה להציג מידע על תוכניותיו בנושא. כפי שנחשף היום (א') ב"כלכליסט", בין המשרדים קיים ויכוח על גובה המחיר שישלמו בעלי הרכב בעקבות הטלת אגרת גודש תנועה, שאמורה להעניש את ציבור הנהגים על גרימת זיהום אוויר.
 
שר התחבורה בצלאל סמוטריץ' הצהיר שבעל המכונית לא אמור לסבול מקיומו של מס חדש, ואם המדינה תגבה ממנו תשלום חדש היא אמורה להחזיר לו את הכסף באמצעים אחרים. מנגד, במשרד האוצר טוענים שהאגרה נועדה להעניש (עבור יצירת גודש ועבור עלייה בזיהום האוויר שמקורו בשימוש ברכב) וגם לחנך לשימוש בתחבורה ציבורית, ולכן אסור שהמדינה תחזיר את הכסף במלואו או בחלקו. ולכן ביטול הכנס בטענה שאין ממשלה או תקציב הוא ספין: המחלוקת בין המשרדים כה עמוקה, וגם אם היתה ממשלה או תקציב סמוטריץ' היה מסרב לאשר את התוכנית במתכונת האוצר, ולכן אין קשר בין הדברים.
מחלוקת נוספת שקיימת היא כיצד לסווג את האגרה החדשה. כדי למנוע החזרי תשלומים מהמדינה, כלומר הכרה באגרת הגודש כהוצאה מוכרת לצורכי מס, האוצר שוקל להגדיר את התשלום כקנס, שעליו אין החזר הוצאות, בדומה לחוסר יכולת לקבלת החזרי מס על תשלומי קנסות משטרה (מהירות מופרזת) או חניה במקום אסור. הבעיה במקרה הזה היא תדמיתית – להשית על הציבור מהלך תחבורתי שכותרתו "קנס" ייראה רע מאוד, ובהיעדר הסכמות מסתמן שהנושא לא בשל לקידום. חלק ממשרדי הממשלה עוד ניסו להסביר היום שביטול הכנס בירושלים מקורו בהיעדר ממשלה נבחרת, אבל המחלוקות בין לשכת סמוטריץ' לפקידות המקצועית עדיין קיימות, ובהיעדר אישורו אין יכולת לקדם את אגרת הגודש גם אם היתה ממשלה ותקציב.
בתוך כך, משטרת ישראל רשמה היום 55 דו"חות לנהגים שנתפסו נוסעים בנתיב התחבורה השיתופי מנתניה לתל אביב. הדו"חות ניתנו בשעות הבוקר, לאחר שהמשטרה החלה לאכוף רשמית את האיסור לנוע בנתיב הקארפול ("נתיב פלוס"), כשעד היום הסתפקה במתן אזהרות. ממדידות שנעשו היום בבוקר ונמסרו למשרד התחבורה עלה שרכב שיצא בשעה 6:37 מאזור נתניה הגיע לכניסה הצפונית לתל אביב (צומת גלילות) תוך קצת יותר מ־40 דקות, ואילו רכב בנתיבים הרגילים שיצא באותה שעה, הגיע תוך קצת יותר מ־50 דקות. ממדידות בשעות מאוחרות יותר במהלך היום עלה שזמן הנסיעה בנתיב הקארפול התקצר: 44 דקות, לעומת שעה ו־10 דקות בנתיב הרגיל.
סמנכ"לית משרד התחבורה הילה חדד אמרה שהבחינה להצלחת המיזם תבוצע באפריל, כאשר כרגע אין כוונה לבטלו.
