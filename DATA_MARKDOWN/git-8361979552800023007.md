
# Тотальний контроль. У Росії набув чинності закон про «ізоляцію інтернету»

Published at: **2019-11-01T10:53:00+00:00**

Author: ****

Original: [НВ](https://nv.ua/ukr/world/countries/u-rosiji-izolyuvali-internet-novini-rosiji-50051056.html)

Як повідомляє Радио Свобода, документ зобов’язує інтернет-провайдерів встановлювати надане Роскомнадзором на безоплатній основі обладнання, яке при виникненні загроз безпечній роботі Рунету дозволить відомству здійснювати централізоване управління мережею.
Це повинно дозволити відключати російський сегмент Інтернету від всесвітньої мережі. В інший час обладнання буде використовуватися для блокування заборонених ресурсів. Перелік загроз державні органи РФ поки не затвердили.
Низка пунктів закону, зокрема положення про національні доменні зони і криптографічний захист, почнуть діяти з січня 2021 року.
Витрати на реалізацію закону мають становити більш ніж 30 мільярдів рублів. На думку деяких провайдерів, аналізувати весь трафік — надто дороге задоволення, і остаточна вартість проекту буде «космічною».
Критики закону побоюються, що автономна мережа створить можливості для тотальної цензури в інтернеті.
Міжнародна організація «Репортери без кордонів» виступила із заявою, що засуджує закон про «суверенний Рунет», звинувачуючи російську владу в намірі встановити політичний контроль над всією мережевою інфраструктурою, щоб в разі необхідності перекрити потік цифрової інформації.
Закон про «суверенний Рунет» було підписано президентом Росії Володимиром Путіним 1 травня. Його автори заявляли, що він був підготовлений «з урахуванням агресивного характеру прийнятої у вересні 2018 року Стратегії національної кібербезпеки США».
Навесні в декількох містах Росії пройшли акції за свободу інтернету.
