
# รอคอย'แทรมภูเก็ต' รฟม.พร้อมเสิร์ฟตจว.สายแรก

Published at: **2019-11-05T01:00:00+00:00**

Author: ****

Original: [เดลินิวส์](https://www.dailynews.co.th/article/739913)


        ชาวภูเก็ตและคนต่างจังหวัดกำลังรอคอยได้นั่งรถไฟฟ้าสายแรก เตรียมเสนอ ครม.ขออนุมัติ หากได้ไฟเขียว พร้อมเปิดประมูลต้นปี 63
      
สัปดาห์นี้ไปอัพเดทแทรมภูเก็ต รถไฟฟ้าสายแรกของต่างจังหวัด ที่การรถไฟฟ้าขนส่งมวลชนแห่งประเทศไทย หรือ รฟม. เตรียมเสนอ ครม. อนุมัติรายงาน “พีพีพี” การร่วมทุนระหว่างภาครัฐกับเอกชนหากได้ไฟเขียว พร้อมเปิดประมูลต้นปี 63 ไปดูกันเลย!!กระทรวงคมนาคม มอบหมายสำนักงานนโยบายและแผนการขนส่งและจราจร (สนข.) ศึกษาระบบขนส่งมวลชนในรูปแบบของรถไฟฟ้าใน 5 จังหวัดเสร็จเรียบร้อยแล้วประกอบด้วย จ.ภูเก็ต เชียงใหม่ นครราชสีมา ขอนแก่น และ จ.สงขลา พร้อมส่งต่อการรถไฟฟ้าขนส่งมวลชนแห่งประเทศไทย (รฟม.) ศึกษารายละเอียดเพิ่มเติมรวมทั้งพิจารณารูปแบบการลงทุน โดย รฟม. เริ่มศึกษารถไฟฟ้ารางเบาหรือแทรมภูเก็ตเป็นสายแรก และเกิดปัญหาเรื่องการปรับแบบก่อสร้างบริเวณจุดตัด เนื่องจากกรมทางหลวง (ทล.) เจ้าของพื้นที่มีข้อกังวลเรื่องการแชร์เลนถนนระหว่างแทรมกับรถยนต์เพราะกังวลปัญหาจราจรและเรื่องอุบัติเหตุล่าสุด รฟม. และกรมทางหลวงเจรจาได้ข้อสรุปลงตัวแล้ว ทำให้โครงการระบบขนส่งมวลชนจังหวัดภูเก็ต หรือรถไฟฟ้ารางเบา (แทรม) กลายเป็นโปรเจ็กท์รถไฟฟ้าในต่างจังหวัดที่มีความคืบหน้ามากที่สุด โดยมีแผนก่อสร้างระยะ (เฟส) ที่ 1 ช่วงท่าอากาศยานนานาชาติภูเก็ต-ห้าแยกฉลอง ระยะทาง 42 กิโลเมตร (กม.) ก่อน
ขณะนี้ รฟม. ได้จัดทำรายงานการศึกษาและวิเคราะห์โครงการตาม พ.ร.บ.การให้เอกชนร่วมลงทุนในกิจการของรัฐ พ.ศ.2562 (PPP) เสร็จเรียบร้อยแล้ว เตรียมเสนอคณะกรรมการ (บอร์ด) รฟม., กระทรวงคมนาคม, สำนักงานคณะกรรมการนโยบายรัฐวิสาหกิจ (สคร.) คณะกรรมการ PPP และคณะรัฐมนตรี (ครม.) พิจารณาตามขั้นตอน หากได้รับอนุมัติในหลักการ คาดว่าต้นปี 63 จะประกาศเชิญชวนเอกชนเข้าร่วมลงทุนโครงการได้ โดยวางแผนเริ่มก่อสร้างภายในปี 63 ใช้เวลาสร้างประมาณ 3 ปีครึ่ง เปิดบริการปี 67นายภคพงศ์ ศิริกันทรมาศ ผู้ว่าการ รฟม. บอกว่า ประเด็นการปรับแบบการก่อสร้างร่วมกับกรมทางหลวงเพื่อลดปัญหาการจราจรและอุบัติเหตุได้ข้อสรุปแล้ว โดยต้องปรับต้นทุนโครงการเพิ่มกว่า 3 พันล้านบาท รวมวงเงินลงทุนกว่า 3.4 หมื่นล้านบาท ทั้งนี้จะปรับแบบบริเวณแยกบางคู และแยกอนุสาวรีย์ท้าวเทพกษัตรีและท้าวศรีสุนทร เป็นอุโมงค์ทางลอดใต้ดินสำหรับแทรมส่วนบริเวณแยกสนามบินภูเก็ต จะทำเป็นทางยกระดับข้ามแยกหลีกเลี่ยงปัญหาการจราจรติดขัด จากเดิมจะใช้เลนร่วมกันการสร้างอุโมงค์ทางลอดใต้ดิน ไม่มีความยุ่งยาก เพราะไม่ได้อยู่ในเขตเมืองเก่าที่ต้องสำรวจทางโบราณคดีก่อน จึงไม่น่าจะส่งผลกระทบต่อความล่าช้าของโครงการ
นายภคพงศ์ กล่าวอีกว่า เบื้องต้นการก่อสร้างจะแล้วเสร็จ และเปิดให้บริการปลายปี 67 ถือเป็นรถไฟฟ้าในต่างจังหวัดเส้นทางแรกของ รฟม. อย่างไรก็ตาม สำหรับข้อเสนอของประชาชนที่ต้องการให้สร้างส่วนต่อขยายแทรมภูเก็ตไปถึง อ.กระทู้ และต่อไปถึงบริเวณเมืองป่าตองนั้น ในส่วนนี้จะอยู่ในเฟส 2 เวลานี้ต้องทำเฟส 1 ซึ่งเป็นเส้นทางหลักก่อน จากนั้นจะสามารถต่อไปยังเส้นทางรองได้ทันทีแนวเส้นทางโครงการฯ เริ่มจากท่าอากาศยานนานาชาติภูเก็ต ไปตามทางหลวงหมายเลข 4031 (แยกศาลาแดง-แยกหมากปรก) เชื่อมทางหลวงหมายเลข 4036 (แยกเหนือคลอง-แหลมกรวด) เข้าสู่ทางหลวงหมายเลข 402 (โคกกลอย-เมืองภูเก็ต) เพื่อเข้าเมืองภูเก็ต จากนั้นผ่านอนุสาวรีย์ท้าวเทพกษัตรี และท้าวศรีสุนทร ข้ามสะพานสารสิน มุ่งหน้าสถานีปลายทางท่าเรือฉลอง คาดว่าปีแรกที่เปิดให้บริการจะมีผู้โดยสาร 7 หมื่นคนต่อวัน และจะเพิ่มเป็น 1.14 แสนคนต่อวันในปี 94ไม่ใช่แค่ รฟม. ที่กำลังลุ้นรถไฟฟ้าสายแรก แต่ชาวภูเก็ตและคนต่างจังหวัดกำลังรอคอยนั่งรถไฟฟ้าสายแรกเช่นกัน...........................................คอลัมน์ : มุมคนเมืองโดย "เทียนหยด" ขอบคุณภาพประกอบจาก : การรถไฟฟ้าขนส่งมวลชนแห่งประเทศไทย 
