
# In attesa dei messaggi RCS per tutti Messaggi migliora la visualizzazione delle immagini (foto)

Published at: **2019-11-04T18:58:11+00:00**

Author: **Roberto Artigiani**

Original: [AndroidWorld](https://www.androidworld.it/2019/11/04/attesa-dei-messaggi-rcs-tutti-messaggi-migliora-la-visualizzazione-delle-immagini-foto-678190/)

Messaggi è l’app per la gestione degli SMS creata da Google. È preinstallata su tutti i Pixel, ma può essere scaricata anche su qualsiasi altro dispositivo. Per ora non c’è molto da aggiungere, ma in un futuro (non sappiamo quanto prossimo) dovrebbe diventare l’arma di punta di BigG per aggredire il mercato della messaggistica istantanea. Grazie all’avvento di RCS – il nuovo protocollo che rinnoverà gli SMS – l’app potrebbe diventare quello che è oggi iMessage sugli iPhone.
In attesa che il futuro si compia – o quantomeno che prenda una piega più definita – solo gli utenti inglesi e francesi (in Europa) hanno avuto accesso alla novità. Saranno proprio loro che potranno apprezzare di più il cambiamento introdotto all’interfaccia di visualizzazione delle immagini. Si tratta di un nuova schermata che sposta i pulsanti per scaricare e condividere una foto, dall’angolo alto a destra allo spazio in basso a sinistra.
I due pulsanti inoltre ora hanno adottato finalmente i canoni del nuovo Material Design per cui appaiono blu su sfondo bianco con le icone piatte. Stando a quanto riporta qualche utente sembra anche che lo zoom sia diventato molto più fluido, ma non abbiamo avuto modo di notare la cosa di persona per potervelo confermare. La novità, anche se minore, è già disponibile per la versione beta (potete iscrivervi qui) e in assenza di difficoltà dovrebbe arrivare prossimamente sul canale stabile.

        Disponibile su Google Play
      
Via: 9To5Google
