
# 
        Cipőjébe rejtve próbált Kínába csempészni két kiló aranyat egy nő - ügyetlen járása buktatta le
      

Published at: **2019-11-05T11:19:00+00:00**

Author: **MTI**

Original: [www.borsonline.hu](http://www.borsonline.hu/aktualis/cipojebe-rejtve-probalt-kinaba-csempeszni-ket-kilo-aranyat-egy-no-ugyetlen-jarasa-buktatta-le/185952)


        A cipőjébe rejtve próbált csaknem két kilogramm aranyat Kínába csempészni egy nő az orosz Távol-Keleten. 
        A cipőjébe rejtve próbált csaknem két kilogramm aranyat Kínába csempészni egy nő az orosz Távol-Keleten.
      
A nő a zabajkalszki közúti határátkelőhelyen bukott le, ahol felfigyeltek "természetellenes járására" és kissé ideges viselkedésére. A fémdetektoros vizsgálat után a nő önként előszedte a nyolc darab, együttvéve 1,86 kilogramm súlyú aranyrudat, amelyet ragasztószalaggal erősített a cipőtalp belső oldalához.
A nő azt mondta, hogy egy kínai férfi megbízásából vállalta a futár szerepét. Az orosz vámosok 5 millió rubelre (23,4 millió forint) becsülték a csempészett nemesfém értékét és "stratégiai erőforrás engedély nélküli kivitele" címén indítottak eljárást.
Zabajkalszkban idén több aranycsempészt is elfogtak, augusztusban egy másik nő tíz aranyrudat akart Kínába csempészni, ugyancsak a lábbelijébe - edzőcipőbe - rejtve. Szibériában sokfelé bányásznak aranyat, Oroszország a világ egyik fő aranytermelője évi 300 tonnával, ezért elterjedt a csempészés is.
