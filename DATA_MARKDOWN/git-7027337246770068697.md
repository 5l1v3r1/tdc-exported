
# برگزاری جشن هالوین در پرند/ یک نفر دستگیر و یک فست فود پلمب شد

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696457/%D8%A8%D8%B1%DA%AF%D8%B2%D8%A7%D8%B1%DB%8C-%D8%AC%D8%B4%D9%86-%D9%87%D8%A7%D9%84%D9%88%DB%8C%D9%86-%D8%AF%D8%B1-%D9%BE%D8%B1%D9%86%D8%AF-%DB%8C%DA%A9-%D9%86%D9%81%D8%B1-%D8%AF%D8%B3%D8%AA%DA%AF%DB%8C%D8%B1-%D9%88-%DB%8C%DA%A9-%D9%81%D8%B3%D8%AA-%D9%81%D9%88%D8%AF-%D9%BE%D9%84%D9%85%D8%A8-%D8%B4%D8%AF)

فرمانده انتظامی شهرستان رباط‌کریم گفت: در رابطه با برگزاری یک جشن غربی در پرند یک نفر دستگیر و یک فست فود پلمب شد.
به گزارش فارس؛ سرهنگ شهرام پورسعادت فرمانده انتظامی شهرستان رباط‌کریم ضمن ارائه توضیحاتی درباره هنجارشکنی برخی‌ها در پرند، اظهار کرد: شب گذشته یک گروه از جوانان در پرند اقدام به برگزاری یک جشن کردند که پس بررسی مشخص شد این اقدام از سوی یک گریمور صورت گرفته است.
وی اضافه کرد: بررسی‌های پلیسی بیانگر آن است که یک گریمور ساکن تهران به صورت هفته‌ای به این فست فود در پرند سرکشی می‌کرده و شب گذشته در اقدامی چهره چند جوان با اشکال خاصی نقاشی کرده و سپس اقدام به برگزاری یک جشن دورهمی غربی می‌کنند.
این مقام انتظامی تاکید کرد: صاحب فست فود از سوی ماموران انتظامی دستگیر و مکان تجاری وی نیز پلمب شد.
سرهنگ پور سعادت تصریح کرد: شخصی که اقدام به نقاشی صورت‌های افراد در این جشن می‌کرد نیز به مراجع قانونی فراخونده شد.
به گزارش فارس، عکس‌های برگزاری یک جشن با صورتک‌های عجیب و غریب در یک فست فود در پرند در فضای مجازی خبرساز شده بود.
