
# Šta Partizan dobija sa Belom?

Published at: **2019-11-01T00:00:00+00:00**

Author: **Strahinja Klisarić**

Original: [MozzartSport](https://mozzartsport.com/news/341339/sport:/title:sta-partizan-dobija-sa-belom)


        Partizan je na svom zvaničnom sajtu potvrdio da je Džejms Bel potpisao i postao novi član crno-belih.
      
Tražio je Parni valjak pojačanje na poziciji beka još od letos, posle dobrih rezultata nije žurio sa dovođenjem igrača, vremenom se uvidelo da je potreban igrač u ekipi koji će da igra na pozicijama i dva i tri, posle ne tako sjajnih igara Žanisa Pejnersa, pa je sa te strane gledano Bel logično rešenje.
Radi se o krilnom košarkašu koji je bio diplomac prestižnog Univerziteta Vilanova. Započeo je seniorsku karijeru u Kremoni, da bi potom igrao i za Nansi, Hapoel Holon, Darušafaku i abaligaše, Cedevitu i Budućnost. Igrajući za Darušafaku, Bel je 2018. godine osvojio Evrokup, dok je u dresu Budućnosti, minule sezone osvojio nacionalno prvenstvo i kup Crne Gore.
Bel je visok 196 centimetara i mogao bi da pomogne crno-belima pre svega sa šutem za tri poena što je bila varljiva kategorija kod crno-belih do sada. Recimo, protiv Limoža su ubacili samo četiri iz 18 pokušaja.
Voli Bel često da ostane sam u ćošku i da pripali trojku u situacijama u kojim bi recimo Pejners često oklevao da šutne i pokušavao bi da uđe u reket i proba tako da nastavi akciju. Svi koji su ga gledali u Darušafaki znaju da se radi o solidnom šuteru i kroz te procente će se najviše ocenjivati njegov učinak u redovima crno-belih.
