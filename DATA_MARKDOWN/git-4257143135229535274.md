
# Nagy csatát bukott el a Veszprém

Published at: **2019-11-02T15:56:15+00:00**

Author: **Infostart / MTI**

Original: [infostart](https://infostart.hu/sport/2019/11/02/nagy-csatat-bukott-el-a-veszprem)

Az előző idényben BL-ezüstérmes vendégek keretéből ezúttal Székely Márton, a svéd Andreas Nilsson, a francia Kentin Mahé, valamint a lengyel Pawel Paczkowski maradt ki.
Jól kezdett a Veszprém, többször is támadhatott a kétgólos vezetésért, de kimaradtak a ziccerek. Ezt követően Alex Dujshebaev vezérletével fordított a Kielce, amely csak azért nem tudott meglépni három találattal, mert a Sterbik Árpád helyére beállt Vladimir Cupara jól védett.
A szünetben ismét döntetlen volt az állás, a második félidőt viszont egy 6-1-es sorozattal kezdte a Kielce. A vendégek egy 4-0-s szériával egyenlítettek, majd a hajrában percekig 31-30 volt az állás a lengyelek javára. Néhány elhibázott lövés után ismét a hazaiak voltak eredményesek, ezzel ismét lendületbe jöttek, és Andreas Wolff védéseire alapozva végül egy góllal győztek.
A mezőny legeredményesebb játékosa Alex Dujshebaev volt 11 góllal, a veszprémiek közül Dragan Gajic hétszer talált be.
A MOL-Pick Szeged vasárnap a szlovén RK Celje PL csapatát fogadja, a három győzelemmel és három vereséggel álló Veszprém pedig egy hét múlva a fehérorosz Meskov Breszt vendége lesz a BL csoportkörében.
