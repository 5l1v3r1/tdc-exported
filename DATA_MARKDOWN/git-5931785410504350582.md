
# “Balkanski tango“ pripao Srbinu, Đoković u finalu Pariza

Published at: **2019-11-02T16:01:31+00:00**

Author: **Darko**

Original: [Sportska centrala](https://www.sportskacentrala.com/2019/11/02/balkanski-tango-pripao-srbinu-djokovic-u-finalu-pariza/)


        Novak Đoković – Grigor Dimitrov 7:6(5),6:4
      
Novak Đoković će se u nedelju boriti za svoju petu titulu u pariskom Bersiju, kao i za očuvanje nade da godinu može da završi na prvom mestu. On je u polufinalu pobedio bugraskog tenisera, Grigora Dimitrova, sa 2:0 (7:6(5), 6:4), a igralo se sat i 38 minuta.
Bila je to jubilarna deseta pobda Srbina protiv najboljeg bugarskog igrača svih vremena, koji je Đokovića pobedio samo jednom, na Mastersu u Madridu 2013. godine. Rival, još uvek prvom teniseru sveta, u finalu biće pobednik duela Rafaela Nadala i Denisa Šapovalova.
Prvi set nije obeležila neka spektakularna igra dvojice tenisera, ali je neizvesnost oko njegovog ishoda bila maksimalna. Đoković i Dimitrov su držali svoj servis, nedozvoljavajući rivalu nijednu brejk loptu. Možda je Srbin imao malo problema u sedmom gemu, bilo je 15:30 i jedan dug poen nakon toga, ali se i iz te situacije uspešno izvukao.
Što se taj brejka tiče, Novak je prvi stekao prednost mini brejka, ali je Bugarin odmah uzvratio. Dvostruka servis greška našeg tenisera donela je Dimitrovu prednost od 5:3, a kod 5:4 imao je dva servisa za osvajanje prvog seta. Tada je odigran najvažniji poen u setu, trajao je više od 30 udaraca, a Bugarin je pogrešio kod jednog dosta lakog drajv voleja, izbacivši lopticu u aut. Od te greške nije se oporavio, pa su i naredna dva poena pripala Đokoviću koji je poveo sa 1:0, posle skoro sat vremena igre.
Nije se mnogo toga promenilo ni u drugom setu, prva četiri gema dobili su serveri, a onda se Đokoviću ukazala šansa, koju on nije ispustio. Imao je srpski teniser dve vezane brejk lopte, prvu je Dimitrov spasio servis vinerom, ali ne i drugu, posle koje je viđen prvi i jedini brejk na meču.
Do okončanja duela ponovo su gemove dobijali teniseri koji su servirali, bez neke veće drame, pa je pobeda pripala Đokoviću koji je iskoristio prvu meč loptu nakon 98 minuta igre.
