
# Συνεργασία Μηχανικών Δωδεκανήσου: Λίγο πριν την κάλπη….

Published at: **2019-11-02T14:00:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425033/synergasia-mhxanikwn-dwdekanhsoy-ligo-prin-thn-kalph)


        Σε ανακοίνωση που εξέδωσε η παράταξη "Συνεργασία Μηχανικών Δωδεκανήσου" αναφορικά με τις αυριανές εκλογές στο ΤΕΕ Δωδεκανήσου, αναφέρει τα εξής:
      
Η τρέχουσα θητεία στο ΤΕΕ τμήμα Δωδεκανήσου σημαδεύτηκε έντονα από επιλογές πρωτόγνωρες για το φορέα μας.
Ο διαμερισμός της θητείας της θέσης του προέδρου και η εναλλαγή στη θεσμική εκπροσώπηση που πραγματοποιήθηκε, πλήττει το κύρος και την αξιοπιστία του φορέα μας, δεδομένης της βαρύτητας που σηματοδοτεί η θέση του προέδρου.
Το ότι η συνεργασία μεταξύ των παρατάξεων ΔΩΠΡΩΜΗ και ΔΚΜ ήταν αποτέλεσμα ευκαιριακής συμφωνίας χωρίς στέρεες βάσεις , φάνηκε με τον πλέον πρόδηλο τρόπο την τρέχουσα εβδομάδα πριν τις εκλογές.
Ο απολογισμός του φορέα μας για την τρέχουσα θητεία που στάλθηκε από τον νυν πρόεδρο του ΤΕΕ Δωδεκανήσου, δεν περιελάμβανε τα πεπραγμένα για το σύνολο της θητείας, όπως θα ανέμενε κανείς, αλλά μόνο τις τελευταίες 300 μέρες.
Επιπρόσθετα στον απολογισμό απουσίαζε οποιαδήποτε αναφορά για τη σύνθεση των οργάνων διοίκησης του ΤΕΕ την τρέχουσα περίοδο, απαξιώνοντας την προσφορά του συνόλου των συναδέλφων από όλες τις παρατάξεις που μετείχαν σε αυτά.
Δεν υπήρξε η παραμικρή αναφορά για τους συναδέλφους που μετείχαν στη Διοικούσα Επιτροπή, στο Προεδρείο της Αντιπροσωπείας και στα μέλη αυτής, καθώς και στις Μόνιμες Επιτροπές του ΤΕΕ σε Κω, Κάλυμνο και Κάρπαθο.
Η αναφορά στον απολογισμό για «συνεργασία με όλους» δυστυχώς αποτελεί διατύπωση κενού περιεχομένου.
Από την άλλη πλευρά, ο επικεφαλής της παράταξης ΔΩΠΡΩΜΗ σε συνέντευξή του σε τοπική εφημερίδα στις 30 Οκτωβρίου δηλώνει αυτολεξεί ότι «το ΤΕΕ δεν πρέπει να χρησιμοποιείται για προσωπικές σκοπιμότητες και φυσικά να μην αποτελεί αυτοσκοπό για πολιτικές αναρριχήσεις» φωτογραφίζοντας με αυτό τον τρόπο τον έως τώρα «εταίρο» στη διοίκηση του ΤΕΕ.
Αναρωτιόμαστε, αυτά που τώρα καταγγέλλονται δεν ίσχυαν τον Ιούλιο του 2019, μετά τις Εθνικές εκλογές, όταν η παράταξή του στήριξε και εξέλεξε στη θέση του προέδρου για 2η φορά τον νυν πρόεδρο που είχε παραιτηθεί;
Η ΣΥΝΕΡΓΑΣΙΑ Μηχανικών Δωδεκανήσου όλα αυτά τα χρόνια με τη στάση της αποδεικνύει έμπρακτα συνέπεια θέσεων και αρχών, υπευθυνότητα και ουσιαστική συμβολή στα πεπραγμένα του φορέα μας, ανεξάρτητα το αν μετέχει σε θέσεις ευθύνης στη διοίκηση.
Μέσα από ευρύτατες συμμετοχικές διαδικασίες των υποψηφίων και μελών, έχει επεξεργαστεί αναλυτικές, τεκμηριωμένες και ρεαλιστικές προτάσεις για τη λειτουργία του φορέα μας για την επόμενη περίοδο, που δημοσιοποιήθηκαν.
Οι θεματικοί άξονες δράσης αφορούν: α) τη στήριξη της απασχόλησης, β) τη βελτίωση των συνθηκών της άσκησης του επαγγέλματος, γ) την ενημέρωση-επιμόρφωση των συναδέλφων, δ) τις παρεμβάσεις αναπτυξιακού χαρακτήρα και ε) το τρίπτυχο συλλογικές δράσεις-συνεργασίες-εθελοντισμός
Τέλος, επειδή ήδη έχουν αρχίσει να γίνονται συζητήσεις για νέες «μοιρασιές» της θέσης του προέδρου για την επόμενη θητεία, θεωρούμε επιβεβλημένο η κάθε παράταξη να εκφράσει δημόσια ΠΡΙΝ την διενέργεια των εκλογών εάν συμφωνεί με αυτή την πρακτική, έτσι ώστε να το γνωρίζουν οι συνάδελφοι ΠΡΙΝ την άσκηση του εκλογικού τους δικαιώματος και να μη βρεθούν προ «εκπλήξεων».
Σε ότι αφορά τη ΣΥΝΕΡΓΑΣΙΑ Μηχανικών Δωδεκανήσου, δηλώνουμε την κατηγορηματική αντίθεσή μας σε τέτοια προοπτική.
Στις 3 Νοεμβρίου δεν ψηφίζουμε πολιτικά κόμματα. Καλούμε τους συναδέλφους ανεξάρτητα από ποια παράταξη θα στηρίξουν, να μετάσχουν μαζικά. Η καθολική συμμετοχή, ισχυροποιεί τη νέα διοίκηση που θα προκύψει.
ΜΕ ΟΡΑΜΑ, ΓΝΩΣΗ, ΣΥΝΕΠΕΙΑ και ΑΠΟΤΕΛΕΣΜΑΤΙΚΟΤΗΤΑ
Με τους Μηχανικούς για τους Μηχανικούς.
