
# Případ smrti cizinců v kamionu: Ve Vietnamu bylo zatčeno dalších osm lidí

Published at: **2019-11-04T12:32:00+00:00**

Author: **Tereza Polaczyková**

Original: [Deník.cz](https://www.denik.cz/ze_sveta/pripad-smrti-cizincu-v-kamionu-ve-vietnamu-bylo-zatceno-dalsich-osm-lidi-20191104.html)

O zatčení dalších podezřelých ve Vietnamu informovala agentura Reuters s odvoláním na místní média. „Na základě toho, co jsme se od podezřelých dozvěděli, zahájíme boj proti podobným skupinám a budeme se snažit zabránit nelegálním převozům lidí do Velké Británie,“ citovala agentura šéfa policistů z provincie Nghe An.
Těla 39 mrtvých, 31 mužů a osmi žen, byla objevena v chladírenském boxu 23. Října. A to krátce poté, co byl kamion odstaven v průmyslové zóně ve městě Grays nedaleko Londýna. Britští policisté minulý týden uvedli, že oběti z kamionu byli pravděpodobně Vietnamci.
Již dříve byli zadrženi i dva muži ze Severního Irska, kteří byli obvinění ze zabití 39 lidí, obchodování s lidmi a porušení imigračních zákonů. Podle britských médií se jedná o 23letého řidiče kamionu Maurice Robinsona a 22letého Eamonna Harrisona, který byl zatčen v Dublinu. Britské úřady ho totiž podezírají, že řídil kamion cestou do belgického přístavu Zeebrugge.
