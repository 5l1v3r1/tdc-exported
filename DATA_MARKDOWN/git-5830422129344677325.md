
# تحلیل خواجه نصیری از موضوع مبهمی که امروز منجر به کاهش قیمت ها و شاخص شد

Published at: **2019-11-04T14:31:00+00:00**

Author: ****

Original: [boursepress.ir](http://boursepress.ir/news/138423/%D8%AA%D8%AD%D9%84%DB%8C%D9%84-%D8%AE%D9%88%D8%A7%D8%AC%D9%87-%D9%86%D8%B5%DB%8C%D8%B1%DB%8C-%D8%A7%D8%B2-%D9%85%D9%88%D8%B6%D9%88%D8%B9-%D9%85%D8%A8%D9%87%D9%85%DB%8C-%DA%A9%D9%87-%D8%A7%D9%85%D8%B1%D9%88%D8%B2-%D9%85%D9%86%D8%AC%D8%B1-%D8%A8%D9%87-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D9%87%D8%A7-%D9%88-%D8%B4%D8%A7%D8%AE%D8%B5-%D8%B4%D8%AF)


        مدیرعامل تامین سرمایه تمدن با اشاره به اثر تجدید ارزیابی دارایی بانک ها بر معاملات امروز بازارسهام و علت تسری آن به کل بازار ، توصیه ای به سرمایه‌گذاران کرد.
      
به گزارش پایگاه خبری بورس پرس، محمود رضا خواجه نصیری درخصوص وضعیت امروز بورس که به دلیل تصمیم بانک مرکزی در محدود کردن افزایش سرمایه سرمایه بانک ها با کاهش 4 هزار و 284 واحدی شاخص روبرو شد، گفت: بازار تا حد زیادی متاثر از تصمیم بانک مرکزی در خصوص نحوه تجدید ارزیابی بانک ها بود. این تصمیم چند شرکت بورسی در صنعت بانکی را متاثر می کند و تسری آن به کل بازار به نوعی بیش واکنشی است که بازار نسبت به اخبار نشان می دهد.
وی افزود: موضوع تجدید ارزیابی یک یا چند شرکت از یک صنعت طی یک سال گذشته بسیار مطرح و تصمیمات متعددی در این خصوص اعلام شده است.  به نظر می رسد این واکنش در شرایط فعلی که بازار در حال رسیدن به نقطه ثبات بود در واقع عکس العمل  به خبری است که ابعاد آن تا این حد گسترده نیست نباید به کل بازار تسری پیدا کند.
این مقام مسئول گفت: بسیاری از شرکت‌ها برنامه ای برای تجدید ارزیابی نداشتند و وضعیت بازدهی و EPS آنها کاملا توجیه کننده قیمت هر سهم در شرایط کنونی بود تا از این خبر متاثر نشوند. نکته دوم اینکه بسیاری از دیگر شرکت‌ها که تجدید ارزیابی را در دستور کار قرار داده بودند در صنایع مختلف بودند و ارتباطی به این مصوبه نداشتند.
خواجه نصیری ادامه داد: موضوعی که بر آن تمرکز شد این بود، دارایی هایی که در ترازنامه شرکت ها بوده به زعم سرمایه گذاران ارزشمند بوده و تجدید ارزیابی می توانسته از نگاه حسابداری این موضوع را شفاف کند.بنابراین اساساً مبنای تصمیم‌گیری مبنی بر ارزشمند بودن دارایی‌های ترازنامه ای و وضعیت شرکت‌ها بوده است که کماکان به قوت باقی است .
وی از سهامداران درخواست کرد حتماً هنگام سرمایه‌گذاری در بازار سرمایه با تمرکز روی صنعت، شرکت‌ها و با استناد به وضعیت پرتفوی خود تصمیم گیری کنند و از تصمیم گیری هیجانی یا شرایطی که روند بلندمدت و تحلیل های عمیق را تحت تاثیر  قرار می دهد، جلوگیری کرده و بر تحلیل‌های دقیق‌تر تمرکز کنند. اخبار مقطعی می تواند تاثیرات مقطعی بر بازار بگذارد اما قطعا در میان و بلندمدت سهام مختلط و متناسب با شرایط بنیادی آن صنعت و شرکت تحلیل می شود و به واسطه آن می تواند بازده متناسب را برای  سرمایه گذاران ایجاد کند.
انتهای پیام
