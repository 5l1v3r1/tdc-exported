
# Вратарят на Славия (Прага) е очарован от Тер Щеген и огорчен от Меси

Published at: **2019-11-06T19:26:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/championsleague/vratarqt-na-slaviq-(praga)-e-ocharovan-ot-ter-shtegen-i-ogorchen-ot-mesi-1403681.html)

Вратарят на Славия (Прага) Ондржей Коларж сподели разочарованието си от звездите на Барселона след снощния мач между двата тима в Шампионска лига. Както е известно, мачът на стадион "Камп ноу" завърши с нулево равенство, а единственият играч на каталунците, който се е държал топло с играчите на чешкия шампион, е бил стражът Марк-Андре тер Щеген.
"Тер Щеген ме чакаше в тунела. Спря ме и каза, че отдавна не е виждал толкова добро вратарско представяне, че му е било приятно да наблюдава колко добре играя с крака. Той ме чакаше след мача - за мен това е основната награда. Да чуеш такива похвали от толкова класен вратар - направо настръхнах", сподели Коларж, цитиран от idnes.cz.
"Беше невероятно преживяване, но някои други играчи... Меси и другите просто се прибраха, някои дори не се ръкуваха с нас. Беше тъжно. Всички ние с нетърпение очаквахме да се срещнем с тези големи играчи, искахме да си разменим фланелките с тях след мача, но те не се държаха много добре", допълни чешкият вратар. Вижте в този материал момента на вечерта в турнира - пасът с глава на Артуро Видал от легнало положение. 
