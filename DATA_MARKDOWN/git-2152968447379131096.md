
# Манолoва уговаряла роми да топят Фандъкова, че купува гласове?

Published at: **2019-11-01T09:23:00+00:00**

Author: **Камелия Цветанова**

Original: [Dnes.bg](https://www.dnes.bg/mestni-izbori-19/2019/11/01/manolova-ugovariala-romi-da-topiat-fandykova-che-kupuva-glasove.428153)

Само ден преди втория решаващ тук на кметските избори премиерът Бойко Борисов обвини опонента на неговата партийна кандидатура Йорданка Фандъкова  - независимата, но подкрепена от БСП Мая Манолова, че се заигравала с роми.
Подготвен е нов сценарий за подмяна на вота тази неделя в София – роми са вербувани да се снимат как "гласуват под строй” за Йорданка Фандъкова, обяви пред bTV премиерът и лидер на ГЕРБ Бойко Борисов.
Клиповете с тези роми щели да се разпространяват цял ден в социалните мрежи, за да навредят на кандидата на ГЕРБ.
По думите на Борисов снощи Манолова е била в софийското село Волуяк, за да се спазарява с роми. Той получавал информация от възмутен човек от екипа на бившия омбудсман.
Борисов каза още, че в екипа на Манолова работи човек, който навремето, когато за пръви път се кандидатирал за кмет на София, му поискал 3 млн. лв. Издаде само, че името му е с Б, но отказа да каже цялото име. "Казах му, че нямам толкова пари, аз сега излизам от главен секретар. А той каза: Ще вземеш от Цветелина”, разказа лидерът на ГЕРБ.
Този човек се появявал винаги там, където има нов политик.
Според премиера битката между ГЕРБ и БСП е приключила на първия тур миналата неделя и неговата партия бие два пъти социалистите.
"ГЕРБ бие БСП два пъти. Дори в Русе, където кандидатът на БСП води на нашия, ГЕРБ е първа политическа сила“, заяви още Борисов.
Според него управлението винаги взема от популярността, каза той по повод това, че ГЕРБ тази година не спечели кметските си места на първи тур.
"Колко пъти на конференцията атакувах партията си и хората, които изгонихме от партията. Те се превръщат във врагове и хора, които работят срещу партията. Резултати в Ямбол и Русе показват кой работи среку ГЕРБ. Не ми се иска да е Цветан Цветанов, но там където проветрихме партията нямаше време", заяви още Борисов.
На 25 ноември той щял да бъде на среща с американския президент Доналд Тръмп и щял да разбере какви ги е вършил Цветан Цветанов в САЩ.
Какво ви вади очите този джип на 10 години. Президентът се вози на същия джип, отговори Борисов на въпрос на водещия дали пак е решил изборите с предизборни обиколки.
"През кампанията на един месец бях на 2-3 места. И то на кои? Хемус важна ли е? Важно ли е хората да знаят как се строи Ботевград-Мездра? В Сливен правих спортни зали, изложението за животни и продукти", каза още Борисов.
