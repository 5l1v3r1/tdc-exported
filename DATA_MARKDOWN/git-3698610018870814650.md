
# Україна планує поновити переговори з Туреччиною щодо ЗВТ на початку 2020 року

Published at: **2019-11-07T13:40:00+00:00**

Author: ****

Original: [DT.ua](https://dt.ua/ECONOMICS/ukrayina-planuye-ponoviti-peregovori-z-turechchinoyu-schodo-zvt-na-pochatku-2020-roku-328821_.html)

В січні Україна планує розпочати черговий раунд переговорів з турецькою стороною щодо  зони вільної торгівлі. Про це повідомив, в ході конференції "Торгові війни: мистецтво захисту", Тарас Качка, торговий представник України.
"Ці переговори - одні з найскладніших і вони триватимуть довго, але це не означає, що ми маємо зупинятися. Переконаний, що зможемо досягти успіху. В ході переговорів ми зосередимося на пошуку оптимального сценарію відкриття ринків двох країн таким чином, щоб не лише розвивати зовнішній торговий потенціал, але й зберегти баланс на внутрішніх ринках країн", - сказав він.
Торговий представник зазначив, що Україна суттєво зміцнила свої позиції на зовнішніх ринках в останні роки, але не може зупинятися через глобальні зміни на зовнішніх ринках, конкуренція на них суттєво посилюється, а невизначеність вимагає постійного пошуку альтернативних ринків збуту.
"Торгові війни - це не загроза, але вони вимагають зміни підходів до дипломатичної роботи: постійного пошуку альтернатив, готовності до нових протистоянь та тверезої оцінки можливих вигод або ризиків, - зазначив пан Качка. - Це все ускладнюється кризою, яку наразі переживає СОТ, фактично головний арбітр у більшості спорів. Реформування СОТ - є нагальним питанням як для світу, так і для України, яка вступала у цю організацію на дуже невигідних умовах і зацікавлена у їхній зміні. Але слід пам'ятати, що торгівля була і до створення СОТ, і по суті ця організація є лише координаційним майданчиком, але будь-які торгові відносини вимагають насамперед двосторонньої співпраці країн, яку ми будемо посилювати", - зазначив він.
Переговори щодо ЗВТ між країнами тривають з 2012-го року, але досі не досягли успіху, зокрема, через різні погляди держав на розміри квот у рамках ЗВТ.
Товарообіг між Україною та Туреччиною сягає майже 4 млрд дол. і, за оцінками фахівців, цей показник можна збільшити принаймні вдвічі. Втім, наразі експортно-імпортний баланс у торгівлі двох держав на 1-1,2 млрд дол. не на користь України.

         
      
Нагадаємо, в серпні президенти домовилися підписати угоду про ЗВТ. рдоган заявив, що вважає реальним більш ніж дворазове збільшення обсягів торговельного обороту між країнами: з 4 до 10 млрд доларів на рік.
Детальніше про те, чому за 14 років Україна так і не підписала угоду про торгівлю з Туреччиною читайте в статті Ігоря Гужви "Чи милий нам берег турецький" в тижневику "Дзеркало тижня. Україна".

         
      
