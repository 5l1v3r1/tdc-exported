
# Очільниця МОЗ Скалецька звільнить всіх радників — це застаріла практика

Published at: **2019-11-01T08:56:00+00:00**

Author: ****

Original: [НВ](https://nv.ua/ukr/ukraine/events/ochilnicya-moz-skalecka-zvilnit-vsih-radnikiv-ce-zastarila-praktika-50051031.html)

Міністерка охорони здоров’я Зоряна Скалецька у п’ятницю, 1 листопада, планує підписати наказ і звільнити всіх своїх радників. Про це очільниця МОЗ розповіла в інтерв'ю ВВС News Україна.
«Сьогодні ми підпишемо наказ і скасуємо всіх радників, їх більше не буде. В такій формі, як вони були, радників більше не буде», — зазначила міністерка.
При цьому, за її словами, будуть працювати експерти офісу реформ — групи по три-п'ять людей, які будуть готувати аналітику і матеріали.
Зоряна Скалецька зробила таку заяву у відповідь на питання ВВС News Україна про те, чому, поки у МОЗ закликають вакцинуватися від дифтерії, радниця міністра Ольга Голубовська поширює у Facebook інформацію про те, що вакцина від дифтерії, закуплена за державний кошт, неякісна, що там мало дифтерійного компоненту і немає досліджень її безпечності.
Зоряна Скалецька зазначила, що, на жаль, не всі представники галузі охорони здоров’я розуміють, яке значення мають їхні слова, і як їх сприймають у суспільстві. Що науковець може мати різні гіпотези і може дискутувати, але важливо, щоб у МОЗ був єдиний комунікаційний меседж.
При цьому вона зазначила, що буде використовувати знання різних фахівців у подальшому, але це буде відбуватися в іншій формі і статуса радників ні в кого вже не буде.
«Для мене розуміння радників є таким, що якщо я щось запитала, мені дають інформацію. Те, що зараз відбувається в медіа з різними особами, і як їх сприймають суспільство — для мене це було дивним. Радник — це моя внутрішня історія. Я не підозрювала, що у суспільстві будуть сприймати, що кожен радник — це ще один міністр. Так не має бути, але так завжди було. Кожен, хто приходив від міністра і казав, що я його радник, він сприймався, як ще одні вуста, ще одні очі», — заявила пані Скалецька.
Хто радники у МОЗ ?
Професорка університету Богомольця Ольга Голубовська за часів Раїси Богатирьової обіймала посаду головного експерта-інфекціоніста МОЗ.
Нещодавно чиновники МОЗ звинувачували пані Голубовську у тиску і лобіюванні закупівлі певних ліків, через що виник великий скандал. Ольга Голубовська звинувачення про погрози відкидала і заявила, що хотіла лише з’ясувати, «чому з переліку закупівель виключили життєво необхідний препарат для лікування проблемних хворих з гепатитом С». «Українська правда» повідомляла, що радниця міністра задекларувала гонорар від фармкомпанії, чий препарат хотіла включити в закупівлі.
Також радником Зоряни Скалецької поки що є співвласник фармкомпанії «ІнтерХім» Олександр Чумак, який у МОЗ мав розробляти фармацевтичну політику.
Нещодавно з посади радника голови МОЗ пішов Дмитро Раімов, який відповідав за комунікацію у міністерстві.
Хочете отримувати найважливіші новини в месенджер? Підписуйтеся на наш Telegram або Viber !
