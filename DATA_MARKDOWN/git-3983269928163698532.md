
# Puigneró acusa el govern espanyol d'actuar com Turquia o la Xina en l'àmbit digital

Published at: **2019-11-03T08:17:00+00:00**

Author: **Redacció**

Original: [CCMA](https://www.ccma.cat/324/puignero-acusa-el-govern-espanyol-dactuar-com-turquia-o-la-xina-en-lambit-digital/noticia/2960453/)

El conseller de Polítiques Digitals i Administració Pública, Jordi Puigneró, s'ha mostrat convençut que el govern espanyol no se'n sortirà en el seu intent de bloquejar les polítiques digitals de la Generalitat.
Aquest dijous, Pedro Sánchez va anunciar un decret que obligarà les administracions públiques de tot Espanya a tenir els servidors allotjats en països europeus.
En conèixer aquest anunci, Puigneró va dir que "estem davant d'un 155 digital".
En declaracions al programa "FAQS" de TV3, Puigneró ha assegurat aquest dissabte que el govern té tots els servidors dins de l'àmbit europeu i compleix amb la legislació europea. I ha acusat el govern espanyol de vulnerar-la.
De fet, després que Sánchez anunciés el decret, s'ha sabut que pàgines web del govern espanyol l'incompleixen. És el cas, per exemple, de la web del Ministeri de l'Interior, que té els servidors allotjats als Estats Units.
També la web del PSOE i la de Pedro Sánchez incompleixen el decret: els servidors estan allotjats, respectivament, en el Regne Unit i els Estats Units.
Puigneró també ha acusat el govern espanyol d'actuar com Turquia o la Xina, en l'àmbit digital.
 
 
Puigneró ha presentat l'Agència de Ciberseguretat de Catalunya com un projecte vital per al progrés del país i ha acusat La Moncloa de tenir pànic a l'empoderament de la ciutadania que permet aquesta eina. I ha afegit que això no ho frenarà el decret que ha d'entrar en vigor dimarts que ve.
El decret pretén impedir que la Generalitat pugui contractar servidors fora d'Europa, com es va fer durant el referèndum de l'1 d'octubre. Puigneró ha reconegut que amb l'anomenada república digital es podria fer un altre referèndum, amb vot electrònic.
El conseller, d'altra banda, ha negat que l'Agència de Ciberseguretat de Catalunya sigui una mena d'equivalent del CNI espanyol. I ha desvinculat completament el govern de la iniciativa Tsunami Democràtic.
