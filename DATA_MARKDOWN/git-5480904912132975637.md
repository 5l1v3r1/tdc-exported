
# Teniska Plíšková ukončila spolupráci s trenérkou Martínezovou

Published at: **2019-11-07T09:32:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/teniska-pliskova-ukoncila-spolupraci-s-trenerkou-martinezovou/1818205?utm_source=rss&utm_medium=feed)

Praha - Tenistka Karolína Plíšková ukončila spolupráci se Španělkou Conchitou Martínezovou, která byla členkou jejího trenérského týmu od loňského US Open. ČTK to oznámil manažer Plíškové Michal Hrdlička, podle kterého už druhá hráčka světa jedná s novým koučem.
"Děkuji Conchitě za odvedenou práci, myslím, že jsem se díky ní stala lepší hráčkou. Doufám, že se jí bude i dál dařit. Já se teď chci zkusit zase ještě posunout," uvedla Plíšková v tiskové zprávě.
O novém kouči by měla mít jasno před začátkem přípravy na další sezonu. "Po Turnaji mistryň jsme začali jednat ve věci angažování nového trenéra. Momentálně už probíhají vyjednávaní a jakmile budou u konce, budeme informovat fanoušky," uvedl Hrdlička. S tréninkem by Plíšková chtěla začít koncem listopadu.
V jejím realizačním týmu zůstávají chorvatský kondiční trenér Azuz Simčič, fyzioterapeut Salvador Guzman a mentální kouč Marian Jelínek.
S Martínezovou začala Plíšková spolupracovat na loňském US Open, kdy se wimbledonská vítězka z roku 1994 přidala k někdejší špičkové deblistce Rennae Stubbsové. S Australankou česká jednička ukončila spolupráci letos začátkem května.
Letošní sezonu označila Plíšková za jednu z nejlepších v kariéře. Vyhrála čtyři turnaje a ukončila sezonu nejvýše v kariéře na druhém místě žebříčku. Na grandslamový titul ale dál čeká, nejdále došla na Australian Open do semifinále.
Sedmadvacetiletá lounská rodačka mění trenéra poněkolikáté. Po sezoně roce 2016 odešel Jiří Vaněk a do září roku 2017 hrála pod vedením Davida Kotyzy. Na Turnaji mistryň v Singapuru se tehdy připravovala pod dozorem Stubbsové. Po ní nastoupil Tomáš Krupa, který skončil loni v létě a nahradila ho Stubbsová.
Plíškovou teď čeká několikatýdenní tenisová pauza. "Poletím do Miami na focení pro partnera a potom mě čeká dovolená v teple. Přípravu na další sezonu zahájím na konci listopadu," prozradila nejbližší plány.
Náročné tréninkové dávky bude stejně jako loni polykat na Tenerife. "Tamní podmínky mi maximálně vyhovovaly. Je tam skvělé počasí a můžu se soustředit jen na trénink," vyjmenovala výhody soustředění na Kanárských ostrovech Plíšková, jež v letošní sezoně znovu dominovala ve statistice nasázených es, kterých dala 488.
