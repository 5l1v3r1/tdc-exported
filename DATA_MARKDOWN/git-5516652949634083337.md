
# Δεν θα υπάρξει δομή για πρόσφυγες στη Ρόδο

Published at: **2019-11-03T09:50:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425065/den-tha-yparxei-domh-gia-prosfyges-sth-rodo)


        “Δεν πρόκειται στη Ρόδο να δημιουργηθεί άλλη δομή για την υποδοχή και φιλοξενία των προσφύγων και μεταναστών.
      
Η δημοτική αρχή δεν πρόκειται να δεχθεί κάτι τέτοιο. Το νησί μας δεν διαθέτει τις προϋποθέσεις ούτε και πρόκειται να γίνει hot spot”.
Αυτό υπογράμμισε στο skyrodos.gr o αντιδήμαρχος κ. Στράτος Καρίκης με αφορμή τις αφίξεις 62 παράτυπων μεταναστών και προσφύγων χθες στη Ρόδο.
Η δημοτική αρχή μεριμνά για την καλή φιλοξενία των ανθρώπων που εντοπίστηκαν μεταξύ Ρόδο και Καρπάθου αλλά δεν θα επιτρέψει να μείνουν επί μακρόν.
«Η δημοτική αρχή σε συνεργασία με τον κ. Μαντικό φρόντισε ώστε να τύχουν καλής φιλοξενίας να έχουν τα απαραίτητα για την επιβίωση και τη διατροφή τους αλλά ήδη έχει ζητήσει τη μεταφορά τους στην ηπειρωτική Ελλάδα», ξεκαθάρισε ο κ. Καρίκης.
Όσο για άλλη δομή φιλοξενίας προσφύγων και παράτυπων μεταναστών ο αντιδήμαρχος ήταν ξεκάθαρος και τόνισε πως δεν θα υπάρξει κάτι άλλο πέραν της δομής στα παλαιά σφαγεία που είναι σε απόσταση αναπνοής από το λιμάνι και διευκολύνει και τη μεταφορά των ανθρώπων αυτών στην ηπειρωτική Ελλάδα.
