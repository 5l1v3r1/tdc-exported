
# 28 šľahnutí trstenicou je trest za cudzoložstvo: Muža, ktorý presadil zákon proti mimomanželskému sexu, prichytili s vydatou ženou

Published at: **2019-11-02T17:24:00+00:00**

Author: **Timea Krauszová**

Original: [REFRESHER](https://refresher.sk/76141-28-slahnuti-trstenicou-je-trest-za-cudzolozstvo-Muza-ktory-presadil-zakon-proti-mimomanzelskemu-sexu-prichytili-s-vydatou-zenou)


        Potrestali aj jeho milenku.
      
Muža z Indonézie meno Mukhlis bin Muhammad potrestali za mimomanželský sex po tom, čo sa jemu a organizácii, ktorej je členom, podarilo presadiť zákon, ktorý takýto sex zakazuje. Hlboko veriaci muž dostal 28 rán trstenicou pred početným publikom. Potrestali aj jeho milenku, ktorá dostala 23 rán. O prípade píše BBC.
Mukhlis pochádza z regiónu Aceh, ktorý je extrémne konzervatívny. Je to jediný región v Indonézii, ktorý sa drží prísneho islamského práva šaría.  Okrem cudzoložstva tu verejne trestajú trstenicou aj za sex medzi dvoma mužmi, výrobu, predaj a konzumáciu alkoholu a za gamblerstvo.
46-ročný muž je jedným z islamských lídrov, ktorý tento zákon pomohol presadiť. Paradoxne ho prichytili pri sexe s vydatou ženou. Našli ich v aute zaparkovanom blízko jednej z turistických pláží. Pre BBC sa o treste vyjadril zástupca starostu, ktorý povedal, že takto to chce Boží zákon: „Každý, komu sa preukáže vina, musí byť potrestaný, aj vtedy, ak je členom MPU (výboru, ktorý presadil konkrétny zákon, pozn. red.).“  Mukhlisa, samozrejme, z organizácie vylúčili. Okrem neho potrestali aj jeho milenku, ktorá dostala 23 rán trstenicou. Videá z verejného trestu zachytávajú bolesť ich oboch.
Prísné šaríjske právo v indonézskom regióne platí od septembra 2015. Odvtedy už potrestali 15 ľudí, z toho 5 žien, píše CNN. Potrestali aj dvoch mužov, ktorý dostali 83 rán trstenicou po tom, čo ich prichytili pri zakázanom sexe.
