
# Півзахисника «Зорі» Дмитра Іванісеню викликали до збірної України

Published at: **2019-11-05T16:05:00+00:00**

Author: ****

Original: [ZIK.UA](https://zik.ua/news/2019/11/05/pivzahysnyka_zori_dmytra_ivanisenyu_vyklykaly_do_zbirnoi_ukrainy_1684179)


        Головний тренер збірної України з футболу Андрій Шевченко викликав до складу команди, яка готуватиметься до двох матчів, товариського проти Естонії (14 листопада, Запоріжжя) та відбірного в рамках Євро-2020 проти Сербії (17 листопада, Белград), півзахисника луганської «Зорі» Дмитра Іванісеню.
      
Для 25-річного вихованця криворізького футболу та випускника академії «Шахтаря» це дебютний виклик до лав головної команди країни. У своїй кар’єрі Дмитро провів десять матчів за юнацьку та молодіжну збірні України, повідомляє офіційний сайт Української асоціації футболу.
Нагадаємо, раніше тренерський штаб оголосив список з 22 футболістів. Однак, через травми Євген Коноплянка і Олександр Зінченко можуть пропустити збір та матчі проти Естонії і Сербії.
У цьому сезоні Іванісеня зіграв 19 матчів за «Зорю» у всіх турнірах і забив 1 м’яч.
Збірна України 11 листопада почне в Києві підготовку до товариського матчу проти Естонії в Запоріжжі і заключного відбіркового поєдинку Євро-2020 проти Сербії в гостях.
Також нагадаємо, підопічні Андрія Шевченка достроково забезпечили собі вихід у фінальну стадію чемпіонату Європи-2020.
 
