
# הפנטהאוז בבניין היפה ביותר בניו יורק מוצע ב-79 מיליון דולר

Published at: **2019-11-04T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/real_estate/articles/0,7340,L-3773056,00.html)

אחד הפנטהאוזים הנחשקים ביותר במנהטן יוצא מחדש לשוק במחיר הנחה: הבניין היוקרתי וולוורת' (Woolworth Building) הוציא למכירה את דירות הסטודיו המשודרגות והמשופצות היוקרתיות שלו לפני ארבע שנים, והחל משנת 2017 החל שיווק שקט של הפנטהאוז, עד כה ללא הצלחה.
המחיר הנקוב שהוגש לרוכשים פוטנציאליים על הפנטהאוז במגדל הגבוה והמפורסם, הממוקם בברודוויי 233 במנהטן, עמד על 110 מיליון דולר - הסכום הגבוה ביותר ברשימת הנכסים היקרים המוצעים למכירה בניו יורק.
ואולם, לאחר שנתיים ללא הצעות בסדר גודל קרוב, ולנוכח השוק החלש של דירות סטודיו באופן כללי, הביעו המשקיעים נכונות לשנות גישה - המשקיעים הם קבוצת אלכימיה נכסים (Alchemy Properties), שרכשה בשנת 2012 את 30 הקומות העליונות בבניין (מתוך 59). ההחלטה שהתקבלה היתה להחזיר את הפנטהאוז לשוק, הפעם במחיר של 79 מיליון דולר, הנחה של 28%.
בסכום המבוקש לאחר ההנחה הנכס עדיין נכנס בקלות לרשימת הנכסים היקרים ביותר אך לכל הפחות הוא כבר לא ממוקם בראש הרשימה. "אנו מבינים שהשוק נחלש מעט, ואנחנו מציאותיים", אמר לוול סטריט מנכ"ל אלכימיה נכסים קן הורן (Ken Horn).
הוול סטריט גו'רנל, שחשף את החלטת הבעלים על ההצעה החדשה, מציין את מה שאולי נראה כמובן מאליו - שגם לאחר ההנחה, לא יהיה פשוט למצוא רוכש לפנטהאוז. לפי הכתבה, החברה מתקשה למכור גם את יתר דירות הסטודיו ה"רגילות" במגדל, ושכרגע רק 30% מ-32 הדירות נמכרו או נמצאות בשלבי מו"מ על הסכם מכירה.
לקראת ההצעה החדשה שכרה אלכימיה את האדריכל דיויד הוטסון (David Hotson) - מעצב הפנים האחראי על שיפוץ ושדרוג שורה ארוכה של נכסים יוקרתיים בניו יורק. הוטסון עבד על תוכנית לעיצוב מחדש של הנכס, ששטחו 9,600 רגל רבוע. הרוכש העתידי יוכל לקבל את הנכס ריק מכל עיצוב, אך תינתן לו האופציה לשלב אלמנטים מהעיצוב של הוטסון (המדמה את הקומה העליונה בנכס ליאכטה). מהפנטהאוז ניתן לעלות לאתר תצפית פרטי, המעניק לרוכש מראה מרהיב של כל מנהטן.
