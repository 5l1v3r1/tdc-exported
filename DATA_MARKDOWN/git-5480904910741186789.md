
# Lidé v Praze znovu protestovali proti turecké invazi v Sýrii

Published at: **2019-11-02T19:22:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/lide-v-praze-znovu-protestovali-proti-turecke-invazi-v-syrii/1816427?utm_source=rss&utm_medium=feed)

Praha - V centru Prahy v sobotu znovu protestovali lidé proti turecké ofenzivě v Sýrii. Na Palackého náměstí se jich odpoledne sešly odhadem asi dvě stovky. Akci pořádal Výbor na obranu revoluce v Rojavě, který požaduje například suspendování členství Turecka v NATO nebo zavedení bezletové zóny nad severní Sýrií.
Demonstrace začala po 15:00 projevy několika řečníků. Kritizovali zejména tureckého prezidenta Recepa Tayyipa Erdogana. U sebe měli kurdské i české vlajky, někteří nesli také prapory kurdských milic YPG. Zhruba po hodině se lidé vydali v průvodu na Klárov. Po cestě skandovali hesla jako "Svobodný Kurdistán, terorista Erdogan" nebo "Zastavme válku".
Do cíle dorazil průvod okolo 17:00. U památníku druhého odboje pak jeho účastníci položili fotky některých obětí invaze. U fotografií zapálili svíčky. Pokračovaly také další projevy.
Turecko zahájilo vojenskou operaci v Sýrii 9. října. Ankara uvádí, že cílem je zbavit oblast u tureckých hranic teroristů, za něž označuje kurdské milice. Chce tam také vytvořit pásmo, kam hodlá dopravit z Turecka část ze 3,6 milionu syrských uprchlíků.
Evropský parlament minulý týden tureckou invazi do Sýrie odsoudil. Ankaru vyzval, aby ji okamžitě ukončila a stáhla všechny své vojáky ze syrského území. Usnesení, které europoslanci přijali na plénu ve Štrasburku, také vyzývá k přijetí "přiměřených a cílených" ekonomických sankcí proti Turecku. Čeští poslanci už dříve označili invazi jako porušení mezinárodního práva. Sněmovna také podpořila rozhodnutí vlády o pozastavení vývozních licencí na vojenský materiál do Turecka.
Proti postupu Turecka protestovali lidé v Praze i v dalších městech již několikrát. Ve středu se na náměstí Republiky v Praze sešly desítky protestujících, o týden dříve na Palackého náměstí demonstrovaly stovky lidí. Asi 700 lidí demonstrovalo 16. října na Klárově, ve stejný den se v Brně na Dominikánském náměstí sešlo podle odhadu strážníků kolem 400 lidí.
