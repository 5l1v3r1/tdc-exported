
# نماینده مجلس: دیگر نباید ظریف را به مجلس راه دهیم

Published at: **2019-11-03T19:03:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544615.html/%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3--%D8%AF%DB%8C%DA%AF%D8%B1-%D9%86%D8%A8%D8%A7%DB%8C%D8%AF-%D8%B8%D8%B1%DB%8C%D9%81-%D8%B1%D8%A7-%D8%A8%D9%87-%D9%85%D8%AC%D9%84%D8%B3-%D8%B1%D8%A7%D9%87-%D8%AF%D9%87%DB%8C%D9%85)

نماینده مردم بافق در مجلس با تاکید بر اینکه وزیر خارجه باید پاسخ نماینده سوال‌کننده را می‌داد و سپس صحن را ترک می‌کرد، گفت: دیگر نباید ظریف را به مجلس راه دهیم.
به گزارش شبکه اطلاع رسانی راه دانا؛ محمدرضا صباغیان نماینده مردم بافق در مجلس شورای اسلامی در نشست نوبت عصر خانه ملت طی اخطار قانون اساسی اظهار داشت: متاسفانه امروز در زمان طرح سوال از وزیر امور خارجه، وضعیتی در مجلس شورای اسلامی اتفاق افتاد که منجر به تضعیف جایگاه نمایندگان و مجلس شد.
وی افزود: وزیر امور خارجه که منتخب و مورد تایید نمایندگان است، حرف های خود را در این جلسه مطرح کرد اما هیچ توجهی به صحبت های نماینده سوال کننده نکرد و به راحتی مجلس شورای اسلامی را ترک کرد.
نماینده مردم بافق و مهریز در مجلس تصریح کرد: هیأت رئیسه مجلس باید از حقوق نمایندگان و ملت دفاع کند چرا که مجلس شورای اسلامی در راس امور است.
صباغیان با تاکید بر اینکه ظریف باید صحبت های ابطحی را می شنید و پاسخ وی را می داد، گفت: متاسفانه هیئت رئیسه و به ویژه پزشکیان که ریاست جلسه را بر عهده داشت در این باره کوتاهی کرد و نباید اجازه می داد ظریف از مجلس خارج شود و حالا که خارج شده است دیگر نباید او را به مجلس راه دهیم.
نماینده مردم بافق در مجلس با بیان اینکه با این اقدام ظریف جایگاه مجلس تضعیف شد، خاطرنشان کرد: پزشکیان و هیأت رئیسه مجلس باید این موضوع را جبران کنند.
منبع: فارس
انتهای پیام/
