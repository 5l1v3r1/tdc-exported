
# 
        رایزنی نماینده سازمان ملل با رئیس پارلمان عراق
      

Published at: **2019-11-06T15:49:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638477/%D8%B1%D8%A7%DB%8C%D8%B2%D9%86%DB%8C-%D9%86%D9%85%D8%A7%DB%8C%D9%86%D8%AF%D9%87-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%A8%D8%A7-%D8%B1%D8%A6%DB%8C%D8%B3-%D9%BE%D8%A7%D8%B1%D9%84%D9%85%D8%A7%D9%86-%D8%B9%D8%B1%D8%A7%D9%82)

به گزارش بولتن نیوز، «جینین هنیس پلاسخارت » نماینده ویژه دبیرکل سازمان ملل متحد در امور عراق، امروز (چهارشنبه 6 نوامبر) با «محمد الحلبوسی» رئیس پارلمان این کشور دیدار و گفت‌وگو کرد.
در بیانیه دفتر ریاست پارلمان عراق که نسخه‌ای از آن در پایگاه خبری «الغد» منتشر شد، آمده است: در جریان این دیدار، جدیدترین تحولات سیاسی در کشور، مطالبات قانونی تظاهرات‌کنندگان، اقدامات فوری برای ایجاد یک نقشه راه برای اصلاحات ریشه‌ای در روند سیاسی عراق؛ از جمله اصلاحات قانون اساسی بررسی شد.
بنا بر این گزارش، مسئله رویکردهای کمیته موقت پارلمان که قرار است، فعالیت خود را با دعوت از کارشناسان قانون اساسی و کلیه صاحب‌نظران در جامعه عراق و نمایندگان تظاهرات‌کنندگان در راستای انجام اصلاحات گسترش دهید نیز در این نشست بررسی شد.
الحلبوسی در این دیدار، با نماینده سازمان ملل، به بررسی طرح ابتکاری گفت‌‌وگوی ملی پرداخت. در این گفت‌وگوهای ملی رؤسای سه‌گانه و رهبران گروه‌های سیاسی و طیف‌های مختلف جامعه عراقی، قضات، اتحادیه‌ها و اصناف، نمایندگان تظاهرات‌کنندگان، سازمان ملل و نمایندگان کشورهای مورد اعتماد عراق در این  حاضر خواهند شد تا آینده بهتری برای ملت عراق ترسیم شود.
در مقابل پلاسخارت نیز از آمادگی سازمان ملل برای ارائه کمک در سطوح مختلف برای تحقق این گفت‌وگوی ملی خبر داد.
عراق از اول اکتبر شاهد آغاز اعتراضات خیابانی است. این اعتراضات به دلیل ایام اربعین حسینی متوقف شد اما از روز ۲۵ اکتبر از سر گرفته شد و تاکنون ادامه یافته است.
طبق اعلام کمیته حقوق بشر پارلمان عراق، تاکنون بیش از ۲۵۰ نفر در جریان اعتراض‌های خیابانی جان خود را از دست داده‌اند. 
معترضان در آغاز خواستار بهبودی خدمات عمومی و ایجاد فرصت شغلی و مبارزه با فساد بودند، اما با آنکه دولت عادل عبدالمهدی چند بسته اصلاحاتی در حوزه‌های مختلف ارائه کرده، شماری از معترضان برای کناره‌گیری دولت و کابینه شعار می‌دهند.
انتهای پیام/
