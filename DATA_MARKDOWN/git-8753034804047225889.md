
# Nordmann debuterte i Bundesliga - vant «norsk» duell

Published at: **2019-11-02T20:34:44+00:00**

Author: **NTB**

Original: [Aftenbladet](https://www.aftenbladet.no/sport/i/50eW31/nordmann-debuterte-i-bundesliga-vant-norsk-duell)

Rune Almenning Jarstein så ut til å frede Hertha-målet i det første oppgjøret mellom naboklubbene i 1. Bundesliga, men tre minutter før full tid scoret Sebastian Polter på et straffespark som ble bekreftet etter VAR-gjennomgang. Christian Gentner ble felt av Deryck Boyata.
Dermed måtte Jarstein og Per Ciljan Skjelbred, som spilte første omgang, konstatere et tungt prestisjetap på lillebrors arena 26 kilometer fra Olympiastadion.
I mange år holdt de til på hver sin side av Berlin-muren, og etter murens fall hadde det blitt bare fire oppgjør i 2. Bundesliga, uten en eneste Union-seier.
Da Union omsider skulle få noe å juble for, ble mye av gleden ødelagt av supporteres dårlige oppførsel. Det var langt fra bare Union-tilhengeres skyld.
Kampen ble avbrutt to ganger tidlig i 2. omgang da bluss ble kastet inn på banen, som ble røyklagt. Det kom fra Hertha-tilhengernes tribuneseksjon. Ett bluss landet rett ved Unions assistenttrener Markus Hoffman, og det kom flere bluss etter sluttsignalet.
Deretter var det flere stygge scener da Union-tilhengere prøvde å ta seg inn på Hertha-fansens tribuneseksjon. Union-spillere ba dem innstendig om å holde seg på sin egen seksjon, og lagets keeper Rfal Gikiewicz grep fysisk inn for å holde Union-fans unna banen.
– Vår første prioritet var å få fullført kampen. Vi var i kontakt med politiet, sa dommer Deniz Aytekin til Sky TV.
– For meg var spillernes sikkerhet det viktigste, og at ingen ble skadd.
Hertha-trener Ante Covic var oppgitt.
– Jeg forstår følelsene, men dette gikk for langt, sa han.
Med seieren klatret Union til 13.-plass, ett poeng og to plasser bak Hertha.
Klubbene møttes i en privatkamp på Olympiastadion i januar 1990. bare 79 dager etter murens fall, med 52.000 på tribunen. Etter det tok det 20 år før de møttes i en turneringskamp, og nesten 30 før de spilte mot hverandre i 1. Bundesliga.
