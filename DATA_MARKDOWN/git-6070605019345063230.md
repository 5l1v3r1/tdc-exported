
# Roger Español, el candidat heterodox i el botiguer que aixeca la persiana

Published at: **2019-11-07T19:07:06+00:00**

Author: ****

Original: [Ara.cat](https://www.ara.cat/politica/eleccions-espanyoles-generals-10-novembre-JxCat-Roger-Espanol_0_2339766170.html)

El primer que es comenta en la comitiva de JxCat al barri d'Horta és el refredat de Laura Borràs, el refredat "nacional" de la cap de llista que es va fer notar en el debat electoral de TV3. Ja tots el porten una mica a sobre, també Roger Español, el fitxatge estrella i cap de llista a les eleccions del 10-N pel Senat. Ell, l'home que va perdre la visió d'un ull arran d'una pilota de goma de la Policia Nacional l'1 d'Octubre, és heterodox i fa el seu circuit propi en campanya. Sovint per Barcelona i l'àrea metropolitana. Provinent més dels cercles de l'esquerra independentista, no ha participat en cap dels mítings amb la candidata -a banda de l'acte per la llibertat dels presos a Lledoners- i, en aquest sentit, tampoc ha compartit encara el mateix escenari amb l'expresident Artur Mas, la cara visible de l'altra ànima de JxCat. Això només passarà demà divendres per tancar la setmana a les Cotxeres de Sants, on tots dos, Español -excandidat de Front Republicà- i Mas -expresident del PDECat-, demanaran el vot per la mateixa llista.
Això, segurament, sacseja Español, com també trontolla en els esquemes del sector més d'ordre de JxCat, però durant tota la passejada pel barri d'Horta es convenç de la mateixa idea (de la "unitat" de l'independentisme) i repeteix que cal deixar de banda les "sigles". En tot cas, ja ha deixat petjada en aquesta campanya allunyant-se del posicionament oficial de JxCat, cosa que ha molestat alguns sectors: ha demanat la dimissió del conseller, Miquel Buch, per l'actuació dels Mossos d'Esquadra i ha matisat la defensa de l'amnistia en una taula de negociació amb l'Estat -considera que s'ha de reclamar la llibertat dels presos polítics- si això implica rebaixes en l'objectiu de la independència.
El cap de llista al Senat arriba a les onze del matí al mercat d'Horta, on l'esperen tres membres del PDECat del districte i, més tard, també la regidora del partit a Barcelona, Francina Vila. Un d'ells va carregat amb una bossa plena de propaganda electoral: un fulletó amb la cara de Borràs, Puigdemont, els presos i Español; els dos sobres -del Congrés i el Senat- amb la papereta a dins i el manifest electoral. "Si li convenç la proposta, aquí li donem tot fet, només ha de tirar el sobre a la urna", repeteix una vegada i un altra Español. Ell intenta aturar tothom amb qui es creua: es presenta, li explica els seus motius i li entrega la propaganda amb disciplina. La seva actitud és diferent a la dels membres del PDECat d'aquest districte, que es coneixen el barri pam a pam i que sovint, quan es paren, ja saben quin interlocutor tenen al davant, fins i tot, a qui vota. La màxima expressió de tot això és la Lina, que s'ho té tot sabut -fins i tot comenta les últimes novetats dels comptes d'Instagram d'algun botiguer- i el guia durant la visita.
Español, en aquest cas, trepitja terreny no hostil, el Mercat d'Horta. Ve d'una experiència més difícil el dia abans, ja que ahir dimecres va estar fent carrer a l'Hospitalet de Llobregat. "Va ser dur", explica a la resta, "complicat", reafirma, sobretot per les respostes que es va emportar: "Puigdemont, a prisión" o "Yo no quiero saber nada de esto". Un dels membres del PDECat constata la "dificultat" que té el partit a l'àrea metropolitana i, en concret, a l'Hospitalet, on les passades municipals es van quedar sense representació.
Al mercat d'Horta la història és molt diferent. A l'entrar al recinte, acull la comitiva de Jxcat en Vicenç, el propietari d'una carnisseria i el president de l'agrupació. Amb ell, Español recorrerà bona part de les botigues, mentre que aprofitarà per comentar amb els membres del PDECat les seves preocupacions més immediates. En tota la visita sobrevola una qüestió: la reforma del mercat i la ubicació temporal de les botigues. No hi ha acord amb l'Ajuntament i aquesta és la batalla que ara lliura el mercat d'Horta, que vol com més aviat millor el canvi, si pot ser per encarar ja la campanya de Nadal del 2020. Español s'endinsa en la problemàtica.
Si fos pels compradors i els venedors del mercat, no quedarien indecisos per a les eleccions del 10-N. "Ja sap a qui votarà?", diu Español per trencar el gel a qui s'atansa. "Ho tinc molt clar", "I tant que ho sé", "Claríssim": són els respostes que més es troba. Alguns revelen que són votants de JxCat, altres es reserven el secret del vot, però critiquen majoritàriament l'Estat. En les passades eleccions municipals, en aquest barri, va guanyar Esquerra. En alguna conversa, de fet, traspua la competència electoral entre els dos socis de Govern.
Es detecta ja en la primera botiga on entra la comitiva: una ferreteria. De mare convergent, la dependenta sempre ha votat ERC. Però ara confessa que dubta. "Em cabreja que s'abstinguessin amb Pedro Sánchez tenint presos. I ara en tenim més", diu indignada, tot i que tampoc sap si acabarà optant per una altra opció. La candidata de la CUP, Mireia Vehí, no li va agradar en el debat de TV3; la Laura Borràs, sí -diu-, però té reticències a optar per JxCat. Español ataca: "Si vols unitat, mira qui l'ha defensat". S'ho pensarà.
L'escena es repeteix en un altre punt d'Horta, quan la Lina para una parella. "És molt amiga meva, de l'associació de veïns", afirma, mentre el candidat de JxCat al Senat aprofita per tornar a donar la papereta tant a la dona com al seu home, que porta un llaç groc. "¿L'he de convèncer per votar la Laura Borràs?", pregunta Español, la resposta és que sí, no és votant de la formació. "La Laura té el millor discurs", diu el candidat al Senat. "Després de l'Oriol [Junqueras]", salta l'home que l'acompanya, que deixa clar que és votant d'ERC. Escolta la conversa la dependenta d'una fruiteria. "Jo soc veïna d'en Junqueras, de Sant Vicenç", crida, tot i que s'obre a repensar el vot. Esquerra és present en la visita, igual que en la campanya de JxCat.
Qui no votarà independentista és l'home que compra a la xarcuteria del davant, que ignora totalment les explicacions d'Español. S'ho agafa amb esportivitat i són les dues dones que hi ha darrere del taulell que li demanen la butlleta de JxCat. El mateix es repeteix en diverses parades del mercat, on asseguren que ja tenen el vot a punt per a Laura Borràs. Malgrat la confusió ideològica que envolta l'espai postconvergent, de la visita queda clar que la base electoral, almenys al barri d'Horta, segueixen sent els botiguers que aixequen la persiana. Alguns d'ells, això sí, també són dels CDR.
