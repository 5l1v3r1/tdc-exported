
# Ronaldo verlaat boos het veld bij Juventus: We maakten ons zorgen

Published at: **2019-11-07T07:28:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902750/ronaldo-verlaat-boos-het-veld-bij-juventus-we-maakten-ons-zorgen-.html)


        Cristiano Ronaldo werd woensdag in de 82e minuut naar de kant gehaald bij Juventus, maar was daar overduidelijk niet blij mee. Trainer Maurizio Sarri wijst na afloop van het Champions League-duel met Lokomotiv Moskou (1-2) naar een knieblessure van de Portugees.
      
Ronaldo verliet zichtbaar boos het veld in Rusland. "We maakten ons zorgen, want hij had de afgelopen dagen last van zijn knie, die opnieuw opspeelde", zegt Sarri na afloop in Italiaanse media. "In de rust maakte hij zich daar al zorgen over. Toen ik hem een bepaalde beweging zag maken besloot ik hem te wisselen. Ik was bang dat hij zichzelf zou blesseren."
Juventus kroop tegen Lokomotiv Moskou door het oog van de naald. Pas in de 92e minuut werd de wedstrijd beslist. "Het was niet onze beste wedstrijd", geeft Sarri toe. "We gaven teveel ruimte weg voor counters, maar ik ben blij met het karakter dat we hebben getoond. Ik zag dat het team hoe dan ook wilde winnen."
Met nog twee wedstrijden te gaan is Juventus zeker van een plek in de volgende ronde van de Champions League.
