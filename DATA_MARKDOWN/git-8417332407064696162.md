
# Mann til sykehus etter voldshendelse i Porsgrunn

Published at: **2019-11-03T04:54:55+00:00**

Author: **(NTB) NTB**

Original: [adressa.no](https://www.adressa.no/nyheter/innenriks/2019/11/03/Mann-til-sykehus-etter-voldshendelse-i-Porsgrunn-20307603.ece)

En mann i starten av 60-årene er brakt til sykehus etter en voldshendelse i Porsgrunn. Mannen sier at en fremmed mann kom på døra hans. En person er mistenkt.
Politiet fikk melding fra den fornærmede klokken 22 lørdag kveld.
Mannen er ikke livstruende skadd, men har skader i hode og ansikt etter at han skal ha blitt slått og sparket. Han skal også ha vært bevisstløs.
– Fornærmede ringte og sa han hadde blitt angrepet av en person som banket på døra hans. Han hadde tydeligvis ett eller annet mot fornærmede. Han sier han ble angrepet av en ukjent mann, sier operasjonsleder Andre Kråkenes i Sørøst politidistrikt til NTB.
Operasjonslederen sier de ikke kjenner til konflikten.
Ingen er pågrepet i saken, men politiet sier de har en mistenkt i saken og sier vedkommende vet at politiet ønsker å komme i kontakt med ham.
(©NTB)
