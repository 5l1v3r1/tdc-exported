
# Ελεύθεροι οι δύο κυνηγοί που συνελήφθησαν για τον θάνατο του γαμπρού τους από τα σκάγια καραμπίνας που εκπυρσοκρότησε

Published at: **2019-11-07T05:40:00+00:00**

Author: ****

Original: [enikos.gr](http://www.enikos.gr/society/682704/eleftheroi-oi-dyo-kynigoi-pou-synelifthisan-gia-ton-thanato-tou-g)

Ελεύθεροι αφέθηκαν οι δύο κυνηγοί που συνελήφθησαν για τον θανάσιμο τραυματισμό του 46χρονου γαμπρού τους από τα σκάγια κυνηγετικής καραμπίνας που εκπυρσοκρότησε.
Η εισαγγελέας Πλημμελειοδικών Θεσσαλονίκης, ενώπιον της οποίας οδηγήθηκαν το μεσημέρι, αποφάσισε να τους αφήσει ελεύθερους χωρίς να τους απαγγείλει κατηγορίες.
Η ίδια ζήτησε να ολοκληρωθεί η αστυνομική προανάκριση για να εξακριβωθούν πλήρως οι συνθήκες κάτω απ τις οποίες έχασε τη ζωή του ο άτυχος κυνηγός και κατόπιν να αποφασιστεί η ποινική τους μεταχείριση. Πρόκειται για έναν 57χρονο και τον 61 ετών αδελφό του, που μαζί με τον 46χρονο γαμπρό τους ξεκίνησαν χθες το βράδυ για κυνήγι αγριογούρουνου στο Βασιλούδι Θεσσαλονίκης.
Σύμφωνα με την αστυνομία, επέβαιναν σε τρακτέρ το οποίο οδηγούσε ο 61 ετών άνδρας, ενώ οι άλλοι δύο βρίσκονταν στο πίσω μέρος «εντός του φορτωτή-κουβά» του αγροτικού οχήματος.
Υπό αδιευκρίνιστες συνθήκες , "ο 57χρονος έπεσε και κατά την πτώση του εκπυρσοκρότησε η καραμπίνα που κρατούσε στα χέρια του και τραυματίστηκε θανάσιμα ο 46χρονος"
Πηγή: ΑΠΕ-ΜΠΕ
