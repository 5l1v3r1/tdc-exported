
# Φορο- κίνητρα για φθηνά οχήματα - Όλες οι λεπτομέρειες του σχεδίου για την ανανέωση του στόλου

Published at: **2019-11-05T10:28:00+00:00**

Author: ****

Original: [enikos.gr](http://www.enikos.gr/economy/682380/foro-kinitra-gia-fthina-ochimata-oles-oi-leptomereies-tou-schedio)

Πακέτο μέτρων και κινήτρων για την αντικατάσταση του “γηρασμένου“ στόλου των οχημάτων που κυκλοφορούν στους ελληνικούς δρόμους με νεότερα οχήματα φιλικά προς το περιβάλλον προωθεί η κυβέρνηση για το 2020 μέσω ειδικού σχεδίου που επεξεργάζονται από κοινού τα υπουργεία Μεταφορών και Οικονομικών.
Σε άλλες χώρες της Ευρώπης ο μέσος όρος ηλικίας των αυτοκινήτων που κυκλοφορούν στους δρόμους είναι 5-7 χρόνια, ενώ στη χώρα μας ξεπερνά τα 14 έτη, επιβαρύνοντας σημαντικά το περιβάλλον.
Την κατάσταση αυτή ευελπιστεί να αλλάξει η κυβέρνηση με ένα ολοκληρωμένο σχέδιο που θα παρέχει κίνητρα για την απόσυρση των αυτοκινήτων παλαιάς τεχνολογίας και την αντικατάσταση τους με νεότερα οχήματα φιλικά προς το περιβάλλον. Η βασική ιδέα όπως διατυπώνεται στο σχετικό κείμενο των υπουργείων Μεταφορών και Οικονομικών είναι να δοθούν κίνητρα για την εισαγωγή φτηνών και ποιοτικών μεταχειρισμένων αυτοκινήτων ηλικίας έως 5 ετών και να “πριμοδοτηθούν “ τα καινούρια χαμηλών ή και μηδενικών ρύπων, όπως ηλεκτρονικά, υβριδικά και φυσικού αερίου οχήματα.
Έτσι ο χρήστης θα μπορεί να επιλέγει ανάμεσα στην αγορά ενός καινούριου ή ενός ποιοτικού μεταχειρισμένου αυτοκινήτου νέας τεχνολογίας.

        Το σχέδιο
      

        Α. Ηλεκτροκίνητα-υβριδικά
      
Ειδικότερα για τα ηλεκτροκίνητα οχήματα το υπουργείο Μεταφορών θεωρεί ότι μπορούν να δοθούν φορολογικά κίνητρα αγοράς τους. Το ποσοστό των ηλεκτροκίνητων αυτοκινήτων που κυκλοφορούν στην Ελλάδα είναι κάτω του 1% έναντι περίπου 7% που είναι στην υπόλοιπη Ευρώπη. Η χαμηλή διείσδυση των ηλεκτροκίνητων οχημάτων στη ελληνική αγορά οφείλεται στο ότι κοστίζουν ακριβά σε σχέση με τα υπόλοιπα οχήματα.
Πάντως το υπουργείο Μεταφορών θεωρεί ότι θα πρέπει να εξεταστεί η παροχή αντίστοιχων φορολογικών κινήτρων και για την αγορά υβριδικών ή φυσικού αερίου οχημάτων.
Με βάση το πλάνο της κυβέρνησης, οι βασικοί άξονες για την ενίσχυση της ηλεκτροκίνησης είναι:
-Η μείωση του ΦΠΑ από το 24% στο 13% για την αγορά ηλεκτρικού αυτοκινήτου –δικύκλου .
-Η ανάπτυξη εκτεταμένου δικτύου υποδομών φόρτισης
-Η επιδότηση της αγοράς ηλεκτρικών ταξί.
- Η παροχή κινήτρων για ηλεκτρικά εταιρικά ΙΧ (μηδενικός φόρος χρήσης)
- Η θέσπιση κυκλοφοριακών προνομίων για τη χρήση ηλεκτρικών οχημάτων
- Η αντικατάσταση των παλαιών κρατικών οχημάτων και των αστικών λεωφορείων με ηλεκτρικά οχήματα
Η θέσπιση ειδικού σήματος οχήματος μηδενικών ρύπων.

        Β.Ποιοτικά μεταχειρισμένα
      
Το σχέδιο του υπουργείου Μεταφορών περιλαμβάνει κίνητρα που θα δοθούν για την εισαγωγή ποιοτικών μεταχειρισμένων οχημάτων ηλικίας έως πέντε χρονών.
Στην πρόταση του υπουργείου μεταξύ άλλων προβλέπεται:
- Αναλογική μείωση των δασμών για αυτοκίνητα τεχνολογίας Euro 5, Euro 6. Οι οδηγίες ρύπων της κατηγορίας Euro6 θα ενοποιηθούν και πλέον δεν θα υπάρχουν πολλές υποκατηγορίες. Με τον τρόπο αυτόν θα μειωθούν οι δασμοί αλλά και ο μέσος όρος ηλικίας των οχημάτων, γεγονός που θα λειτουργήσει θετικά για το περιβάλλον και τη οδική ασφάλεια.
-Η ύπαρξη πλήρους ιστορικού για τα οχήματα που θα εισάγονται , ώστε ο στόλος να ανανεωθεί με πιο καθαρά μοντέλα.
-Διενέργεια αυστηρών ελέγχων στην αγορά μεταχειρισμένων αυτοκινήτων (εποπτικός ρόλος του κράτους).
Αύξηση των δασμών για τα ρυπογόνα του παλαιού τύπου οχήματα. Με το μέτρο αυτό θα δημιουργηθούν αντικίνητρα για την αγορά παλαιών μεταχειρισμένων , ενώ θα εμποδιστούν τα οχήματα "σαπάκια" να φτάνουν στους ελληνικούς δρόμους.

        Γ. Ταξί- λεωφορεία
      
Σε ό,τι αφορά τα ταξί, τα κίνητρα θα είναι ανάλογα με αυτά που θα δοθούν για την αγορά των ηλεκτρικών αυτοκινήτων και γενικότερα των οχημάτων αντιρρυπαντικής τεχνολογίας. Επίσης για τα λεωφορεία σχεδιάζεται η αγορά 800-1000 οχημάτων μέχρι το 2023 με τη χρηματοδότηση της Ευρωπαϊκής Τράπεζας Επενδύσεων (ΕΤΕπ). Το 1/3 από τα λεωφορεία αυτά θα είναι ηλεκτροκίνητα, το 1/3 φυσικού αερίου και τα υπόλοιπα ντιζελοκίνητα φιλικά προς το περιβάλλον. Ο σχετικός διαγωνισμός αναμένεται να πραγματοποιηθεί στις αρχές του νέου έτους.
Με πληροφορίες από την εφημερίδα "TA NEA"
