
# بازگشت آلودگی‌های نفتی به سواحل قشم با منشاء نامعلوم

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697191/%D8%A8%D8%A7%D8%B2%DA%AF%D8%B4%D8%AA-%D8%A2%D9%84%D9%88%D8%AF%DA%AF%DB%8C%E2%80%8C%D9%87%D8%A7%DB%8C-%D9%86%D9%81%D8%AA%DB%8C-%D8%A8%D9%87-%D8%B3%D9%88%D8%A7%D8%AD%D9%84-%D9%82%D8%B4%D9%85-%D8%A8%D8%A7-%D9%85%D9%86%D8%B4%D8%A7%D8%A1-%D9%86%D8%A7%D9%85%D8%B9%D9%84%D9%88%D9%85)

ایرنا نوشت:
پس از گذشت حدود ۲ ماه از آلودگی نفتی سواحل جزیره قشم، دوباره مقدار قابل توجهی از تاربال‌های نفتی بر لب ساحل‌ جزیره قشم خودنمایی می‌کند.
مواد نفتی در دریا بر اثر عوامل جوی و تابش خورشید و تبخیر اجزای سبکتر، تغلیظ شده و حالتی قیر گونه به خود می‌گیرد که جریان باد و امواج، آن‌ها را به صورت توده درآورده و به ساحل می‌راند.
مشاهده تاربال در سواحل، از اولین هشدارهای بروز آلودگی نفتی است و اهمیت گلوله‌های نفتی یا تاربال به سبب همین هشدار دهندگی است.
بنا بر مشاهدات عینی خبرنگار ایرنا، این تاربال‌ها به مقدار فراوانی در لب ساحل وجود دارد و از این رو از ذهن دور است که باقی‌مانده تاربال‌های پخش شده در گذشته باشد.
۲۴ شهریورماه سال جاری نیز، گزارشی مبنی بر آلودگی نفتی ساحل قشم منتشر شد. سه روز بعد از آن(۲۷ شهریورماه) مدیر محیط زیست سازمان منطقه آزاد قشم در نشستی با خبرنگاران، اعزام نیرو برای جمع اوری تاربال‌های نفتی را اعلام کرد.
در حالی که علت اصلی آلودگی نفتی در ساحل جزیره قشم از سوی مراجع رسمی اعلام نشد، اکنون بار دیگر وجود تاربال‌ها نفتی سواحل قشم را تخریب و بوم‌سازگان(اکوسیستم) و گردشگران را تهدید می‌کند.
تلاش‌ ما برای ارتباط با مدیر محیط زیست سازمان منطقه آزاد، رییس اداره محیط زیست و رئیس بنادر و دریانوردی شهرستان قشم ادامه دارد.
