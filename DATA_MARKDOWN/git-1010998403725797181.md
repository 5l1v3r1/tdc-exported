
# Новак Джокович: Много харесвам Григор. Предстои добър мач (ВИДЕО)

Published at: **2019-11-02T12:16:00+00:00**

Author: ****

Original: [bTV Новините](https://btvnovinite.bg/sport/novak-dzhokovich-mnogo-haresvam-grigor-predstoi-dobar-mach.html)

Лидерът в световната ранглиста по тенис Новак Джокович не спести суперлативите и похвалите към Григор Димитров преди полуфиналния им сблъсък на турнира в Париж.
Двамата ще се изправят за 10-и път един срещу друг, като сърбинът има 8 победи до момента. Той обеща днешната (2 ноември) среща да зарадва почитателите на тениса. Очаква се мачът са започне в 15:00 ч. българско време.
"Григор играе много добре. Гледах последните му няколко мача. Много го харесвам, страхотен е, много талантлив. През годините имаше някои проблеми с постоянството. От Откритото първенство на САЩ насам, играта му е много добра. Там победи Роджър Федерер и стигна до полуфиналите. Вижда се, че се забавлява на корта, така че ни предстои един добър мач", уверен е Джокович.
На четвъртфинал Ноле победи Стефанос Циципас за по-малко от час, като разсея съмненията, че не се чувства добре здравословно.
Димитров най-вероятно ще се завърне в топ 20 на световната ранглиста при обновяването ѝ в понеделник, а Джокович може да загуби лидерската си позиция за сметка на друг полуфиналист в Париж - Рафаел Надал.
