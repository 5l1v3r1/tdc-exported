
# Els comuns burxen en el projecte d'ERC: Necessitem que la política sigui útil

Published at: **2019-11-05T19:47:41+00:00**

Author: ****

Original: [Ara.cat](https://www.ara.cat/politica/eleccions-generals-10-novembre-2019-comuns-erc-util_0_2338566340.html)

Els comuns volen obturar la fuga de vots que el 28-A se'n van anar al PSC, però també a ERC, i recuperar part del terreny electoral perdut. Si aquest matí el número quatre d'En Comú Podem, Gerardo Pisarello, apel·lava al votant socialista "progressista", aquest vespre la líder de Catalunya en Comú i alcaldessa de Barcelona, Ada Colau, ha apuntat als republicans. Colau ha presentat el projecte d'En Comú Podem com l'únic "útil" que "pot obligar que hi hagi un govern progressista que escolti Catalunya" perquè té les "aliances a l'Estat" que ho poden fer possible, a diferència d'ERC, ha assegurat.
El lloc i el missatge que ha llançat Colau no han estat casuals. Els comuns han apel·lat al votant d'ERC a Girona perquè és aquí on el 28 d'abril es van quedar sense l'escó que havien aconseguit feia tres anys. Es van quedar a les portes del diputat gironí per menys de mil vots, asseguren fonts dels comuns. Un escó que va anar a parar, finalment, a ERC. "Sembla que les enquestes donen ERC com a favorita, però jo vull fer una reflexió: necessitem que la política sigui útil", ha afirmat Colau. 
L'escó que volen recuperar de Girona, però, també se'l disputaran amb la CUP. I, de fet, internament els comuns temen l'efecte que els cupaires poden tenir sobre els seus resultats. Precisament a la província de Girona és on els anticapitalistes tenen una bona bossa de vots. I la prova d'això és que la setmana passada la CUP va fer un acte a la capital del Gironès on va treure tota l'artilleria per demostrar la seva voluntat d'aconseguir aquest escó tant sí com no.  
A l'acte de Girona també hi ha participat la candidata al Senat, Rosa Lluch, que ha tornat a defensar la proposta de diàleg que En Comú Podem va presentar fa dues setmanes. "Cal reconstruir ponts, arribar a acords i que la ciutadania pugui votar i decidir", ha afirmat Lluch. La proposta dels comuns és arribar a un "nou pacte" amb l'Estat que, segons el partit que lidera Ada Colau, hauria d'acabar amb una reforma federal de l'Estat, tot i que asseguren que no descarten cap opció. ERC, justament, ja va posar en qüestió aquesta proposta i el vicepresident del Govern, Pere Aragonès, va avisar que si "va en el camí d'excloure la independència", no s'hi sumaran. 
