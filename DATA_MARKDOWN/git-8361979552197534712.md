
# Гіганти офісної техніки. Xerox запропонувала купити HP за $33 млрд — Reuters

Published at: **2019-11-07T11:57:00+00:00**

Author: ****

Original: [НВ](https://nv.ua/ukr/biz/markets/ofisna-tehnika-xerox-hoche-kupiti-hp-za-33-mlrd-novini-svitu-50052163.html)

Американський виробник принтерів Xerox Holdings Corp направив виробнику персональних комп’ютерів HP Inc пропозицію про придбання приблизно за $33 млрд, повідомляє Reuters, посилаючись на власні джерела на ринку.
HP підтвердила отримання пропозиції, але відмовилася розкрити його ціну. Компанії періодично розглядають можливість об'єднання, і HP вивчить останню пропозицію Xerox «з урахуванням найкращих інтересів всіх наших акціонерів», повідомили в HP.
Угода передбачає розрахунки грошима і акціями, повідомили джерела. Для фінансування грошової частини угоди Xerox домовилася про надання коштів з Citigroup Inc, додали джерела. Крім того, 4 листопада Xerox повідомила, що продасть 25% акцій у Fuji Xerox, спільному підприємстві з Fujifilm Holdings, за $2,3 млрд після того, як вона відмовилася від злиття з японським партнером.
За словами одного з джерел, Xerox вважає, що зможе досягти синергії в розмірі не менше $2 млрд на рік за рахунок створення нового гіганта в сфері офісних технологій.
Читайте також:&nbspДоба автономності. Компанія HP представила легкий ноутбук-трансформер Elite Dragonfly
Ринкова вартість HP становить $27 млрд, і це більш ніж утричі перевищує капіталізацію Xerox. Річна виручка Xerox становить близько $10 млрд. Виручка HP в минулому році дорівнювала $58 млрд, з яких майже дві третини припали на персональні комп’ютери. Проте, 71% операційного прибутку припав на підрозділ, що випускає принтери і картриджі для них.
