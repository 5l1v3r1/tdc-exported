
# Έκλεισε η πρεσβεία του Πακιστάν στο Αφγανιστάν

Published at: **2019-11-04T02:00:00+00:00**

Author: ****

Original: [enikos.gr](http://www.enikos.gr/international/682118/ekleise-i-presveia-tou-pakistan-sto-afganistan)

Η πρεσβεία του Πακιστάν στο Αφγανιστάν ανακοίνωσε χθες Κυριακή ότι κλείνει επ’ αόριστον η προξενική της υπηρεσία στην Καμπούλ για λόγους ασφαλείας, με φόντο τη νέα κλιμάκωση της έντασης στη σχέση μεταξύ των δύο κρατών.
Η αναστολή λειτουργίας της προξενικής υπηρεσίας — η οποία χορηγεί βίζες — πλήττει πολυάριθμους Αφγανούς που επιθυμούν να ταξιδέψουν στο Πακιστάν, για νοσηλεία, για να προμηθεύονται εμπορεύματα, ή για σπουδές.
Σύμφωνα με εκπρόσωπο της πακιστανικής πρεσβείας στην Καμπούλ, η προξενική υπηρεσία, η οποία διεκπεραιώνει περίπου 1.500 αιτήματα για βίζες την ημέρα, έκλεισε «μέχρι νεοτέρας διαταγής».
Στο Ισλαμαμπάντ, το υπουργείο Εξωτερικών ανακοίνωσε ότι κάλεσε τον αφγανό επιτετραμμένο και του εξέφρασε τις «σοβαρές ανησυχίες» της πακιστανικής κυβέρνησης «για την ασφάλεια του διπλωματικού προσωπικού» της χώρας στο Αφγανιστάν.
Το ΥΠΕΞ του Πακιστάν τόνισε σε δελτίο Τύπου που δημοσιοποίησε ότι το προσωπικό του στην Καμπούλ υφίσταται συνεχώς παρενοχλήσεις.
Οι διαδηλώσεις είναι συχνές μπροστά στην πρεσβεία του Πακιστάν στην αφγανική πρωτεύουσα, ιδίως από ανθρώπους που ζητούν βίζες και βρίσκονται αντιμέτωποι με μεγάλες καθυστερήσεις και ουρές, που θέτουν την ασφάλειά τους σε κίνδυνο.
Οι σχέσεις ανάμεσα στο Αφγανιστάν και το Πακιστάν παραμένουν τεταμένες για χρόνια. Η Καμπούλ κατηγορεί συχνά το Ισλαμαμπάντ ότι υποστηρίζει τους Ταλιμπάν, πράγμα που η πακιστανική πλευρά αρνείται.
Η ένταση κλιμακώθηκε εκ νέου τις τελευταίες ημέρες εξαιτίας επεισοδίων στα σύνορα, στην αφγανική επαρχία Κουνάρ (ανατολικά). Οι δύο πλευρές αλληλοκατηγορήθηκαν ότι στρατιώτες της μιας άνοιξαν πυρ εναντίον στρατιωτών της άλλης στη μεθόριο.
Το ΥΠΕΞ στην Ισλαμαμπάντ κατήγγειλε ότι έξι πακιστανοί στρατιωτικοί τραυματίστηκαν την 27η και την 28η Οκτωβρίου από πυρά αφγανών στρατιωτικών.
Ο εκπρόσωπος της πρεσβείας του Πακιστάν στην Καμπούλ διευκρίνισε πάντως ότι παραμένουν σε λειτουργεία τα προξενεία της χώρας στις πόλεις Χεράτ, Τζαλαλάμπαντ και Μαζάρ-ι-Σαρίφ.
Πηγή: ΑΜΠΕ
