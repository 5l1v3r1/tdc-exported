
# 4,1 milliárd ember internetezik

Published at: **2019-11-07T10:09:47+00:00**

Author: **MTI **

Original: [euronews](https://hu.euronews.com/2019/11/07/4-1-milliard-ember-internetezik?utm_term=Autofeed&utm_medium=Social&utm_source=Twitter)

Csaknem megnégyszereződött az internetet használók száma 2005 óta. Jelenleg mintegy 4,1 milliárd ember van a világhálón a Nemzetközi Távközlési Egyesület kedden közzétett jelentése szerint, amely arra is felhívta a figyelmet, hogy a világ egyes térségeiben a nők lemaradnak e téren a férfiak mögött.
A világ női népességének több mint fele, 52 százalék még nem használja az internetet, a férfiak esetében ez az arány csak 42 százalék. Az Egyesült Államok kivételével a világ minden térségében több férfi felhasználója van a világhálónak, mint nő - derül ki a jelentésből.
Az internetet mostanra a világ lakosságának 53,6 százaléka használja, ám 3,6 milliárd ember még nem csatlakozott a világhálóra, főként a kevésbé fejlett országokban.
"Szükség van célzott erőfeszítésekre annak érdekében, hogy csökkentsük a szélessávhasználat árát, és innovatív politikák kellenek a hálózatok kiterjesztésének finanszírozására" - mondta Doreen Bogdan-Martin, az ITU telekommunikációs fejlesztési részlegének vezetője.
Az internetre leggyakrabban mobiltelefonokról csatlakoznak a felhasználók, és az ITU becslései szerint a világ lakosságának 96 százaléka él olyan helyen, ahol könnyen elérhetőek a mobilhálózatok, amelyek 93 százaléka manapság 3G vagy annál magasabb szintű.
A jelentés felhívja a figyelmet arra, hogy Afrikában, az arab országokban és az ázsiai-csendes-óceáni térségben nő a szakadék a férfi és a női internethasználók között. A szakadékot szélesíti, hogy a férfiaknak nagyobb arányban van mobiltelefonjuk.
