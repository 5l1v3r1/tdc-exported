
# Spanje schrijft aanhoudingsbevel uit voor twee Catalaanse separatisten in België

Published at: **2019-11-05T15:47:00+00:00**

Author: ****

Original: [De Standaard](https://www.standaard.be/cnt/dmf20191105_04701616)


        Het Spaanse hooggerechtshof heeft dinsdag opnieuw internationale aanhoudingsbevelen uitgeschreven tegen drie Catalaanse separatisten. Twee van hen verblijven in België.
      
De drie Catalanen maakten deel uit van de regionale regering die in 2017 een poging ondernam om Catalonië af te scheuren van de rest van Spanje.
De aanhoudingsbevelen tegen Toni Comin en Lluis Puig zullen worden overgemaakt aan België, zo deelt Madrid mee. De twee Catalanen bevinden zich al sinds 2017 in ons land. Ze worden vervolgd voor opruiing, ongehoorzaamheid en misbruik van overheidsgeld.
Het derde aanhoudingsbevel is gericht tegen Clara Ponsati, die in Schotland verblijft. Ook zij wordt verdacht van opruiing.

        Zware celstraffen
      
In oktober was Spanje ook al met een nieuw internationaal aanhoudingsbevel gekomen tegen de vroegere Catalaanse minister-president Carles Puigdemont, die eveneens in België woont.
De nieuwe aanhoudingsbevelen komen er nadat het Spaanse hooggerechtshof heeft besloten om zeven Catalaanse politici en twee activisten celstraffen van negen tot dertien jaar op te leggen, wegens hun betrokkenheid bij het onafhankelijkheidsreferendum van 1 oktober 2017. Die veroordelingen hebben geleid tot verschillende massaprotesten in Catalonië.
