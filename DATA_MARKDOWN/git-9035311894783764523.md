
# Norveçli cami saldırganı Manhaus mahkemede Nazi selamı verdi

Published at: **2019-11-05T08:51:07+00:00**

Author: **Berrak Kanbir Rodriguez Sanmartin**

Original: [euronews](https://tr.euronews.com/2019/11/05/norvec-teki-cami-saldirisinin-sanigi-manhaus-mahkemede-nazi-selam-verdi)

Norveç'in başkenti Oslo yakınlarındaki El-Nur İslam Merkezi Cami'ne düzenlenen saldırının sanığı olarak yargılanan Philip Manshaus'un duruşması dün ilk kez yapıldı. Cinayet ve terör suçlamasıyla yargılanan 22 yaşındaki Norveçli'nin yerine oturmadan önce Nazi selamı vermesi dikkat çekti.
Manhaus'un avukatları zanlının bu hareketi ya da yapma sebebi üzerine yorum yapmayı reddetti.
Mahkeme ağustos ayından bu yana gözaltında tutulan zanlının tutukluluk süresinin uzatılmasına karar verdi.
Norveç'te bu tür davalar genellikle basına kapalı gerçekleştirilirken, Oslo Bölge Mahkemesi bu yasağı kaldırmak suretiyle Manhaus'un kamuoyu önünde ifade vermesinin önünü açtı.
Philip Manhaus 10 Ağustos günü Afganlar'a ait El Nur İslam Merkezi Cami'ne silahlı saldırı düzenleyerek bir kişinin yaralanmasına yol açmaktan dolayı yargılanıyor. Polis sanığın suçu işlerken olayı kameraya kaydettiğini belirtiyor.
Polis saldırının ardından Manhaus'un evinde yaptığı arama sırasında Çin kökenli üvey kız kardeşini ölü olarak bulmuştu. Polis bu cinayetin ırkçı gerekçelerle işlenmiş olabileceğine dair delillerin bulunduğuna dikkat çekiyor.
Manhaus'a ait sosyal medya hesaplarında geçtiğimiz mart ayında Yeni Zelanda'da elli kişinin ölümüne sebep olan cami saldırısıdan övgüyle bahsettiği ve Ağustos ayında Amerika Birleşik Devletleri'nde Latin Amerika kökenlileri hedef alan ve 22 kişinin ölümüyle sonuçlanan silahlı saldırdan ilham aldığı belirtiliyor.
