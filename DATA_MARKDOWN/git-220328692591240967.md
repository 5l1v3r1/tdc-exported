
# Двама нови депутати се заклеха в парламента

Published at: **2019-11-06T11:23:32+00:00**

Author: **Редактори, сн. БГНЕС**

Original: [Стандарт Новини](https://standartnews.com/balgariya-politika/dvama-novi-deputati-se-zaklekha-v-parlamenta-406011.html)

Двама нови народни представители положиха днес клетва в парламента. Това са Руслан Тошев от листата на ГЕРБ-Варна и Мария Цветкова от листата на "Обединени патриоти" в Ямбол.
Тошев заема мястото на Лиляна Павлова, след като тя напусна Народното събрание, за да заеме поста на вицепрезидент на Европейската инвестиционна банка.
Мария Цветкова от квотата на ВМРО заема мястото на лидера на "Атака" Волен Сидеров. Той подаде оставка като обяви, че става общински съветник в София.
Парламентът поднови днес работата си след местните избори.
Започва гледането на бюджета за 2020-а по комисии
Законопроектът за държавния бюджет ще се гледа днес за първи път в Народното събрание, на съвместно заседание на две комисии. Парламентарната комисия по икономическа политика и Комисията за наблюдение на приходните агенции и борбата със сивата икономика и контрабандата ще гласуват на първо четене общата финансова рамка в проекта, внесен от Министерския съвет. Очаква се в заседанието да участва и министърът на икономиката Емил Караниколов.
В четвъртък обсъждането на бюджета продължава във финансовата комисия, разбит и по направления - парите на Националната здравноосигурителна каса и на Държавното обществено осигуряване.
Законопроектът за държавния бюджет за 2020 година беше внесен от правителството в парламента на 31 октомври.
