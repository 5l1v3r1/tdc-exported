
# Реконструкція Шулявського мосту на фінішній прямій: у Кличка обіцяють відкрити до Нового року

Published at: **2019-11-06T09:50:11+00:00**

Author: ****

Original: [ГЛАВКОМ](https://glavcom.ua/kyiv/news/rekonstrukciya-shulyavskogo-mostu-na-finishniy-pryamiy-u-klichka-obicyayut-vidkriti-do-novogo-roku-638057.html)

Мер Києва, кризовий менеджер Максим Бахматов гарантує, що до кінця цього року буде завершена реконструкція Шулявського шляхопроводу і його відкриють для руху транспорту.
За його словами, найскладніша частина реконструкції Шулявського мосту вже зроблена.
«Ви побачите, що до Нового року міст поїде», - пообіцяв Бахматов в інтерв’ю Bihus.Info.
«Перекрити проспект Перемоги і накрити - там 36 на 60 метрів - цю байду за один день, за два дня - це саме головне», - пояснив він.
На думку Бахматова, затримка із будівництвом мосту відбувалася через кримінальні проблеми навколо компаній з групи «Укрбуд». Мовляв, власнику і співробітникам було не до будівництва.
Нагадаємо, фактичному власнику компанії «Укрбуд Девелопмент» Максиму Микитасю НАБУ висунуло підозру через сумнівний квартирний обмін з Нацгвардією.
Як відомо, Шулявський шляхопровід закрили з 17 березня 2019 року на довгострокову реконструкцію. За оцінками фахівців, роботи зі зведення нового шляхопроводу триватимуть 17 місяців. Загальна вартість реконструкції – 830,12 млн грн.
Кияни охрестили шляхопровід «мостом ганьби». 
26 вересня Кличко повідомив, що відкрити новий Шулявський шляхопровід планують до кінця 2019 року.
8 жовтня у КМДА повідомили, що зведення Шулявського шляхопроводу переходить в активну фазу.
20 жовтня прогін нового Шулявського мосту встановили над проспектом Перемоги.
29 жовтня Кличко повідомив, що будівельні роботи тривають на всіх ділянках реконструкції Шулявського шляхопроводу.
В інтерв’ю «Главкому» Кличко розповів, що Шулявський міст коштуватиме бюджету майже 1 мільярд гривень.
