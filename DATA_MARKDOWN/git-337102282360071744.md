
# بزرگترین رزمایش بین‌المللی در خلیج فارس وارد دومین هفته شد

Published at: **2019-11-06T13:17:48+00:00**

Author: **ناصر اعتمادی**

Original: [RFI](http://fa.rfi.fr/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%B1%D8%B2%D9%85%D8%A7%DB%8C%D8%B4-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%AF%D8%B1-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D9%88%D8%A7%D8%B1%D8%AF-%D8%AF%D9%88%D9%85%DB%8C%D9%86-%D9%87%D9%81%D8%AA%D9%87-%D8%B4%D8%AF-20191106/%D8%A2%D9%85%D8%B1%DB%8C%DA%A9%D8%A7)


        به گزارش خبرگزاری فرانسه، ایالات متحد آمریکا به همراه کشورهای متحد عرب خود در خلیج فارس رزمایش های مشترکی را جهت حفاظت از کشتیرانی و حمل و نقل دریایی در این منطقۀ راهبردی برگزار می‌کند که به گفتۀ واشنگتن صحنۀ حملات ایران به برخی نفتکش ها در ماه های گذشته بوده است.
      
این رزمایش ها که از بیست و یکم اکتبر گذشته آغاز شده و به مدت سه هفته به درازا می کشد "رزمایش بین المللی دریایی" نام دارد و دومین و مهمترین رزمایش شناخته شدۀ دریایی به شمار می رود. این ششمین مرحله از رزمایش بین المللی دریایی در منطقه است که در سال ٢٠١٢ آغاز شد. در مجموع پنج هزار نظامی، ۴٠ ناو جنگی ١٧ هواپیمای جنگنده از ۵٠ کشور جهان در این رزمایش ها شرکت دارند که در مرزهای آبی ایران و کشورهای عرب حوزۀ خلیج فارس انجام می شوند.
فرماندۀ یک گروه از مین روب های دریایی عربستان سعودی به خبرگزاری فرانسه گفته است که برای اولین بار در چنین رزمایش هایی شرکت می کند.
پس از حملات صورت گرفته به برخی نفتکش های خارجی و کشورهای عرب منطقه، ایالات متحد آمریکا ائتلافی بین المللی برای صیانت از آزادی کشتیرانی در این منطقۀ حساس و آبراه مهم جهانی برای انتقال نفت به بازارهای بین المللی تشکیل داد.
برغم تکذیب های دولت تهران، آمریکا، کشورهای غربی و عرب خاورمیانه، جمهوری اسلامی ایران را به انجام این حملات متهم کردند. بحرین، امارات و عربستان از اعضای منطقه ای این ائتلاف بین المللی و بریتانیا و استرالیا مهمترین کشورهای غربی عضو همین ائتلاف هستند. غالب کشورهای اروپایی از شرکت در این ائتلاف خودداری کردند، زیرا، آن را به زیان تلاش های خود برای حفظ برجام می دانند.
