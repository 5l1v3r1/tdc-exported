
# Autostrada Ploiești – Comarnic – Brașov: probabil nu vom merge pe acest drum nici în 2050

Published at: **2019-11-07T09:57:44+00:00**

Author: **Auto Bild Romania**

Original: [Auto Bild](https://www.auto-bild.ro/stiri/autostrada-ploiesti-comarnic-brasov-174257.html)


        Când vom putea circula pe mult visata autostradă Ploiești – Comarnic – Brașov? În cel mai optimist scenariu undeva prin 2040 – 2050.
      
Vorbim de cea mai importantă și urgentă autostradă care ar trebui să fie realizată în România, ținând cont de numărul imens de mașini care circulă pe DN 1 și, invariabil, stau în trafic ore bune, din cauza blocajelor de la Comarnic și de la Bușteni. Numai că ”proiectul cu chinezii” nu a apucat să fie aprobat de guvernul PSD, iar noul executiv PNL nu agreează această variantă.
”Pe Comarnic-Braşov va trebi să facem o analiză urgentă să vedem unde au ajuns, în ce stadiu au ajuns cu acest PPP, pe care eu am spus public că nu-l susţin deoarece generează, aşa cum am văzut rapoarte ale Comisiei Europene, costuri suplimentare duble în multe situaţii”, a declarat noul ministru al Transporturilor, Lucian Bode.
Ministrul PNL al Transporturilor ar dori ca autostrada Ploiești – Comarnic – Brașov să fie realizată de firme din Europa, nu de cele din China și din Turcia, alese de guvernul PSD. Cum guvernul PNL este unul ”de tranziție”, până la alegerile parlamentare din 2020, se pare că demararea lucrărilor la autostrada Ploiești – Comarnic – Brașov vor mai avea de așteptat.
Companiile alese de guvernul PSD erau China Communications Construction Company, companie de construcții de infrastructură a statului chinez, și Makyol, o companie privată de construcții din Turcia. Cele două au lucrat în special pe plan intern, iar pe plan extern în țări din Asia și din Africa. Conform proiectului, suma totată a lucrărilor se ridica la 1,4 miliarde de euro, din care statul român se angaja să plătească 25 % din bani.
Sursa: libertatea.ro
Fostul premier Mihai Tudose anunța o premieră în construcția de autostrăzi: el dorea să ia de la Ministerul Transporturilor proiectul eșuat al autostrăzii Comarnic – Brașov, si să îl gestioneze direct, împreună cu Banca Mondială.
