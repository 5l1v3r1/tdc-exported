
# Redmi Note 8T je špičkovou novinkou střední třídy. Má 4 foťáky a NFC

Published at: **2019-11-06T12:05:00+00:00**

Author: **Michal Pavlíček**

Original: [mobilenet.cz](https://mobilenet.cz/clanky/redmi-note-8t-je-spickovou-novinkou-stredni-tridy-ma-4-fotaky-a-nfc-39371)


           •  Novinka rozšiřuje oblíbenou řadu Redmi Note 8    •  Nadále má velký IPS displej, Snapdragon 665 nebo hned čtyři fotoaparáty na zadní straně    •  Přidanou hodnotou je NFC    •  Cena na českém trhu bude startovat pod hranicí 6 tisíc korun
      
Pod značkou Redmi vznikají zajímavé smartphony nižší a střední třídy. K aktuálně nejoblíbenějším patří bezpochyby duo Redmi Note 8 a Redmi Note 8 Pro. Tuto dvojici nově rozšiřuje Redmi Note 8T, které vypadá velmi podobně a nabízí v podstatě i shodnou výbavu se základním Note 8. Design není nijak úchvatný a výrobce se příliš nesnažil o originalitu. Očekávejte klasické tělo, oválné tvary a gradientní barevné odstíny, které se snaží udělat zadní stranu zajímavější.
Čelní stranu z velké části zabírá IPS displej s 6,3palcovou úhlopříčkou a ochranným sklíčkem Gorilla Glass 5. Displej má tenké rámečky, ve větším prostoru pod panelem je drobné logo značky Redmi, naopak v horní části je malý kapkovitý výřez. Novinka nebude mít nouzi o výkon, který zajistí moderní osmijádrový Snapdragon 665 a 4GB operační paměť. Pro vaše data bude připravena 128GB interní paměť. V případě nedostatku místa budete moci využít slot pro paměťové karty.
Prostředí má pod palcem stále ještě nejnovější Android 9.0 Pie a nadstavba MIUI 10. O zabezpečení se může postarat čtečka otisků, která má své místo na zadní straně. Potěší zachování 3,5mm jacku a také USB-C. U konektivity zůstaneme, neboť Note 8T nabízí oproti starším kouskům navíc NFC, tudíž s ním bude možné bezkontaktně platit pomocí Google Pay.
Přesouváme se k fotoaparátům. Na zadní straně najdeme hned čtyři, což je na střední třídu působivé. Hlavní práci zde odvádí 48megapixelový snímač se světelností f/1.8. Dále nechybí 8megapixelový ultraširokoúhlý fotoaparát. Kdo očekává teleobjektiv, bude zklamán. Bohužel chybí. Třetí i čtvrtý fotoaparát má pouze 2 megapixely a první slouží k makro snímkům, druhý naopak pro potřeby portrétního režimu. Zbývá doplnit, že čelní fotoaparát má 13 megapixelů a světelnost f/2.2. Baterie disponuje kapacitou 4 000 mAh a podporou 18W nabíjení.
Nové Redmi Note 8T se podívá na český trh a nejlépe vybavená verze se 128GB pamětí vyjde na 5 990 Kč. Sáhnout budete moci po verzi se 4GB RAM a 64GB úložištěm za 5 499 Kč, případně nejslabší variantě se 3GB RAM a 32GB úložištěm za 4 999 Kč. Dostupnost je například v obchodě Alza.cz plánována na listopad 2019.

        Kompletní specifikace
      
