
# Στο έλεος του θεού πρόσφυγες-Με δάκρυα στα μάτια μιλούν στην κάμερα του ΣΙΓΜΑ

Published at: **2019-11-06T15:14:00+00:00**

Author: **SigmaLive**

Original: [SIGMALIVE](https://www.sigmalive.com/news/local/596024/sto-eleos-tou-theou-prosfygesme-dakrya-sta-matia-miloun-stin-kamera-tou-sigma)

Στο έλεος του Θεού αφέθηκαν πρόσφυγες, οι οποίοι διαμένουν σε ετοιμόρροπες πολυκατοικίες σε συνοικισμούς, ενώ ηλικιωμένοι είναι στην ουσία εγκλωβισμένοι στο σπίτι τους καθώς δεν υπάρχουν ανελκυστήρες που θα διευκόλυναν τις μετακινήσεις τους.  Η κάμερα του ΣΙΓΜΑ βρέθηκε στον προσφυγικό συνοικισμό των Λατσιών, όπου ένοικοι των πολυκατοικιών, με δάκρυα στα μάτια, περιέγραψαν τις δυσκολίες που αντιμετωπίζουν.  Μιλώντας στην εκπομπή του ΣΙΓΜΑ «Μεσημέρι και Κάτι» ο Δήμαρχος των Λατσιών, Χρίστος Πιτταράς, ανέφερε ότι το πρόβλημα υφίσταται εδώ και χρόνια.  Οι πρόσφυγες δεν είναι πολίτες δεύτερης κατηγορίας, οι συνθήκες είναι άθλιες και επικίνδυνες, σημείωσε, ενώ πρόσθεσε πως σε ενδεχόμενο σεισμού υπάρχει πιθανότητα οι πολυκατοικίες να μην «αντέξουν».  Απευθυνθήκαμε στην πολεοδομία, στα κόμματα και στη Βουλή, ωστόσο φαίνεται ότι οι διαδικασίες κολλούν στα γρανάζια της γραφειοκρατίας.  Δεν υπάρχει ανελκυστήρας ενώ παλαιότερα τμήμα της οροφής έπεσε πάνω στο εγγονάκι ηλικιωμένης, είπε.  Εμφανώς απελπισμένοι, οι κάτοικοι ανέφεραν ότι οι ζωές τους κινδυνεύουν, ενώ ζουν υπό τον φόβο καθημερινά.  Με δάκρυα στα μάτια, η 89χρονη κ. Βασιλικη, η οποία είναι καθηλωμένη τα τελευταία δύο χρόνια σε αναπηρικό καροτσάκι, ανέφερε ότι παρακάλεσε τις αρμόδιες αρχές για να φτιάξουν ράμπα ώστε να μπορεί να διακινείται, ωστόσο αυτό δεν έγινε.  Με σύνταξη των 350 ευρώ, επιδιόρθωσε η ίδια ζημιές στο σπίτι της.  Ο Βουλευτής του ΔΗΣΥ Ονούφριος Κουλλά, ανέφερε ότι σχεδόν σε όλους τους συνοικισμούς επικρατεί η ίδια κατάσταση και οι διαδικασίες για επίλυση των ζητημάτων πρέπει να επιταχυνθούν. Πρέπει να βρούμε νέες ιδέες που θα δώσουν άμεσες λύσεις, είπε.  Η Προϊστάμενη του κλάδου Κατασκευών Κυβερνητικών Οικισμών του Τμήματος Πολεοδομίας, Ειρήνη Γιαννακού, αναφέρει ότι προφανώς και υπάρχουν προβλήματα.  Πριν από είκοσι χρόνια αρχίσαμε τα προγράμματα επιδιορθώσεων και ριζικής βελτίωσης σε οκτώ οικισμούς, ανέφερε.   
