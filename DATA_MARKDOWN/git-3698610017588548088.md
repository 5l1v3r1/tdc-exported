
# За п'ять років Україна відповідатиме критеріям членства у ЄС - віце-прем'єр Кулеба

Published at: **2019-11-07T12:56:00+00:00**

Author: ****

Original: [DT.ua](https://dt.ua/ECONOMICS/za-p-yat-rokiv-ukrayina-vidpovidatime-kriteriyam-chlenstva-u-yes-vice-prem-yer-kuleba-328812_.html)

На даний час близько 14 тисяч компаній торгують з країнами ЄС. Щоб показники зростали, потрібно допомагати бізнесу у пошуку контактів в Євросоюзі. Про це в ході конференції "Торгові війни: мистецтво захисту" заявив Дмитро Кулеба, віце-прем'єр з питань європейської та євроатлантичної інтеграції України.
"Ми не хочемо, щоб євроінтеграція як така була нашою метою. Мета євроінтеграції - об'єднати бізнес та людей. Зараз, зокрема, ми працюємо над розширенням нашої номенклатури експортної продукції до ЄС. Зараз у нас 14 тисяч компаній торгують з країнами ЄС. Цей показник може і має зрости, але для цього ми маємо допомагати бізнесу знаходити контакти та виходити на ринок союзу", - зазначив він.
За словами Кулеби, крім роботи над досягненням критеріїв відповідності ЄС, Україна має працювати і над трансформацією самої Угоди про асоціацію. Мова не йде про зміну угоди, але про певну модернізацію, яка б дозволили угоді відповідати викликам сучасності.
"Ми не говоримо про перегляд угоди. Перегляд - це завжди ризики, оскільки, він передбачає складання угоду з "нуля". Але модернізація  потрібна.  Угода про асоціацію формувалася у зовсім іншій реальності. Саме тому ми говоримо про приведення її у відповідність до сьогодення. Оскільки світ змінюється, ринки змінюються, процеси дуже швидкі і положення угоди мають бути актуалізовані. Ми над цим працюємо. Зараз ми запропонували ЄС, наприклад, укласти новий  юридичний додаток до угоди, у якому йтиметься про боротьбу з корупцією, захист персональних даних тощо. Це, до речі, також має спростити вихід наших виробників на ринок ЄС", - зазначив віце-прем'єр.
У ході зустрічі з генсеком НАТО Єнсом Столтенбергом у Брюсселі 4 червня президент Володимир Зеленський підтвердив відданість України курсу на членство в НАТО і Євросоюзі, пославшись на відповідні норми Конституції.
У той же час, під час передвиборної кампанії і після неї Зеленський заявляв, що підтримує співпрацю з НАТО, але питання членства України в Альянсі вважає за необхідне винести на референдум.
Нагадаємо, 21 лютого набули чинності зміни до Конституції щодо стратегічного курсу України на набуття повноправного членства в НАТО та ЄС.
У лютому Верховна Рада звернулася до держав-членів НАТО із закликом підтримати наміри України отримати членство в Альянсі і на саміті НАТО в Лондоні в грудні 2019 року розпочати формальний діалог про надання ПДЧ.
