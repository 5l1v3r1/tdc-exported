
# اهدای اعضای بدن نوجوان 16 ساله‌ به 3 بیمار در خوزستان

Published at: **2019-11-04T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696670/%D8%A7%D9%87%D8%AF%D8%A7%DB%8C-%D8%A7%D8%B9%D8%B6%D8%A7%DB%8C-%D8%A8%D8%AF%D9%86-%D9%86%D9%88%D8%AC%D9%88%D8%A7%D9%86-16-%D8%B3%D8%A7%D9%84%D9%87%E2%80%8C-%D8%A8%D9%87-3-%D8%A8%DB%8C%D9%85%D8%A7%D8%B1-%D8%AF%D8%B1-%D8%AE%D9%88%D8%B2%D8%B3%D8%AA%D8%A7%D9%86)

اعضای بدن زنده‌یاد ولید هاشمی نوجوان ۱۶ ساله‌ اهوازی به زندگی سه بیمار نیازمند عضو اهداء شد.
به گزارش خبرگزاری فارس به نقل از روابط عمومی بیمارستان گلستان اهواز، زنده‌یاد ولید هاشمی، نوجوان ۱۶ ساله که بر اثر سانحه رانندگی دچار مرگ مغزی شده بود، با رضایت خانواده وی در این بیمارستان به سه بیمار نیازمند عضو پیوند زده شد.
دکتر عباس چنانه معاون دفتر فراهم آوری و هماهنگی پیوند اعضاء دانشگاه جندی شاپور اهواز، در این باره گفت: به لطف پروردگار و تلاش تیم پیوند دانشگاه علوم پزشکی جندی شاپور اهواز، به رهبری دکتر امین بحرینی، چهاردهمین عمل موفقیت‌آمیز پیوند کبد در خوزستان انجام شد.
وی در بخش دیگری افزود: اعضای این جوان، به بانوی خوزستانی نیازمند کبد، و دو بیمار دیگر که نیازمند پیوند کلیه‌ بودند، اهدا شد.
چنانه با اشاره به اینکه این هشتمین عمل اهدای عضو در سال جاری است، اظهار داشت: اما آمار مرگ مغزی با میزان رضایت خانواده‌ها به اهداء عضو به هیچ‌وجه قابل قیاس نیست و فرهنگ سازی در این زمینه، نیازمند یاری همه‌ جانبه دستگاه‌ها و رسانه‌های ذیربط است.
یادآور می‌شود؛ سوم آبان‌ماه نیز اهدای عضو جوان ۱۸ ساله مرگ مغزی اهل امیدیه در بیمارستان گلستان اهواز انجام شد.
