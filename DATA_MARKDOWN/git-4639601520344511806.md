
# Κορκίδης : Οι επιχειρήσεις προσδοκούν ένα πλαίσιο που θα τους επιτρέψει να αναπνεύσουν

Published at: **2019-11-05T09:48:02+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/05/finance/korkidis-oi-epixeiriseis-prosdokoun-ena-plaisio-pou-tha-tous-epitrepsei-na-anapneysoun/)

Το νέο φορολογικό νομοσχέδιο, που πρόκειται να κατατεθεί στη Βουλή εντός του μήνα, αναμένεται να περιλαμβάνει διατάξεις οι οποίες αφορούν στο σύνολο των φορολογούμενων και θα σηματοδοτούν τη μετάβαση σε μια εποχή σταδιακής αποκλιμάκωσης των φορολογικών βαρών.
Ο επιχειρηματικός κόσμος της χώρας, σημειώνει ο πρόεδρος του Εμπορικού και Βιομηχανικού Επιμελητηρίου Πειραιά (ΕΒΕΠ), Β. Κορκίδης, προσδοκά στη δημιουργία ενός φορολογικού πλαισίου με αναπτυξιακή προοπτική, που θα επιτρέψει στις επιχειρήσεις, ανεξαρτήτως μεγέθους, να «αναπνεύσουν» και ικανού να προσελκύσει νέες επενδύσεις από το εσωτερικό αλλά και το εξωτερικό, που τόσο έχει ανάγκη η οικονομία της χώρας.

        Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι
      
Ένα αναπτυξιακό, δίκαιο και με προσδιορισμένους ορίζοντες φορολογικό ήταν και παραμένει το μόνιμο και διαχρονικό αίτημα του παραγωγικού ιστού της χώρας, που πρέπει επιτέλους να ικανοποιηθεί. Ένας μικρότερος φορολογαριασμός και λιγότερα βάρη για τους μικρομεσαίους και τις επιχειρήσεις, σημαίνει πάρα πολλά για τους περισσότερους, επισημαίνει ο κ. Κορκίδης.
Οι διατάξεις του νέου φορολογικού νομοσχεδίου, που αναμένεται να βρεθούν στο επίκεντρο του ενδιαφέροντος των φορέων, όταν τεθεί σε δημόσια διαβούλευση πριν πάρει τον δρόμο προς τη Βουλή για να ψηφιστεί στο τέλος του μήνα, είναι οι εξής:
1.Ηλεκτρονικές συναλλαγές ίσες με το 30% του εισοδήματος θα πρέπει να διενεργούν από το 2020, εκτός από τους μισθωτούς, συνταξιούχους και αγρότες, και οι ελεύθεροι επαγγελματίες-αυτοαπασχολούμενοι.
2.Πέναλτι φόρου 22% θα επιβάλλεται σε όσους δεν θα καταφέρουν να εμφανίσουν το απαιτούμενο ποσό των ηλεκτρονικών συναλλαγών. Ο συντελεστής φόρου 22% θα επιβάλλεται στη διαφορά μεταξύ των απαιτούμενων και εκδοθεισών e-αποδείξεων.
3.Το αφορολόγητο αυξάνεται κατά 1.000 ευρώ για κάθε παιδί και όχι μόνο για τα πρώτα 4 παιδιά.
4.Με τη νέα φορολογική κλίμακα όσοι έχουν χαμηλά εισοδήματα θα έχουν μείωση της φορολογικής επιβάρυνσης κατά 20%, ενώ άνω των 20.000 ευρώ μείωση του συντελεστή κατά 1 μονάδα. Όσο για τις επιχειρήσεις, και ιδιαίτερα στις μικρομεσαίες η ωφέλεια θα φτάνει έως το 41%.
5.Η νέα πάγια ρύθμιση θα προβλέπει 24 και 48 δόσεις, αντί 12 και 24. Οι δόσεις θα καθορίζονται με εισοδηματικά κριτήρια ενώ το επιτόκιο, που επιβαρύνει τη ρύθμιση, θα αυξάνεται ανάλογα με τον αριθμό των δόσεων.
6.Εντός του 2020 θα είναι έτοιμο το νέο πλέγμα μέτρων και κινήτρων με στόχο την αντικατάσταση του στόλου των παλαιών αυτοκινήτων με νέα ΙΧ αντιρρυπαντικής τεχνολογίας.
7.Αποσύνδεση του υπολογισμού των ασφαλιστικών εισφορών με το δηλωθέν εισόδημα και κατάργηση της «ασφαλιστικής φορολογίας», όπως απαιτεί η απόφαση του ΣτΕ.
Το Επιμελητήριο πιστεύει πως στην κυβέρνηση έχουν πρόθεση στο νέο φορολογικό νομοσχέδιο, να κάνουν τις απαραίτητες παρεμβάσεις για να δώσουν «ανάσα» στη μεσαία τάξη, που συρρικνώθηκε από την υπερφορολόγηση των τελευταίων ετών.
Ο κ. Κορκίδης, καταλήγει πως η αύξηση της συνέπειας βοηθά τη μείωση της φορολογίας και επιμένει πως, με κάποιο τρόπο, πρέπει να αναγνωριστεί από το ΥΠΟΙΚ, αυτό που άλλωστε επιβεβαιώνει και η ΑΑΔΕ, ότι όσοι πλήρωναν φόρους εντός κρίσης, είναι οι ίδιοι 7 στους 10 που εξακολουθούν και σήμερα να πληρώνουν εγκαίρως και με συνέπεια.

        ΥΠΟΙΚ: Βελτιώσεις του πλαισίου προστασίας της κύριας κατοικίας
      
