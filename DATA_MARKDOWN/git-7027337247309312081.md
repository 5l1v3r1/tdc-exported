
# انتقاد مجدد نخست‌وزیر مالزی از تحریم‌های آمریکا علیه ایران

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696610/%D8%A7%D9%86%D8%AA%D9%82%D8%A7%D8%AF-%D9%85%D8%AC%D8%AF%D8%AF-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1-%D9%85%D8%A7%D9%84%D8%B2%DB%8C-%D8%A7%D8%B2-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86)

نخست وزیر مالزی با انتقاد از تحریم‌های آمریکا علیه ایران گفت که اعمال تحریم‌های یک‌جانبه علیه یک کشور خلاف قانون است.
به گزارش ایسنا، ماهاتیر محمد نخست وزیر مالزی امروز (یک‌شنبه) در حاشیه برگزاری نشست آسه‌آن به انتقاد از تحریم‌های آمریکا پرداخت و گفت که در نتیجه همین تحریم‌ها مالزی دیگر نمی‌تواند با ایران که یکی از بزرگ‌ترین شرکای تجاری‌اش است، داد و ستد کند.
بنابر گزارش پایگاه خبری مالزیا تودی، ماهاتیر محمد در ادامه تصریح کرد: زمانی که شما علیه کشوری تحریم وضع می‌کنید، تنها همان کشور را هدف قرار نمی‌دهید بلکه سایر افرادی که با آن کشور تجارت می‌کنند نیز صدمه می‌بینند.
وی افزود: هیچ قانونی در سازمان ملل وجود ندارد که اجازه دهد وقتی یک کشور از کشوری دیگر ناراصی است، بتواند علیه کشور مورد نظرش و سایرین تحریم اعمال کند. این کار خلاف قانون است.
ماهاتیر محمد همچنین گفت که به همین دلیل، مالزی نیز اکنون هدف تحریم قرار گرفته است.
نخست وزیر مالزی اخیرا نیز با محکوم کردن "زورگویی برخی کشورهای قدرتمند" اعلام کرد که کشورش برای بستن حساب‌های بانکی اشخاص و شرکت‌های ایرانی تحت فشار زیادی قرار گرفته است. او گفته بود: ما را مجبور کردند تا زندگی را بر مردم ایران دشوارتر کنیم.
