
# 
        اردیسم، دکان جدید کاسبان معنویت
      

Published at: **2019-11-03T21:59:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637927/%D8%A7%D8%B1%D8%AF%DB%8C%D8%B3%D9%85-%D8%AF%DA%A9%D8%A7%D9%86-%D8%AC%D8%AF%DB%8C%D8%AF-%DA%A9%D8%A7%D8%B3%D8%A8%D8%A7%D9%86-%D9%85%D8%B9%D9%86%D9%88%DB%8C%D8%AA)

گروه اجتماعی: دیر زمانی است که به علت روحیه دین داری مردم ایران اسلامی، فرقه های مذهبی و گروه های اعتقادی گوناگونی در قالب های مختلف در مملکت مان ایجاد شده و تلاش می کنند که برای خود یار و ایمان آورنده جمع کنند. یکی از این فرقه ها که اخیرا کار خود را گسترش داده است، اردیست ها هستند.
به گزارش بولتن نیوز، اردیست ها کسانی هستند که دوستدار و پیروی اندیشه های فردی به نام ارد بزرگ در کتاب سرخ می باشند. آنها می گویند: هشت جمله زیر، روح کلی حاکم بر حکمت اردیسم است:
1- اگر پایکوبی و شادی نباشد، جهان را ارزش زیستن نیست.2- زندگی بدون آزادی، شرم آور است.3- تا چیزی از دست ندهی چیز دیگری بدست نخواهی آورد این یک هنجار همیشگی است.4- آنانیکه همیشه در آرامش هستند لاابالی ترین آدمهایند.5- رسیدن به راستی و درستی چندان سخت و پیچیده نیست کافیست کمی به خوی کودکی برگردیم.6- دشمنی و پادورزی، به آدم خردمند انگیزه زندگی می دهد.7- اگر می خواهی بزرگ شوی، از کردار نیک دیگران فراوان یاد کن.8- عشق به میهن نشان پاکی روان آدمی ست.بر این اساس اردیست ها به سه شعار رسیده اند که عبارتند از (شادی، آزادی و میهن)
در نگاه اول شاید دیدن عبارت هایی چون شادی، آزادی و میهن پرستی برای افراد جذاب باشد. که طبیعتا برای جذب افراد به یک ایده جدید، عموما از همین شیوه یعنی تنظیم یک ویترین زیبا استفاده می کنند. اما لازم است کمی در این موارد دقیق شویم. در اینکه واقعا با کنار هم گذاشتن چهارتا جمله زیبا می توان یک فلسفه جدید خلق کرد؟
وقتی به نحله های انحرافی و جریان های کاذب اعتقادی نگاه می کنیم می بینیم که همه آنها نیز به صرف تکرار و اصرار بر چند گذاره بی ربط به هم، بدون داشتن یک ساختمان معنایی، تمام تلاش خود را کردند که یک جمعیتی از مریدان تشکیل داده تا پس از آن، به اهداف پلید دنیایی خود برسند.
سو استفاده از دخترانی که در زندگی خود احساس خلا کرده و برای رفع نیازهای به حق عاطفی و معنوی شان، درگیر چنین فرقه هایی می شوند و یا سرکیسه کردن افراد از راه تجویز اوراد و اذکار ساختگی، از جمله این سو استفاده هاست. البته در موارد حادتر، تشکیل جمعیتی برای بسیج اجتماعی افراد در بزنگاه های حساس نیز از اهداف ساخت چنین فرقه هایی است.
باید بگوییم اردیسم نیز یکی دیگر از این فرقه هاست که با کنار هم قرار دادن بی ربط چند جمله که زیباتر از آنرا در کلام بسیاری از پیامبران الهی و حتی فیلسوفان تاریخ می توان یافت، دنبال سر و شکل دادن سازمان انسانی است. خصوصا وقتی می بینیم که اصرار بر پوشیدن رنگ قرمز در هواداران ارد زیاد است، بیثشتر به این فرضیه گرایش پیدا می کنیم که بعید نیست هدف از تشکیل این فرقه نیز، بسیج افراد در زمان خاص باشد.
لذا لازم است از یکسو، رسانه ها با شفاف سازی و تاکید بر حقایق این فرقه و دیگر فرقه ها، مردم عادی را نسبت به ماهیت آنها روشن سازند و از طرف دیگر، مردم ما نیز هوشمند بوده و به این راحتی، فریب کاسبان جدید را نخورند.
انتهای پیام /#
