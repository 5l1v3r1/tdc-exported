
# Petoro: 11 av 17 letebrønner var tørre

Published at: **2019-11-04T05:16:20+00:00**

Author: **NTB**

Original: [Aftenbladet](https://www.aftenbladet.no/okonomi/i/lAaQX3/petoro-11-av-17-letebroenner-var-toerre)

Så langt i år har det blitt bom på 11 av 17 letebrønner for Petoro. Toppsjef Grethe Moen mener det begynner å haste med nye storfunn av olje og gass dersom produksjonen på norsk sokkel skal holdes oppe, skriver Sysla.
Petoro er partner på 35 felt og har eierandeler i 200 lisenser på norsk sokkel, det statlige aksjeselskapet er aldri operatør.
I år har selskapet vært partner på 17 letebrønner. Ti av disse var i Nordsjøen, fire i Barentshavet og tre i Norskehavet. 11 av brønnene har vært tørre, og funnene har ikke vært store.
– Noen kan kanskje kobles opp mot andre funn, men ingen er i nærheten av å forsvare en selvstendig utbygging, sier Moen til avisa, som viser til at mangelen på store funn lenge har vært en bekymring hos bransjen og Oljedirektoratet.
Petoro har fire leteforsøk i Norskehavet igjen i år. Den omstridte brønnen Toutatis på Trænarevet utenfor Helgelandskysten er en av disse.
Mandag forrige uke ble det kjent at Klima- og miljødepartementet opprettholder Miljødirektoratets tillatelse etter forurensningsloven for letebrønnen.
Natur og Ungdom, Bellona og Norges Kystfiskarlag vant dermed ikke fram med sin klage på et vedtak om å tillate prøveboring nær Trænarevet på Helgeland.
