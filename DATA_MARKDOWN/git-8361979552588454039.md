
# Мати Гандзюк розповіла, що сказала активістка перед смертю

Published at: **2019-11-04T16:23:00+00:00**

Author: ****

Original: [НВ](https://nv.ua/ukr/ukraine/politics/gandzyuk-pomerla-vidomi-jiji-ostanni-slova-novini-ukrajini-50051553.html)

Про це повідомляє Укрінформ.
"Коли вона помирала, останні слова, які вона сказала, коли прощалася з Гандзюком (батьком — ред.), були такі: “Я їх недооцінила, а вони мене переоцінили”. Коли він прийшов зранку до лікарні, в 8:40 Катя вже померла", - сказала Надія Гандзюк.
За словами матері загиблої, у день нападу на Катерину, коли вона йшла на роботу, в будинку було відключено ліфт й світло, а також не було води.
"У день вбивства Каті, коли вона йшла на роботу, в домі був відключений ліфт, відключене світло і не було води. І коли Катю облили кислотою, то жіночки, які працювали в невеликому магазині десь метрів 10 від місця злочину, обливали її газованою водою, змивали цю кислоту", - сказала вона.
Мати активістки зізналася, що до сих пір не може виходити на балкон, на якому лежить рюкзак Катерини.
"Він прийняв значну долю тієї кислоти, зараз це купа чорного скислого бруду. Катя померла б на місці, якби не той рюкзак. А вона ще мужньо боролася, бо було сильне бажання жити", - сказала вона.
У той же час Надія Гандзюк висловила сумнів, що відключення ліфта, води і світла було випадковим.
"Ви думаєте, що відключили воду, світло і ліфт — і вона з сьомого поверху спускалася, і ці особи дивилися на неї у віконце, як вона спускалася і стояли на сходинках, чекали її - то це не влада зробила, а наше ОСББ відключило? Я сумніваюся, дуже сумніваюся", - сказала вона.
Нагадаємо, що 4 листопада, річниця смерті активістки і співробітниці мерії Херсона Катерини Гандзюк.
Катерина Гандзюк померла в лікарні 4 листопада 2018 року. Офіційна причина смерті: поліорганна недостатність, хімічні опіки із залученням 30-39% тіла; напад з використанням хімічної речовини з метою вбивства чи нанесення ушкоджень.
31 липня 2018 року в Херсоні на неї було скоєно напад. Її облили сірчаною кислотою, в результаті активістка отримала хімічні опіки тулуба, руки і обличчя (більше 35% тіла).
У нападі на Гандзюк підозрюються п'ятеро осіб: Володимир Васянович, Микита Грабчук (йому інкримінують безпосередньо виконання), Віктор Горбунов, В'ячеслав Вишневський та Сергій Торбін.
Всі, крім Торбіна (він - можливий організатор), визнали свою провину і розповіли, що погодилися здійснити напад за грошову винагороду.
Покровський райсуд Дніпропетровської області затвердив угоду зі слідством п'яти обвинувачених і призначив їм покарання. Підозрювані отримали від трьох до шести років ув'язнення.
