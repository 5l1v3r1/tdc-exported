
# Jön a kézbe vehető szuperállampapír

Published at: **2019-11-04T07:57:16+00:00**

Author: **Infostart / MTI**

Original: [infostart](https://infostart.hu/gazdasag/2019/11/04/jon-a-kezbe-veheto-szuperallampapir)

Megkezdi a Magyar Posta Zrt. hétfőn a Magyar Állampapír Plusz (MÁP Plusz) értékesítését nyomtatott formában.
A nyomdai állampapír hat címletben, tízezer forinttól kétmillió forintig vásárolható meg közel 2200 postai szolgáltató helyen.
Az Államadósság Kezelő Központ Zrt. (ÁKK Zrt.) múlt kedden az MTI-vel közölte, hogy a Magyar Posta almegbízottként változatlan kamatfeltételekkel, az értékpapírszámlára vásárolható MÁP Plusszal azonos kamaton kínálja a nyomtatott változatot. Hétfőtől változik ugyanakkor több lakossági állampapír kamata, így az Egyéves Magyar Állampapír (1MÁP) kamata 2,5 százalékra mérséklődik, a 3 éves Prémium Magyar Állampapír (PMÁP) kamatprémiuma 1,0 százalékra, az 5 éves futamidejű papíré pedig 1,4 százalékra csökken. A forgalmazás egyéb feltételei nem változnak, az 1MÁP és a PMÁP továbbra is elérhető az államkincstár és egyes bankok, befektetési vállalkozások fiókhálózatában.
Az ÁKK várakozása szerint a nyomdai MÁP Plusz értékesítésével erősödhet a lakossági állampapírok szerepe a megtakarítási termékek piacán.

        Nyitókép: Pixabay.com
      
