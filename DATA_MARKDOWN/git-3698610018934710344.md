
# Україна готова до припинення транзиту газу з Росії – Оржель

Published at: **2019-11-05T02:51:00+00:00**

Author: ****

Original: [DT.ua](https://dt.ua/UKRAINE/ukrayina-gotova-do-pripinennya-tranzitu-gazu-z-rosiyi-orzhel-328489_.html)

Незважаючи на те, що Україна прагне зберегти доходи від транспортування російського газу через свою територію, вона цілком готова до припинення транзиту з 1 січня 2020 року, заявив міністр енергетики та захисту навколишнього середовища Олексій Оржель в ефірі програми "Свобода слова" на ICTV.
"Для України є пріоритетом отримання коштів за транспортування. Ми працюємо дуже активно з нашими європейськими партнерами, щоб підписати за новими європейськими правилами договір з Газпромом... Якщо говорити про газ – а я є безпосереднім учасником переговорів про підписання транзитного договору – ми готові до зупинки транспортування по українській території. Зараз в українських газосховищах рекордна кількість газу. Проте ми ні в якому разі не виключаємо пріоритетність підписання договору на транспортування газу", – заявив міністр.
Оржель додав, що переговорний процес повністю виключає присутність у ньому політичних процесів.
"Фактично ми використовуємо ті правила, які працюють в Європі. Нас не можна шантажувати. Якщо ми забезпечуємо транзит газу в Європу, якщо ми забезпечуємо чіткі певні обсяги, це означає постійне постачання газу на ринки Європи... Це означає, що є конкуренція і зниження ціни для європейських споживачів", – зазначив міністр.
На зустрічі 28 жовтня учасники переговорів  щодо транзиту газу з Росії до ЄС через ГТС України не досягли якихось предметних домовленостей. Зокрема Єврокомісія заявила, що відверто розчарована підсумками тристоронніх консультацій щодо газу у форматі РФ — ЄС — Україна. Заступник голови Єврокомісії з Энергосоюзу Марош Шефчович зазначив, що російська делегація на консультаціях щодо газу не готова йти на поступки.
Детальніше про переговори між "Газпромом" і "Нафтогазом" читайте у статті Алли Єрьоменко "ГТС сльозами не зарадиш" у тижневику "Дзеркало тижня. Україна".
