
# 
        Hungarikum lett a dobostorta - egy kétbalkezes inasnak köszönheti létezését
      

Published at: **2019-11-07T09:00:00+00:00**

Author: **BoBe**

Original: [www.borsonline.hu](http://www.borsonline.hu/aktualis/hungarikum-lett-a-dobostorta-egy-ketbalkezes-inasnak-koszonheti-letezeset/186056)


        Immár a világhírű magyar édesség is a hungarikumok listáját gazdagítja. De vajon mit jelent ez pontosan, lehet-e változtatni ezután az eredeti recepten, vagy kizárólag az 1884-ben megalkotott összetevőkkel lehet dolgozni? 
        Immár a világhírű magyar édesség is a hungarikumok listáját gazdagítja. De vajon mit jelent ez pontosan, lehet-e változtatni ezután az eredeti recepten, vagy kizárólag az 1884-ben megalkotott összetevőkkel lehet dolgozni?
      
A magyarság csúcsteljesítménye – ez a hungarikummá válás legfontosabb kikötése, ami Dobos C. József cukrász alkotására is igaz. A dobostortát a Hungarikum Bizottság szerdán beválasztotta az eddig meglévő hetven magyar érték mellé.
Akár egy kanállal több cukor, egy csipettel több vaníliás cukor, és máris nem lehet dobostortának hívni a süteményt. Ám egyetlen apró kilengés nincs kőbe vésve, ez pedig a csoki.
– Talán annyi le­het a kü­lönbség a dobostorták között, hogy ki milyen étcsokoládét használ az elkészítéshez. Ez a minimális eltérés az étcsokoládék százalékából adódhat: valaki 55 százalékosat, másvalaki 80 százalékosat használ – mondja a Borsnak Pataky Ádám cukrász.
Halála előtt Dobos C. József a cukrásztestület előtt felfedte a sokáig titkolt receptet, és azzal a feltétellel ruházta át, hogy csak az ipartestület tagjai használhatják fel szabadon. A recept mások számára azonban védett.
– Nem lehet rajta változtatni, mert akkor már nem lehet dobostortának elnevezni. De ez csak a hozzávalókra és az ízvilágra érvényes, a külső megjelenésben nincsenek konkrét szabályok. Mindenki úgy díszítheti a cukormázat, ahogyan a kedve tartja – mondja a Borsnak Móczár Piros­ka cukrász.
Egy népszerű magyar érték hungarikummá tételét lényegében bárki kezdeményezheti. Először egy értéktárba kell bejelenteni a szándékot, ez lehet egy helyi értéktár is, ahol nemzeti értékké nyilvánítják a felterjesztett dolgot, ami így a Magyar Értéktár része lesz. Hogy hungarikum lehessen, ezután a kiemelkedő nemzeti értékké nyilvánítását kell kérni, már a Hungarikum Bizottságnál, majd miután döntenek róla, bekerül a gyűjteménybe.
Városi legenda rovatában is megírta a Bors a pesti cukrászmester alkotásának történetét, hogy az édességet valójában kétbalkezes inasának köszönheti. A vajat köpülő fiú ugyanis só helyett tett cukrot a köpülőedénybe, így már egész más íze lett a vajkrémnek, ami nagyon tetszett Dobosnak. Elvitte a tortát az 1885-ös első Budapesti Országos Általános Kiállításra, ahol Sissi és Ferenc József is megkóstolta. A mester annyira büszke volt, hogy a sütinek a saját nevét adta.
– Más okok­ból is büszke va­gyok arra, hogy végre eljutott idáig a dobostorta. Annak idején édesapám volt az Ipartestület elnöke, és ő terjesztette fel először, hogy a dobostortát hungarikummá nyilvánítsák. Lassan, de biztosan célba ért a munkája – mondja büszkén a Borsnak Pataky Ádám.
