
# Koszmarna kontuzja Gomesa. Anulowano karę za fatalny w skutkach atak

Published at: **2019-11-05T20:05:00+00:00**

Author: ****

Original: [TVN24](https://eurosport.tvn24.pl/pilka-nozna,105/czerwona-kartka-son-heung-mina-anulowana-everton-tottenham-premier-league,983178.html)

Do dramatu doszło w niedzielnym meczu Evertonu z Tottenhamem (1:1). W 78. minucie Koreańczyk, goniąc będącego przy piłce Gomesa, wykonał wślizg. Nie trafił w piłkę, a w nogi rywala. Portugalczyk wpadł jeszcze w Serge'a Auriera i upadł z nienaturalnie wygiętą prawą stopą.
Gomes został zniesiony na noszach, Son był zrozpaczony. Sędzia Martin Atkinson najpierw pokazał mu żółtą kartkę. Potem zmienił decyzję i wyrzucił Koreańczyka z boiska.
Inaczej to widział menedżer Tottenhamu Mauricio Pochettino, który po meczu tłumaczył, że Son nie miał zamiaru zrobić krzywdy przeciwnikowi. Dlatego londyński klub odwołał się od werdyktu arbitra. Angielska Federacja Piłkarska (FA) poinformowała we wtorek o anulowaniu czerwonej kartki dla Sona. W ten sposób pomocnik Tottenhamu uniknie zawieszenia w trzech kolejnych spotkaniach.Gomes, który doznał złamania kostki z przemieszczeniem, w poniedziałek przeszedł operację. Według oświadczenia wydanego przez Everton zabieg przebiegł bez żadnych komplikacji. Następnego dnia piłkarz wyszedł ze szpitala.
Autor: kz\kwoj / Źródło: eurosport.pl
