
# Brukte pepperspray mot beruset passasjer

Published at: **2019-11-04T08:40:35+00:00**

Author: **Amanda Nordhagen Walnum**

Original: [Dagbladet.no](https://www.dagbladet.no/nyheter/brukte-pepperspray-mot-beruset-passasjer/71779838)

Litt over klokka 8.30 mandag morgen fikk politiet melding om en hendelse på Gardermoen. En mann presset seg forbi gaten på flyplassen, tok seg ut på rullebanen og deretter inn i et passasjerfly fra Air Baltic.
På Twitter beskriver politiet mannen som «full og aggressiv.»
Operasjonsleder Ronny Samuelsen sier til Dagbladet at vedkommende skal være fra Latvia. Ifølge politiet kan det virke som at mannen hadde billett, men at han ble nektet adgang.

        - Ble han opplevd som truende?
      

        - Ja, han presset seg forbi og kom seg over taxebanen og til flyet. Det er der hvor du kjører buss til flyet, forklarer operasjonslederen.
      
Mannen skal ha nektet å forlate det aktuelle flyet da politiet kom. De så seg nødt til å bruke pepperspray mot mannen for å få kontroll på ham, forklarer Samuelsen.
VG har publisert bilder fra stedet som viser at mannen bæres ut av flyet i horisontal stilling av fire politifolk.
Det aktuelle flyet måtte evakueres for passasjerer, som ble kjørt tilbake til terminalen, og rengjøres. Mannen endte på legevakten, og deretter i arresten. En jurist skal nå vurdere hvilke reaksjoner han kan vente seg.
- Det vil jo bli en del anmeldelser for dette, antar Samuelsen.

        Politiet har ikke fått melding om at noen har blitt skadet i forbindelse med hendelsen.
      
Flyet fra Air Baltic kom seg etter hvert av gårde mot Riga. Kommunikasjonssjef i Avinor, Kristian Løksa, forteller at han er kjent med hendelsen, men henviser til politiet for ytterligere kommentarer.
- Men hendelsen får ikke konsekvenser for den øvrige trafikken på flyplassen, sier Løksa til Dagbladet.
