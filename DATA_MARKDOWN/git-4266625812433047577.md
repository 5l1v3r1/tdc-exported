
# У Росії скерували до суду справу проти ексдепутата Рудьковського

Published at: **2019-11-02T10:02:00+00:00**

Author: ****

Original: [ZIK.UA](https://zik.ua/news/2019/11/02/u_rosii_skeruvaly_do_sudu_spravu_proty_eksdeputata_rudkovskogo_1682153)


        Генпрокуратура РФ скерувала до суду кримінальну справу щодо ексдепутата Верховної Ради, ексміністра транспорту України Миколи Рудьковського, обвинуваченого в нападі на російське посольство.
      
Про це повідомляє пресслужба Генпрокуратури РФ.
«Заступник Генерального прокурора Російської Федерації затвердив обвинувальний висновок у кримінальній справі стосовно громадянина України Миколи Рудьковського. Він звинувачується у скоєнні злочину, передбаченого ч. 2 ст. 360 КК РФ (участь в нападі на службові приміщення і транспортні засоби осіб, що користуються міжнародним захистом, вчинене з метою ускладнення міжнародних відносин)», – йдеться в повідомленні.
Зазначається, що після затвердження обвинувального висновку кримінальну справу направлено в Московський міський суд для розгляду по суті.
За даними російського слідства, 14 червня 2014 року Рудьковський спільно з невстановленими особами із числа забороненого в РФ «Правого сектора» взяв участь у нападі на російське посольство в Києві.
В Генпрокуратурі РФ заявляють, що метою нападу було ускладнення міжнародних відносин Російської Федерації з Україною та іншими державами.
Нагадаємо, поліція Москви торік 28 вересня затримала колишнього міністра транспорту України Миколу Рудьковського, якого в Росії оголосили в розшук у справі про напад на російське посольство в Києві в 2014 році.
 
