
# ซอมบี้แลนด์ แก๊งซ่าส์ล่าล้างซอมบี้

Published at: **2019-11-01T03:00:00+00:00**

Author: ****

Original: [เดลินิวส์](https://www.dailynews.co.th/article/739295)


        ดูหนังกับหมีสัปดาห์นี้รีวิว ภาพยนตร์แอ๊คชั่นปนสยอง ที่ต้องทำภาค 2 เพื่อฉลอง "ฮาโลวีน 2019" ใน Zombieland Double Tap เรื่องราวการผจญภัยของ 4 นักล่าซอมบี้ ที่จะมาป่วนฮาน้ำตาไหล...
      
หลังจาก "รูเบน เฟลชเชอร์" ไปทำหนังแอนตี้ฮีโร่อย่าง Venom (2018) จนโด่งดังปังเปรี้ยง ก็ได้เวลาที่เขาจะหวนกลับมาสานต่อความฮาในแบบฉบับโหดดุดิบใน  Zombieland Double Tap (2019) หรือ ซอมบี้แลนด์ แก๊งซ่าส์ล่าล้างซอมบี้ ภาคต่อจาก Zombieland (2009) ที่ใช้เวลาห่างกันถึง 10 ปี และในการกลับมาทำหนังแนวซอบบี้ครั้งนี้ คงจะไม่สนุกถ้าหากไม่ได้คนเขียนบทกัดจิกปล่อยมุกฮาน้ำตาไหลนั่นจึงทำให้ 2 คู่หู "เรต รีส" กับ "พอล เวอร์นิก" ที่เขียนบทให้ Deadpool ทั้ง 2 ภาค ลงมือเขียนร่วมกับ "เดฟ คัลลาแฮม" (ผู้เขียนบทหนังฮีโร่ Wonder Woman 1984 และ Shang-Chi and the Legend of the Ten Rings ) จนได้แนวเรื่องที่จิกกัดได้ทุกช่วง เรื่องราวของเหล่านักล่าซอมบี้จะเป็นอย่างไร สามารถติดตามกันได้ ในโรงภาพยนตร์เท่านั้นครับ 
 เรื่องย่อ Zombieland (ภาคแรก)ชายหนุ่มผู้มีนามว่า "โคลัมบัส" (รับบทโดย เจสซี ไอเซน เบิร์ก) ออกดิ้นรนตามหาเมืองที่มีความปลอดภัยไร้การโจมตีจากฝูง "ซอมบี้" (ศพติดเชื้อไวรัสที่ไล่กินเนื้อและเครื่องในมนุษย์) ระหว่างที่เขาเดินเท้าบนถนนได้เจอกับ "แทลลาแฮสซี" (รับบทโดย วูดดี้ ฮาร์เรลสัน) มือปราบซอมบี้ที่ชื่นชอบขนมปัง Twinkies ไส้ครีมหวานละมุนเป็นชีวิตจิตใจ ซึ่งระหว่างที่พวกเขาออกเดินทางไปยังดินแดนทางทิศตะวันตก ก็ได้พบกับพี่น้องสุดแสบ "วิชิต้า" (รับบทโดย เอมมา สโตน) และ "ลิตเทิลร็อก" (รับบทโดยอาบีเกล เบรสลิน) ที่ปล้นเอารถและอาวุธของพวกเขาไปจนหมดถึง 2 รอบ โดยพี่น้องคู่นี้มีจุดหมายปลายทางยังสวนสนุกแห่งหนึ่งใน รัฐแคลิฟอร์เนีย แต่เพราะ "โคลัมบัส" พยายามพูดเจรจาให้ทุกคนเห็นว่ากำลังเดินทางไปในทิศทางเดียวกัน จึงควรช่วยกันมากกว่าเพราะทุกแห่งหน เต็มไปด้วย "ซอมบี้" สุดท้ายทั้งหมดได้ช่วยกันขับรถมาจนถึง "ฮอลลีวูด" รัฐแคลิฟอร์เนีย"แทลลาแฮสซี" ออกไอเดียพากลุ่มวัยรุ่นไปยังบ้านของ "บิล เมอร์เรย์" ดาราอาวุโสชื่อดัง เพราะเชื่อว่าเขาจะมีทุกอย่างที่พวกเขาต้องการ ไม่ว่าจะเป็นอาหาร น้ำดื่ม ยานพาหนะ และอาวุธ ระหว่างสำรวจบ้านปรากฏว่า "บิล เมอร์เรย์" เจ้าของบ้านได้แต่งหน้าเป็นซอมบี้ และเลียนแบบท่าทางของพวกมัน เพื่อหลอกให้กลุ่มวัยรุ่นกลัวหลบหนีออกจากบ้าน แต่เพราะ "โคลัมบัส" เป็นนักล่าซอมบี้ปืนไว เขาใช้ลูกซองยิงเข้าอกเจ้าของบ้านถึงแก่ชีวิต...กลายเป็นเรื่องเศร้าของกลุ่มวัยรุ่นที่พลาดฆ่าคนด้วยกันเอง...หลังจัดการเรื่องศพของดาราอาวุโส ชาวแก๊งก็เตรียมแยกย้ายกันไปทำตามความฝัน โดยเฉพาะพี่น้องสองสาวที่ไม่ฟังความจากใคร ยังคงมุ่งหน้าขับรถไปยังสวนสนุกที่เต็มไปด้วยซอมบี้ ตอนนั้น "โคลัมบัส" ตกหลุมรัก "วิชิต้า" เข้าแล้ว...เขาเลือกที่จะไม่ไปไหนทั้งนั้น แล้วยังขอร้องให้ "แทลลาแฮสซี" ระดมอาวุธไปถล่มเหล่าซอมบี้เพื่อช่วยชีวิตสองพี่น้องเอาไว้ด้วย แน่นอนว่าพวกเขาทำสำเร็จ ตอนนี้เหล่านักล่าซอมบี้ทั้ง 4 ตระหนักแล้วว่า การอยู่รวมกลุ่มกันเป็นครอบครัวจะทำให้พวกเขามีความสุข และปลอดภัยในดินแดนซอมบี้แลนด์.
