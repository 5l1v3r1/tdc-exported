
# Tesla på autopilot krasjet inn i to bommer

Published at: **2019-11-03T08:33:35+00:00**

Author: **Audun Hageskal**

Original: [Dagbladet.no](https://www.dagbladet.no/nyheter/tesla-pa-autopilot-krasjet-inn-i-to-bommer/71777325)

Politiet i Oslo melder om et trafikkuhell i morgentimene på søndag. Hendelsen skjedde ved innkjøringen til Festningstunnelen på E18 i østgående felt.

        En Tesla som var satt til å kjøre med autopilot krasjet inn i to bommer på stedet.
      
- Føreren har forklart at han ikke så bommen som stengte tunnelen i forbindelse med arbeid der på nattestid. To av tre felt sperres med bom hver natt. I tillegg er det senket hastighet på stedet, forteller operasjonsleder Rune Hekkelstrand.
Ifølge politiet har føreren ikke pådratt seg skader i forbindelse med hendelsen. Førerkortet er imidlertid beslaglagt og sak opprettet. Bilen gikk det i tillegg verre med.

        - Det ble ei knust frontrute og skader i front og taket på bilen. Den er nå tauet bort, sier Hekkelstrand like før klokka 9.30.
      
Det var i en kortere periode noe kø på stedet. Det var imidlertid lite trafikk i morgentimene, så de trafikale utfordringene ble raskt løst.
Det er ikke første gang at det oppstår hendelser i trafikken i Norge med biler som kjører på autopilot. Seinest i sommer fortalte Christian Sørby i UP om en episode i Øvre Eiker, hvor de forsøkte å stoppe en bil i en trafikkontroll.

        Også den gang dreide det seg om en Tesla. Føreren hadde satt bilen på autopilot, og verken teknologien eller føreren fikk med seg at Sørby sto ute i veien.
      
- Jeg skjønte at verken bilen eller føreren så meg, så jeg kastet meg ut av veien for å komme fra det hele uten skader, fortalte Sørby til Bygdeposten.
Fører i nevnte episode innrømmet at han hadde bilen i autopilot og at han ikke fulgte godt nok med. Han ble i ettertid anmeldt i henhold til veitrafikklovens paragraf tre, som sier at enhver skal ferdes hensynsfullt og være aktpågivende og varsom så det ikke oppstår fare.
I USA har det vært langt mer alvorlige ulykker knyttet til bruk av autopilot på el-biler av samme merke. Allerede i 2016 ble det meldt om en dødsulykke hvor det ble slått fast at bruken av autopilot hadde hatt stor innvirkning på utfallet.
