
# Υπ. Παιδείας: Αυτά είναι τα 38 πανεπιστημιακά τμήματα που αναστέλλεται η λειτουργία τους

Published at: **2019-11-07T15:33:42+00:00**

Author: **neolaia.gr Team**

Original: [neolaia.gr](https://neolaia.gr/2019/11/07/auta-ine-ta-38-tmimata-pou-anastelete-i-leitoyrgia-tus/)

Το Υπουργείο Παιδείας, με απόφασή του, έδωσε «τέλος» στα πανεπιστημιακά τμήματα που επρόκειτο να λειτουργήσουν από τη νέα ακαδημαϊκή χρονιά 2020-2021.

        Δείτε αναλυτικά την ανακοίνωση που δημοσιεύτηκε στην επίσημη ιστοσελίδα του Υπουργείου.
      

        «Αναστολή και επανεξέταση νέων Τμημάτων – Συνεκτικός σχεδιασμός αλλαγών ακαδημαϊκού χάρτη
      
Το Υπουργείο Παιδείας και Θρησκευμάτων προχωρά άμεσα στην αναστολή της έναρξης λειτουργίας 38 τμημάτων Ανώτατης Εκπαίδευσης που δημιουργήθηκαν προεκλογικά για ψηφοθηρικούς λόγους από την προηγούμενη Κυβέρνηση, δίχως προηγούμενο σχεδιασμό και επαρκή τεκμηρίωση. Τα τμήματα αυτά που επρόκειτο να λειτουργήσουν για πρώτη φορά τα επόμενα χρόνια, θα επανεξεταστούν ώστε η θεσμοθέτηση και λειτουργία τους να ανταποκρίνεται σε ακαδημαϊκά κριτήρια και να υποστηρίζεται από τις αναγκαίες μελέτες, με τη συνδρομή της καθ’ ύλην αρμόδιας ανεξάρτητης αρχής.
Η Υπουργός Παιδείας και Θρησκευμάτων κα Νίκη Κεραμέως και ο Υφυπουργός κ. Βασίλης Διγαλάκης, προέβησαν στην ακόλουθη δήλωση:
«Το εκπαιδευτικό μας σύστημα και κατ’ επέκταση όλοι οι εμπλεκόμενοι σε αυτό έχουν ταλαιπωρηθεί στο παρελθόν από πελατειακές λογικές και ευκαιριακές διευθετήσεις.
Η προηγούμενη Κυβέρνηση, υπηρετώντας μικροπολιτικές σκοπιμότητες, θεσμοθέτησε πριν μερικούς μήνες μια σειρά από τμήματα σε όλη τη χώρα με προβλεπόμενη έναρξη λειτουργίας από το ακαδημαϊκό έτος 2020-21 και μετά, αναδιατάσσοντας τον ακαδημαϊκό χάρτη. Τα εν λόγω τμήματα δημιουργήθηκαν:
• χωρίς συγκεκριμένα ακαδημαϊκά κριτήρια,• χωρίς να έχουν προηγηθεί οι απαιτούμενες μελέτες σκοπιμότητας και βιωσιμότητας,• χωρίς συνεκτικό σχεδιασμό,• χωρίς καν την προηγούμενη γνώμη της Ανεξάρτητης Αρχής Διασφάλισης και Πιστοποίησης της Ποιότητας στην Ανώτατη Εκπαίδευση (ΑΔΙΠ), ενώ ο νόμος προέβλεπε τη συμβολή και της αρχής αυτής σε τέτοιου είδους αποφάσεις,• ενίοτε και με βουλευτικές τροπολογίες της τελευταίας στιγμής,υποτιμώντας έτσι τα Ιδρύματά μας και τις δυνατότητες του εκπαιδευτικού μας συστήματος.
Όπως είναι φυσικό, ορισμένα από τα νέα αυτά τμήματα αντιμετωπίζουν προβλήματα σε υποδομές και προσωπικό, χωρίς να μπορεί να διασφαλιστεί η απρόσκοπτη και εύρυθμη λειτουργία τους προς όφελος των μελλοντικών φοιτητών και της ακαδημαϊκής κοινότητας.
Για όλους τους παραπάνω λόγους, αναστέλλουμε τη λειτουργία των 38 αυτών νέων τμημάτων με νομοθετική διάταξη που θα κατατεθεί άμεσα στη Βουλή.
Στόχος μας είναι να επανεξεταστεί η ανάγκη δημιουργίας τους συνολικά από τη νέα ενισχυμένη Ανεξάρτητη Αρχή, στη βάση ακαδημαϊκών κριτηρίων και μετά από την εκπόνηση των αναγκαίων μελετών σκοπιμότητας και βιωσιμότητας. Το ίδιο θα ισχύει και για οποιαδήποτε νέα τμήματα πρόκειται να ιδρυθούν στο μέλλον, αλλά και για την αναδιάταξη του ακαδημαϊκού χάρτη εν συνόλω. Δεν είναι απλώς θέμα χρηστής και αποτελεσματικής διαχείρισης των οικονομικών πόρων της πολιτείας, αλλά πρωτίστως ευθύνη και χρέος απέναντι στους νέους και τις νέες που προσδοκούν πρόσβαση σε ποιοτικά δημόσια πανεπιστήμια και σε πτυχία με αντίκρισμα. Και παράλληλα μια ευκαιρία για να βελτιστοποιήσουμε τις αναπτυξιακές προοπτικές της τριτοβάθμιας εκπαίδευσης στη χώρα μας.
Στο πλαίσιο αυτό, εργαζόμαστε εντατικά και θα καταθέσουμε τις επόμενες εβδομάδες ένα ολοκληρωμένο πλαίσιο για τη νέα Ανεξάρτητη Αρχή για την ανώτατη εκπαίδευση. Σκοπεύουμε να την ενδυναμώσουμε και να την καταστήσουμε βασικό εταίρο διαμόρφωσης πολιτικής για την ανώτατη εκπαίδευση, αποκεντρώνοντας παράλληλα μια σειρά από εξουσίες με τη μεταφορά τους εκεί που πραγματικά πρέπει να ανήκουν. Η Παιδεία μας έχει ανάγκη από τη χάραξη μιας μακροχρόνιας στρατηγικής, στη βάση ευρύτερων συναινέσεων και με διάρκεια που υπερβαίνει τη θητεία μιας πολιτικής ηγεσίας του Υπουργείου Παιδείας και Θρησκευμάτων. Αυτό μπορεί να επιτευχθεί μόνο μέσα από την ενδυνάμωση των θεσμών και τη συνεπή τήρηση διαδικασιών.
Είναι ευκαιρία να αλλάξουμε παθογένειες ετών με τόλμη, βάζοντας τέλος σε πρακτικές που στερούν από τους νέους και τις νέες της πατρίδας μας την Παιδεία που τους αξίζει. Και στην κατεύθυνση αυτή θα αναζητήσουμε την ευρύτερη δυνατή συναίνεση, ακούγοντας τις προτάσεις όλων για το βέλτιστο τρόπο διαμόρφωσης του ακαδημαϊκού χάρτη με τις αναγκαίες διασφαλίσεις ποιότητας».

        Γεωπονικό Πανεπιστήμιο Αθηνών
      
– Υδροβιολογίας και Υδατοκαλλιεργειών (Αθήνα)
– Πολιτισμού και Αγροτικού Τουρισμού (‘Αμφισσα)
– Πληροφορικής στη Γεωργία και το Περιβάλλον (Αθήνα)
– Διαιτολογίας και Ποιότητας Ζωής (Αθήνα)

        Διεθνές Πανεπιστήμιο Ελλάδος
      
– Γεωλογίας (Καβάλα)
– Ανατολικών Γλωσσών και Πολιτισμών (Θεσσαλονίκη)
– Μουσειολογίας (Έδεσσα)
– Δημόσιας Διοίκησης (Θεσσαλονίκη)

        Εθνικό και Καποδιστριακό Πανεπιστήμιο Αθηνών (ΕΚΠΑ)
      
– Τμήμα Εκπαίδευσης Ενηλίκων (Αθήνα)
– Διατροφής και Διαιτολογίας (Ψαχνά Ευβοίας)
– Τουριστικών Σπουδών και Εναλλακτικού Τουρισμού (Ψαχνά Ευβοίας)

        Ελληνικό Μεσογειακό Πανεπιστήμιο
      
– Επιστήμης και Τεχνολογίας Τροφίμων (Ηράκλειο)
– Φυσικοθεραπείας (Ιεράπετρα)
– Επιστημών Φυσικής Αγωγής και Αθλητισμού (Αγ. Νικόλαος)
– Μηχανικών Βιοϊατρικής (Ηράκλειο)
– Χημικών Μηχανικών (Χανιά)
– Μουσικών Σπουδών (Ρέθυμνο)

        Ιόνιο Πανεπιστήμιο
      
– Εθνομουσικολογίας (Ληξούρι)
– Περιφερειακής Ανάπτυξης (Λευκάδα)
– Τμήμα Τουρισμού (Κέρκυρα)

        Πανεπιστήμιο Δυτικής Αττικής
      
– Πολιτικών Δημόσιας Υγείας (Αιγάλεω)

        Πανεπιστήμιο Δυτικής Μακεδονίας
      
– Επιστήμης Τροφίμων και Διατροφής (Φλώρινα)
– Λογοθεραπείας (Πτολεμαΐδα)
– Αγωγής και Φροντίδας στην Πρώιμη Ηλικία (Καστοριά)
– Μάρκετινγκ (Γρεβενά)
– Παραγωγής Οπτικοακουστικών Μέσων (Κοζάνη)
– Κινηματογράφου (Φλώρινα)

        Πανεπιστήμιο Θεσσαλίας
      
– Λογοθεραπείας (Λαμία)
– Αγωγής και Φροντίδας στην Πρώιμη Παιδική Ηλικία (Καρδίτσα)
– Ψυχολογίας (Βόλος)

        Πανεπιστήμιο Ιωαννίνων
      
– Μηχανολόγων Μηχανικών (Ιωάννινα)
– Επιστημών Τροφίμων και Διατροφής (‘Αρτα)
– Μετάφρασης και Διερμηνείας (Ηγουμενίτσα)

        Πανεπιστήμιο Πατρών
      
– Γεωργικής Βιοτεχνολογίας (Αγρίνιο)
– Επιστημών Φυσικής Αγωγής και Αθλητισμού (Πύργος)

        Πανεπιστήμιο Πελοποννήσου
      
– Αγροτικής Οικονομίας (‘Αργος)
– Στατιστικής και Αναλογιστικής Επιστήμης (Σπάρτη)
– Δημόσιας Υγείας (Τρίπολη)

        
          Πίνακας Τμημάτων που Αναστέλλεται η Λειτουργία τους
        
      
ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --> https://vb.me/fac486
