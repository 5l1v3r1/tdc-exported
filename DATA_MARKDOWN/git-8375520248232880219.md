
# Партія Порошенка зробила заяву щодо політичних переслідувань і обмежень свободи слова в Україні

Published at: **2019-11-01T18:33:43+00:00**

Author: ****

Original: [ГЛАВКОМ](https://glavcom.ua/news/partiya-poroshenka-zrobila-zayavu-shchodo-politichnih-peresliduvan-i-obmezhen-svobodi-slova-v-ukrajini--637102.html)

Порушення кримінальних проваджень за висловлювання члена фракції «Європейська солідарність» Софії Федини та волонтера Марусі Звіробій є переслідуванням за погляди та обмеженням свободи слова в Україні. Про це йдеться у заяві політсили, яку вони оприлюднили сьогодні.

        Далі публікуємо увесь текст заяви «Єфропейської солідарності»:
      

        Звертаємо увагу, що переслідування за висловлювання порушують статтю 34 Конституції України, яка гарантує кожному громадянину «право на свободу думки і слова, на вільне вираження своїх поглядів і переконань».
      

        Неприпустимим є коментар генерального прокурора, який дозволив собі проігнорувати презумпцію невинуватості і вже «призначив» винною Софію Федину. 
      

        Водночас ігноруючі факт держзради депутата від «Слуги Народу» Євгена Шевченка за його висловлювання в ефірі кремлівських телеканалів, з  використанням  риторики країни агресора щодо учасників протестних мітингів – ветеранів і волонтерів АТО / ООС.
      

        Кричущими є  і погрози журналістам в’язницею до 7-ми років з трибуни Верховної Ради народного  депутата фракції «Слуга Народу» Богдана Яременко.
      

        Нагадуємо, коли теперішній народний депутат від президентської партії Олександр Дубинський погрожував отруїти газом форум, де був президент, прем’єр, спікер і майже тисяча учасників – проти нього не порушувалось кримінальне провадження за тероризм і погрозу вбивством.
      

        Теперішній президент, як ніхто інший користувався повною свободою слова. Його ніхто не переслідував ні за сцени розстрілу парламенту, ні за похорони діючого глави держави, ні за порівняння України з повією. Навіть такі екстравагантні форми критики безкарно існували, бо справжня свобода слова є надбанням України, що відрізняє її від Росії та інших недемократичних країн.
      

        Вимагаємо закрити кримінальні провадження – не зачіпайте демократії в Україні, бо переслідуючи свободу слова ви зазіхаєте на зміну конституційного ладу.  Адже такі підходи точно віддаляють Україну від Європи , руйнуючі її імідж  та  створюють атмосферу, аналогічну північному сусідові.
      
Зазначимо, як сьогодні стало відомо, що справою народного депутата від «Європейської солідарності» Софії Федини, яка розкритикувала спілкування президента Володимира Зеленського з добровольцями, буде займатися Державне бюро розслідувань.
Раніше в п'ятницю Генеральний прокурор Руслан Рябошапка підтвердив відкриття кримінальної справи проти Федини. 
Відзначимо, що заяву на Федину написав депутат з фракції Слуга народу Олександра Качура.
Нагадаємо, обговорюючи розмову Зеленського з добровольцями в Золотому, Федина і волонтер Маруся Звіробий висловили припущення, що під час однієї з таких поїздок президент може потрапити під обстріл або стати жертвою замаху.
