
# Σταϊκούρας για την αναβάθμιση της πιστοληπτικής ικανότητας της χώρας από τον DBRS: Στόχος η επιστροφή της οικονομίας στην πλήρη κανονικότητα

Published at: **2019-11-03T11:53:00+00:00**

Author: ****

Original: [enikos.gr](http://www.enikos.gr/politics/681969/staikouras-gia-tin-anavathmisi-tis-pistoliptikis-ikanotitas-tis-c)

"Ένας ακόμη οίκος πιστοληπτικής αξιολόγησης, ο DBRS (αναγνωρισμένος από την Ευρωπαϊκή Κεντρική Τράπεζα), προχώρησε στην αναβάθμιση της χώρας, με την προοπτική της πλέον να διαμορφώνεται από «σταθερή» σε «θετική»" δήλωσε ο υπουργός Οικονομικών, Χρήστος Σταϊκούρας.
"Αυτή η εξέλιξη είναι το αποτέλεσμα τόσο μακροχρόνιων θυσιών της ελληνικής κοινωνίας όσο και μεθοδικών πρωτοβουλιών της σημερινής Κυβέρνησης. Όπως χαρακτηριστικά αναφέρει –στην έκθεσή του – και ο οίκος αξιολόγησης, έχει σημειωθεί πρόοδος σε σχέση με την προηγούμενη αξιολόγηση" πρόσθεσε.
"Υπάρχει μία νέα Κυβέρνηση με ισχυρή δέσμευση να υλοποιήσει το μεταρρυθμιστικό της πρόγραμμα, η ενεργητική διαχείριση του δημοσίου χρέους έχει εδραιώσει την πρόσβαση στις αγορές, αποπληρώνεται το ακριβό μέρος του δανείου του ΔΝΤ, υπήρξε πλήρης άρση των capital controls, ενώ επιπλέον το πρόγραμμα «Ηρακλής» αναμένεται να συμβάλλει στην προσπάθεια των τραπεζών να μειώσουν τα «κόκκινα δάνεια» στα χαρτοφυλάκιά τους. Το οικονομικό επιτελείο της Κυβέρνησης συνεχίζει την προσπάθεια, βήμα– βήμα, με στόχο την επιστροφή της οικονομίας στην πλήρη κανονικότητα" κατέληξε ο υπουργός Οικονομικών.
