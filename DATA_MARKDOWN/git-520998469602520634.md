
# Олексій Гончарук: Так, як було, не буде

Published at: **2019-11-02T12:26:00+00:00**

Author: ****

Original: [Погляд](https://pogliad.ua/news/bukovina/oleksiy-goncharuk-tak-yak-bulo-ne-bude-379700)

Виліт рейсу урядового «борта» з прем'єр-міністром Олексієм Гончаруком, який запланував 24 жовтня відвідати Буковину з робочим візитом, перенесли через складні погодні умови. І не лише ця складова підігрівала інтригу. Адже Буковиною ширилися чутки, ніби прем'єр, нарешті, привезе і представить буковинцям нового голову виконавчої гілки влади краю, оскільки краєм майже рік керує виконуючий обов’язки керівника області.
Попри все, Міжнародний митний пункт пропуску «Порубне», на роботу якого є багато нарікань, Гончарук разом із головою Державної митної служби Максимом Нефьодовим все-таки відвідав. А от три різні зустрічі з представниками бізнесу, органів місцевого самоврядування та ЗМІ об’єднали в одну півгодинну дискусію, що відбулася у Чернівецькому національному університеті.
Зайшовши до Мармурової зали, Олексій Гончарук попросив вибачення й одразу застеріг: до відльоту літака на Київ є пів години, тому відповіді на запитання будуть лаконічні.
У глави Уряду поцікавилися, як нова влада планує боротися із корупцією загалом та що важливо для Буковини, у сферах лісового господарства й митної служби зокрема. Відповідь і справді була лаконічною: «От чому ми сюди прилетіли? Хотіли подивитися на пропускні пункти і поговорити з вами (представниками бізнесу, – А. І.). Порядок наведете саме ви. Ми з Києва можемо тільки допомогти, спробуємо подолати корупцію на центральному рівні. Тут у вас також багато людей, яких потрібно усувати. Підказуйте нам, давайте інформацію, приймайте рішення самостійно. Будуть у вас місцеві вибори – робіть розумний вибір. Ми з лісом точно розберемося», – наголосив урядовець.
Не обминули присутні на зустрічі й тему про скандальне звільнення керівника Чернівецької митниці Миколи Салагора. Тим більше, що Гончарук і Нефьодов повернулися зі свіжими враженнями з митного пункту пропуску «Порубне».
На це запитання прем’єр відповів, що зараз багато посадовців, котрі не хочуть, аби їх звільнили, і щосили тримаються за свої крісла, плануючи пересидіти, домовитися. Наша відповідь дуже проста: «Не спра-цю-є!». А щодо пана Салагора, то багато чув про нього та його вплив. Ми ще раз сьогодні зібрали нараду на митниці і дали всім абсолютно простий сигнал: «Так, як було, не буде». Є нова структура, новий орган, який отримає повноваження впродовж місяця. Це питання декількох тижнів».
Не обійшлося й без погроз звільнення. Олексій Гончарук привселюдно висловив претензії щодо роботи прокурора області Олега Соболя. «Ви вже нібито два роки працюєте, а «контрабас» досі є. Я би вас звільнив уже давно. Про це пораджуся з Генеральним прокурором. Вибачте, нічого особистого. Але вважаю, що прокуратура повинна боротися з контрабандою».
Оскільки часу на довгі дискусії не було, то детальніші враження Гончарук розмістив на своїй інстаграм-сторінці. «До нашого візиту на Порубному, вочевидь, добряче підготувалися: ні людей, ні машин на самому пункті не було. Зате черги на під‘їзді бувають кілометрові. Водії кажуть, що іноді стоять на кордоні по декілька діб! І так на всіх пунктах, не тільки на цьому… Так не має бути, – зазначив урядовець. – Я доручив новому керівнику Митної служби Максиму Нефьодову вирішити проблему із досі незапущеними стаціонарними сканерами на митних пунктах, які дали б абсолютно нові можливості у боротьбі з контрабандою. Із семи сканерів, які закупила ДФС, жоден не працює».
Власне, як і немає достойних під’їзних шляхів до митних пунктів пропуску.
«Гроші на реконструкцію під’їзних шляхів до пунктів виділено рік тому – невідомо де вони. Грошей нема, доріг – нема! Прошу Генпрокурора взяти під свій контроль цю ситуацію, щоб винні були покарані, – написав він. «За час експерименту з фінансування реконструкції доріг митницею до спецфонду Чернівецької області було спрямовано кошти з дорожнього фонду. Це мільйони гривень».
Крім того, Гончарук наголосив, що приміщення для запуску оновленої Буковинської митниці не належить державі, а є у приватній власності. «Даю тиждень заступнику начальника Чернівецької митниці ДФС Олександру Кулінському, мерові Олексієві Каспруку та в. о. губернатора Михайлові Павлюку знайти приміщення, де можна буде розмістити митницю й інфраструктуру для митного оформлення. За 7 днів чекаю на звіт», – заявив він.
Двояке враження склалося від почутого. Було багато обіцянок і погроз. Очевидно, манеру президента спілкуватися на зустрічах з людьми перейняли його підлеглі. Проте реальних змін у житті українці наразі не відчули, хоча давно минули 100 днів правління
У кулуарах зустрічі в ЧНУ ми поцікавилися у генеральних директорів БФ «Чернівціжитлобуд» Володимира Мороза та ТОВ «Родничок» Івана Семенюка, чи відчув бізнес якісь перспективи із приходом нової влади. «Ні» - була відповідь. На запитання: «Чи маєте надію на позитивні зміни?» – тільки посміхнулися. Мовляв, життя покаже.
Анатолій ІСАК
