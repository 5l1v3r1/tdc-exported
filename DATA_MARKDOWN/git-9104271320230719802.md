
# Sono rimaste senza casa a causa di un incendio: solidarietà dei Biellesi e del mondo del basket

Published at: **2019-11-01T11:30:35+00:00**

Author: ****

Original: [LaProvinciaDiBiella.it](https://laprovinciadibiella.it/attualita/sono-rimaste-senza-casa-a-causa-di-un-incendio-solidarieta-dei-biellesi-e-del-mondo-del-basket)

Sono rimaste senza casa, ma non sono da sole.Nel dramma inimmaginabile della perdita della loro abitazione, devastata da un incendio, Ania Lulek e le sue due figlie hanno trovato la solidarietà dei biellesi.In tanti in questi giorni stanno dando il loro piccolo grande contributo per aiutare questa famiglia. Non solo amici e vicini di casa – che le stanno ospitando -, ma anche persone sconosciute. C’è chi ha donato lenzuola, chi capi d’abbigliamento per la stagione fredda che sta per arrivare e chi ha scelto la via di una piccola donazione economica, che servirà a finanziare il futuro acquisto di una nuova casa.Anche il mondo di Pallacanestro Biella non è rimasto indifferente, anche perché una delle persone coinvolte, la diciottenne Alessandra Gaudiano, fa parte dello staff della società di via XX settembre: ogni domenica sostiene i colori rossoblù e anima il Forum in qualità di cheerleader.Nei giorni scorsi, dunque, la “Biella Family” ha lanciato un’iniziativa per sostenere lei e la sua famiglia. In occasione della prossima partita  casalinga dell’Edilnol, sarà possibile contribuire economicamente a un’apposita raccolta fondi.Una prima “colletta” dei tifosi c’è già stata mercoledì 30 ottobre quando i ragazzi di coach Galbiati hanno ospitato il Tortona. L’iniziativa sarà replicata domenica 10 novembre, nel match contro Trapani.  «Fai canestro insieme a noi donando un piccolo contributo», recita l’appello delle amiche cheerleader della Biella Baby Bears.Iniziative e attestati di solidarietà che sono stati particolarmente apprezzati dalla famiglia biellese in questo difficile momento.«Ringrazio tantissimo tutti coloro che ci stanno aiutando – sottolinea Alessandra Gaudiano -, molte persone stanno cercando di darci una mano come possono. Ringrazio tanto Pallacanestro Biella per il grande sostegno economico e morale, così come i giocatori e la curva Barlera. Ma non solo loro, anche tutti i conoscenti e le associazioni che ci stanno aiutando dimostrandoci vicinanza».Il devastante incendio che ha distrutto il tetto e due piani della loro casa di Sagliano Micca, in via Garibaldi, è divampato nel tardo pomeriggio di mercoledì 23 ottobre. Le cause sono ancora in fase di accertamento.L’unica certezza è che quando il rogo è stato domato dell’abitazione rimaneva soltanto il piano terra, comunque dichiarato inagibile.Alessandra e sua madre hanno riportato ustioni sul viso, la sorella invece non era in casa in quel momento. Fortunatamente le ferite riportate non sono gravi e guariranno. Anche i due gatti che vivono insieme a loro si sono salvati.
Nei giorni scorsi è stata aperta una sottoscrizione per tutti coloro che volessero dare una mano economicamente. Con il consenso delle dirette interessate, il conto è stato messo a disposizione da Bruno Antonio Varacalli, persona vicina alla famiglia. Le coordinate sono: IT69 J060 9044 8300 0000 0005 457.
