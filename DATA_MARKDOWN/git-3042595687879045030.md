
# Skrekkskade: - Det verste jeg har sett

Published at: **2019-11-03T18:15:24+00:00**

Author: **Håkon Østmoe Brandsnes**

Original: [Dagbladet.no](https://www.dagbladet.no/sport/skrekkskade---det-verste-jeg-har-sett/71778387)

Everton-spilleren André Gomes må belage seg på en lang periode på sidelinja etter det som så ut som en kollisjon mellom han og Tottenham-spillerne Son Heung-min og Serge Aurier.

        TV-kameraene valgte bevisst ikke å vise de mest eksplisitte reprisene, men det skal dreie seg om et beinbrudd.
      
Son kastet seg inn i en sein takling på portugiseren, og det så deretter ut som skaden inntraff da Gomes kolliderte med Aurier.
- Det er noe av det verste jeg har sett, sa TV 2-kommentator Kasper Wikestad på direkten om de stygge scenene.
Son fikk først det gule kortet, men ble seinere vist det røde kortet av dommer Martin Atkinson.
- Son er åpenbart veldig lei seg. Uten skaden ville han ikke ha blitt vist det røde kortet. Han bryr seg mindre om det enn å ha skadet en annen spiller så seriøst. Det er så synd, skriver BBC-profilen Gary Lineker på Twitter.
Erik Thorstvedt i TV 2s studio var helt enig med den tidligere Leicester-spissen om at det var feil å vise ut Son.

        - Det er totalt feil. Det går ikke an å gi det røde kortet på dette. VAR skal ta disse situasjonene med røde kort, og at VAR ikke griper inn her, er faktisk ganske uforståelig, sier Thorstvedt, og påpeker at det ikke er selve taklingen som gjør at Gomes skader seg.
      
Få minutter tidligere hadde Gomes gitt en albue motsatt vei til Son.
- Det kan godt være at det er en hevnaksjon for den, men hevnaksjonen er veldig, veldig liten i utgangspunktet, men så eskalerer den da han treffer Aurier, fortsetter Thorstvedt.

        Sørkoreaneren forlot banen i tårer etter den meget uheldige episoden. Aurier virket også rystet.
      
Det er bare to år siden Everton-backen Séamus Coleman pådro seg et dobbelt beinbrudd i en landskamp mellom Irland og Wales.
Dele Alli sendte Tottenham opp i føringen etter 63 minutter, men seint på overtida utliknet Cenk Tosun til 1-1.

        Saken oppdateres.
      
