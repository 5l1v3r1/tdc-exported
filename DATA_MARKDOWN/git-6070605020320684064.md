
# L'Estat inicia el procés per aixecar tots els peatges de l'AP-7 i l'AP-2 el 2021

Published at: **2019-11-05T12:07:12+00:00**

Author: ****

Original: [Ara.cat](https://www.ara.cat/economia/encarrega-afectara-aixecar-AP-7-AP-2_0_2338566250.html)

El govern espanyol ja ha iniciat els primers tràmits per quan acabin les concessions de l'AP-7 nord i l'AP-2, l'any 2021, encarregant els primers estudis. D'aquesta manera, el ministeri de Foment, ja dona per fet que en aquestes dues autopistes catalanes s'aixecaran les barreres de patge quan acabi la concessió.
El ministeri de Foment espanyol ha licitat un contracte de serveis per encarregar els estudis per saber com afectarà el trànsit i la resta de la xarxa de carreteres aixecar els peatges de Catalunya de l'AP-7 entre la Jonquera i Tarragona i el de l'AP-2 entre el Vendrell i Saragossa. La concessió d'aquests dos trams d'autopista a Abertis s'acaba el 2021.
Però no són els primers peatges que s'acaben a Catalunya. El primer tram on s'aixecaran les barreres és el de Tarragona a Alacant de l'AP-7, que quedarà liberalitzat el primer de gener del 2020. Per aquest tram el ministeri ja ha encarregat estudis, ha licitat les àrees de servei i Abertis ja ha anunciat un expedient de regulació d'ocupació que afectarà uns 140 empleats que treballen als peatges.

        El 2019 Catalunya viurà per primera vegada la fi d’un peatge
      
Els estudis licitats ara per als peatges que s'han d'aixecar el 2021 són per analitzar el trànsit i la mobilitat en l'entorn de les autopistes i veure com variarà amb la supressió dels peatges. Els estudis, segons el ministeri, han de servir per determinar quines seran les millors solucions per acomodar la xarxa de carreteres de l'Estat a la redistribució del trànsit que hi haurà.
Aquestes solucions poden incloure aspectes com la remodelació d'enllaços existents i, fins i tot, fer-ne de nous, incloent-hi la programació en el temps.
