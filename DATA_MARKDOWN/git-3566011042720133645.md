
# همدان سکوی تمرینی ووشو ندارد/ووشو یک ورزش فکری است

Published at: **2019-11-01T13:39:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543860.html/%D9%87%D9%85%D8%AF%D8%A7%D9%86-%D8%B3%DA%A9%D9%88%DB%8C-%D8%AA%D9%85%D8%B1%DB%8C%D9%86%DB%8C-%D9%88%D9%88%D8%B4%D9%88-%D9%86%D8%AF%D8%A7%D8%B1%D8%AF-%D9%88%D9%88%D8%B4%D9%88-%DB%8C%DA%A9-%D9%88%D8%B1%D8%B2%D8%B4-%D9%81%DA%A9%D8%B1%DB%8C-%D8%A7%D8%B3%D8%AA)

قهرمان ووشوی جهان با اشاره به اینکه ووشو یک رشته ورزشی فکری است و نیاز به توان هوازی بالایی دارد، گفت: مسئولان باید به ورزشکاران این رشته ورزشی توجه بیشتری داشته باشند.
به گزارش شبکه اطلاع رسانی راه دانا به نقل از عصر همدان؛ علی خورشیدی قهرمان ووشوی جهان متولد ۱۳۷۷ و اهل همدان است که توانست در سرزمین و مادر ورزش های رزمی چین میزبان را مغلوب کند و مدال طلای مسابقات را به گردن بیاویزد .
وی در گفتگو با خبرنگار ما اظهار داشت: ورزش را با کیک بوکسینگ آغاز کردم و بعد از آن وارد رشته ووشو شدم و در این رشته اردو نشین بودم و اولین سال بزرگسالان توانستم مدال طلا بگیرم.
خورشیدی ادامه داد: علت پیشرفت رشته ووشو در ایران فدراسیون منظم و منسجمی است که دارد چرا که این این فدراسیون در جذب ورزشکار و برنامه ریزی خیلی خوب عمل کرده است .
وی با اشاره به تبعیض هایی که بین ورزشکاران گذاشته می شود افزود: عدالت تا حد ممکن در این رشته اجرا می شود و کمتر شاهد تبعیض هستیم و علت آن راس هرم رئیس فدراسیون دکتر علی نژاد است که برنامه ریزی های متعدد در انسجام ورزشکاران حداکثر توان خود را به کار برده است .
قهرمان ووشوی جهان گفت: خوشبختانه در سرزمینی که مادر زاد در رشته های رزمی مهارت دارند و حدود ۱۵۰ میلیون ووشوکار دارند توانستیم با حضور ۸ ورزشکار ۸ مدال را کسب و میزبان را مغلوب کنیم .
وی ووشو را بهترین ورزش رزمی دانست و گفت: در این رشته ورزشی چون با ضربات دست و پا نیز درگیر هستند و نیاز به حداکثر تمرکز را دارد و میتوان آن را کاملترین رشته رزمی خواند .
قهرمان همدانی بیان کرد: چینی ها در این دوره از مسابقات با حداکثر آمادگی حضور پیدا کرده بودند چرا که در مسابقات قبل مغلوب شده بودند و به دنبال انتقام و رقابتی سخت بودند که با قدرت هم وارد شدند و خوشبختانه ایرانی ها مدال ها را درو کردند .
وی ادامه داد: در این مسابقات اول با ورزشکار لهستانی و در مرحله بعد با ترکیه و در مرحله سوم با لبنان و مرحله فینال را با میزبان بازی کردم و توانستم مدال طلا را کسب کنم که در این مسابقات به نیابت از امام رضا (ع) شرکت کردم .
 خورشیدی بیان کرد: در استان همدان سکوی تمرینی برای ووشو نداریم و روی تاتمی تمرین می کنیم و احتیاج به حمایت بیشتری داریم چرا که ووشو رشته ای است که توان هوازی زیادی احتیاج دارد و مثل شطرنج یک بازی فکری است .
قهرمان ووشوی جهان در پایان  از خانواده و مربیان با تجربه خود سعید زین العابدینی تقدیر و تشکر کرد .
انتهای پیام/
