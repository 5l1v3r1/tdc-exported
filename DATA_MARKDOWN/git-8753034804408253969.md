
# Manshaus varetektsfengslet i fire nye uker

Published at: **2019-11-04T10:49:55+00:00**

Author: **NTB- Dag Kjørholt**

Original: [Aftenbladet](https://www.aftenbladet.no/innenriks/i/wPkVAd/manshaus-varetektsfengslet-i-fire-nye-uker)

Han har også tre ganger tidligere blitt varetektsfengslet i fire uker, men da med restriksjoner. I de tolv ukene har han sittet i isolasjon med brev-, besøks- og medieforbud.
Denne gangen ba politiet ikke om noen restriksjoner. De begrunnet begjæringen om fortsatt varetektsfengsling med faren for gjentakelse.
«Tingretten er enig med aktor i at siktedes forklaring i dagens fengslingsmøte sementerer gjentakelsesfarens kvalifiserte størrelse og langsiktige tidsperspektiv», skriver tingrettsdommer Per Kaare Nerdrum i kjennelsen.
Pressen fikk også medhold i sitt ønske om opphevelse av referatforbudet. Dommeren bemerker at siktelsen gjelder svært alvorlige forbrytelser som kunne ha hatt vidtrekkende konsekvenser.
«Handlingenes eksistens er godt kjent av allmennheten, og siktede erkjenner å ha utført handlingene. Både hensynet til sakens store offentlige interesse, og hensynet til å forebygge ubegrunnede myter eller misforståelser, tilsier at referatforbudet løftes for dagens fengslingsmøte», skriver han.
De øvrige fengslingsmøtene har gått for lukkede dører, men denne gangen hadde ikke politiet bedt om dette. Årsaken er at de mener det ikke lenger foreligger noen fare for bevisforspillelse.
Under mandagens fengslingsmøte redegjorde 22-åringen for motivet bak angrepet på moskeen i Bærum og drapet på søsteren.
– Jeg vil verne mitt folks fremtidige generasjoner som står på randen av tilintetgjørelse, sa han da han fikk ordet.
Uttalelsene Manshaus kom med i retten mandag, er de første han har kommet med offentlig siden angrepet på al-Noor-moskeen og drapet på sin søster 10. august.
Han gjorde nazihilsen da han kom inn i retten, slik han også har gjort i de tidligere fengslingsmøtene, før han som tidligere varslet kom med sin uttalelse.
I retten mandag erkjente han forholdene han er siktet for, men nektet straffskyld. Som før ba han seg også løslatt.
