
# Reacția lui Ion Ceban la declarația lui Andrei Năstase că Blocul ACUM nu va face coaliție cu PSRM în CMC

Published at: **2019-11-05T09:26:02+00:00**

Author: **Jurnal.md**

Original: [Jurnal.md](http://jurnal.md/ro/news/1a14de66b40c5be1/reactia-lui-ion-ceban-la-declaratia-lui-andrei-nastase-ca-blocul-acum-nu-va-face-coalitie-cu-psrm-in-cmc.html?utm_source=RSS&utm_medium=RSS&utm_campaign=RSS)


        Primarul ales al capitalei, Ion Ceban, se arată disponibil pentru o cooperare cu Blocul ACUM în Consiliul Municipal Chișinău, în lipsa unei coaliții formalizate.
      
„Mulțumesc domnului Năstase pentru urările de succes în activitatea mea de primar general al capitalei, care va începe imediat ce mandatul va fi validat. Sunt recunăscător pentru disponibilitatea colegilor din bloc, de a susține în CMC proiectele de interes comunitar. Propunerea de asumare a responsabilităților pe care am făcut-o anterior a avut același scop, să muncim împreună pentru rezolvarea problemelor oamenilor și municipalității”, a menționat Ceban într-o postare pe Facebook.
„Eu deja mi-am asumat toată responsabilitatea pentru gestionarea eficientă a primăriei și sunt pregătit pentru munca constructivă sub orice formă cu toți consilierii din CMC”, a adăugat primarul ales al capitalei.
Precizăm că liderul Platformei DA, Andrei Năstase, a declarat astăzi că „nu formalizarea unei coaliții este importantă, ci proiecte și măsuri concrete care să aducă valoare adăugată în viața locuitorilor capitalei”.
Și asta după ce, ieri, Ion Ceban și-a reiterat apelul către Blocul ACUM privind crearea unei majorități în Consiliul Municipal Chișinău.
