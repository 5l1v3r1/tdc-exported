
# Seks barn og tre kvinner skutt og drept

Published at: **2019-11-05T11:36:27+00:00**

Author: **NTB I**

Original: [Dagbladet.no](https://www.dagbladet.no/nyheter/seks-barn-og-tre-kvinner-skutt-og-drept/71784705)

Aktivisten Julian Lebaron sier til radiostasjonen Formula at hans kusine var på vei i en kolonne med flere biler da hun og de fire barna hennes ble skutt og drept mens de satt i bilen sin i Rancho de la Mora.
Bilen ble satt i brann, ifølge Lebaron, som sier to andre kjøretøy med fire drepte kvinner og barn ble funnet flere timer senere.
La Mora-bosetningen ligger nær grensa til USA, i grenseområdet mellom de mexicanske delstatene Sonora og Chihuahua. Samfunnet ble grunnlagt for flere tiår siden og er en avlegger av den mormonske Jesu Kristi kirke av siste dagers hellige, og mange av medlemmene har dobbelt statsborgerskap.
Området er beryktet for voldskriminalitet utført av narkokartell og andre kriminelle. Verken USAs ambassade eller delstatsmyndighetene i Sonora har kommentert saken. Påtalemyndigheten i Chihuahua sier det fortsatt er «forvirring» knyttet til antall ofre.
Minst fem andre barn klarte å flykte fra bakholdsangrepet og gikk hjem, mens ei jente er meldt savnet etter at hun løp inn i skogen for å gjemme seg, ifølge Lebaron.
En annen slektning forteller til nyhetsbyrået AP at han fant levningene av nevøens kone, hennes seks måneder gamle tvillinger og to andre barn på åtte og ti år. De lå i familiens bil, som var utbrent og full av kulehull, ifølge slektningen, som ikke vil stå fram med navn i frykt for hevnangrep. Vedkommende mener narkobander står bak, men at de angrep feil bilkolonne.
