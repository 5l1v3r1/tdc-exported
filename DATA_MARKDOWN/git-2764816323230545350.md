
# Nvidia uvádí adaptivní obnovování na televizích LG s HDMI VRR/G-Sync, podpora je tady

Published at: **2019-11-06T18:20:44+00:00**

Author: **Jan Olšan**

Original: [Cnews.cz](https://www.cnews.cz/nvidia-hdmi-vrr-adaptivni-obnovovani-g-sync-compatible-televize-uvedeni-ovladace-firmware-lg)


        VŠECHNY FOTOGRAFIE
      
Už před několika týdny se objevila informace, že Nvidia chystá podporou adaptivního obnovování „G-Sync Compatible“ na televizích, mezi prvním měly být OLEDy od LG. A podpora by měla být založená na standardizované technologii HDMI 2.1 Variable Refresh Rate. Tato novinka měla čekat na vydání ovladačů a firmwarů, které ji zprovozní. A tyto nyní vyšly, takže ono adaptivní obnovování přes HDMI na televizích a grafikách GeForce je konečně tady a máme k němu i podrobnosti.
Jak jsme psali před dvěma týdny, HDMI 2.1 VRR se už na grafikách Turing objevilo v Linuxových ovladačích vydání 440.26 Beta. Ovšem pozor, jde jen o tuto dílčí technologii, podpora vyšších rozlišení přirozeně přidána nebude. Výstupy těchto grafik jsou stále jen HDMI 2.0b. Nyní Nvidia oznámila, že podpora je již i v ovladači GeForce GameReady 441.08 WHQL pro Windows, jenž vyšel minulý týden (o novinkách, které se v něm objevily, jsme psali v tomto článku). Tehdy Nvidia tuto novinku neavizovala, zřejmě proto, že ještě nebyla dostupná podpora pro adaptivní obnovování na druhé straně – v televizích.
To ovšem přichází nyní. LG vydalo aktualizace firmwaru pro své 4K OLED televize řady E9, C9 a B9 letošní generace – měly by to být modely OLED55B9PUA, OLED65BP9PUA, OLED55C9PUA, OLED65C9PUA, OLED77C9PUB a konečně OLED55E9PUA a OLED65C9PUA (jde o modely s úhlopříčkami 55, 65 a 77 palců). Po nainstalování firmwaru 04.70.12 (C9 a E9) nebo 04.70.04 (B9) je u těchto televizí možné HDMI 2.1 VRR zapnout. Ovšem je tu jeden háček – zatím LG tyto firmwary distribuuje jen pro Severní Ameriku. U nás si tedy budeme ještě chvíli muset počkat. Údajně by tyto aktualizace pro další regiony měly přijít během letoška.
V ovládacím panelu grafik GeForce je pak možné zapnout G-Sync, máte-li takovou (a aktualizovanou) televizi připojenou k jejich výstupu HDMI a karta má GPU generace Turing. Podle Nvidie by adaptivní obnovování mělo fungovat i na jiných televizích, které umí HDMI 2.1 VRR – firma přesněji řečeno uvádí něco ve smyslu, že máte zkusit podporu zapnout a uvidíte. Ovšem oficiálně garantuje jenom fungování s modely, které od ní mají certifikaci a značku G-Sync Compatible (což je asi zatím jen ono LG). V praxi by ale nejspíš měly i takové televize či monitory „bez štemplu“ fungovat normálně, podobně jako na kartách GeForce teď normálně fungují monitory s FreeSync, i když oficiálně se Nvidia snaží přesvědčovat, abyste kupovali monitory se značkou G-Sync Compatible.
Tyto modely LG mají rozlišení 4K a 120Hz panely, ale pro hraní na vysokých frekvencích se bohužel projevuje omezení toho, že grafiky Turing stále mají jen výstupy HDMI 2.0, které při rozlišení 4K zvládnou toliko 60 Hz (na GPU s podporou HDMI 2.1 zatím pořád jenom čekáme). U těchto televizí tedy budou dostupné jen omezené schopnosti výstupu s adaptivním obnovováním. V rozlišení 4K bude dostupné adaptivní obnovování jen v rozsahu 40–60 Hz, při poklesu frekvence níž je zřejmě vynuceno konstantních 40 Hz s tearingem či cukáním pohybu podle toho, jestli je aktivní V-Sync. Tento druh omezeného adaptivního obnovování Nvidia dříve u levných monitorů s FreeSync kritizovala či odmítala, ale zřejmě ho nyní vzala na milost (což je správně, omezený rozsah je pořád lepší než fixních 60 Hz).
Vedle toho můžete ale zvolit snížené rozlišení 2560 × 1440 bodů, kdy již HDMI 2.0 umožní maximální frekvenci 120 Hz a obnovování v rozsahu 40–120 Hz, kdy by snad již měla fungovat kompenzace pomocí opakovaných snímků, takže by adaptivní obnovování mělo být úplné. Zde bude tedy kompromis s ostrostí a kvalitou, ale výměnou za to dostanete celkovou plynulost. Plných 120 Hz při rozlišení 4K bude možných až s nějakou novou generací GPU, která přinese výstupy HDMI 2.1, takže tady není moc co vyčítat, protože tuto technologii zatím nemají žádná GPU ani od konkurence – ať už samostatná nebo integrovaná.

        VŠECHNY FOTOGRAFIE
      
