
# Massimo Gramellini: chi è, carriera, ultimo libro, Instagram, ospite a Domenica In

Published at: **2019-11-03T12:59:49+00:00**

Author: **Redazione**

Original: [Il Corriere della Città](https://www.ilcorrieredellacitta.com/news/massimo-gramellini-chi-e-carriera-ultimo-libro-instagram-ospite-a-domenica-in.html)

Massimo Gramellini sarà ospite quest’oggi, domenica 3 novembre 2019, a Domenica In. Il giornalista e scrittore parlerà del suo ultimo libro di successo dal titolo ‘Prima che tu venga al mondo’, nel quale racconta la sua esperienza di diventare padre del piccolo Tommaso. 
Massimo Gramellini (Torino, 2 ottobre 1960) è un giornalista, scrittore e conduttore televisivo italiano, vicedirettore ed editorialista del Corriere della Sera. 
Nato a Torino da una famiglia originaria della Romagna, è stato sposato con Maria Laura Rodotà, giornalista e figlia del giurista Stefano Rodotà. Interrotti gli studi in giurisprudenza presso l’Università di Torino, nell’autunno del 1985 inizia una collaborazione con la redazione torinese del Corriere dello Sport – Stadio.
Nel dicembre 1988 si trasferisce alla redazione romana de La Stampa, con frequenti trasferte a Napoli. L’anno seguente passa dal calcio alla politica, diventando corrispondente da Montecitorio. Da lì racconta la stagione di Mani pulite e la nascita della cosiddetta Seconda Repubblica. Nell’estate del 1993 è inviato di guerra nella Sarajevo sotto assedio.
Ha pubblicato alcuni saggi che trattano della società e della politica italiana, un almanacco sui 150 anni della storia d’Italia (con Carlo Fruttero) e due serie di racconti sulla sua squadra del cuore, il Torino. Il 29 aprile 2010 è uscito il suo primo romanzo, L’ultima riga delle favole, una favola esoterica sull’amore che in Italia ha venduto oltre 250 000 copie ed è stata tradotta in vari Paesi. Il primo marzo 2012 è uscito il suo secondo romanzo, Fai bei sogni, che è risultato il libro più venduto del 2012, con oltre un milione di copie.
A partire dall’autunno 2016, conduce il programma Le parole della settimana in onda il fine settimana, prima di Che tempo che fa.
Dopo aver trascorso 28 anni a La Stampa, il 21 gennaio 2017 saluta i suoi lettori con un ultimo Buongiorno. Dal successivo 13 febbraio collabora al Corriere della Sera. Nel 2018 diventa docente all’Università IULM di Milano nel master di Arti del racconto, dove tiene il corso di “Informazione e storytelling”.
Ha un profilo sul celebre social network Instagram che conta circa 24mila followers. Possiede anche una pagina Facebook. Adora il Toro e la farinata, mentre odia il formaggio e una squadra di calcio con la maglia a righe di cui al momento gli sfugge il nome.
