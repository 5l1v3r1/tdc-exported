
# Várhelyi is a bővítési portfóliót kapja

Published at: **2019-11-06T17:07:59+00:00**

Author: **Euronews **

Original: [euronews](https://hu.euronews.com/2019/11/06/varhelyi-is-a-bovitesi-portfoliot-kapja)

Ursula von der Leyen Adina-Ioana Valeant választotta a két román jelölt közül, és a közlekedési portfólióval bízza meg - közölte a megválasztott bizottsági elnök csapata Brüsszelben. Az 51 éves Valean a legidősebb EP-képviselő Romániából.
Ez azt jelenti, hogy nem döntött portfóliócsere mellett Von der Leyen, Várhelyi Olivér a korábban Trócsányi Lászlóra bízott bővítés- és szomszédpolitika területért felel.
A cél továbbra is az, hogy megkezdhesse az új bizottság a munkát december elsején. Ez egyhónapos csúszást jelentene az eredetileg tervezett dátumhoz képest. Azonban mindhárom (a francia, a magyar és a román) jelöltnek végig kell mennie azon az úton, melyen a többi 23 jelölt már átment. Ez azt jelenti, hogy nulladik lépésként a jogi ügyekkel foglalkozó parlamenti szakbizottság (JURI) vizsgálja meg, hogy felmerülhet-e bármilyen összeférhetetlenség a 3 jelöltnél. Ezután mindhármukat meghallgatja a szakterületükkel foglalkozó szakbizottság. Ha sikeresen átjutnak ezen, akkor megtörténhet az össze meghallgatás kiértékelése. Majd az Európai Parlament az egész testületről dönt, hogy támogatja-e vagy sem.
Kérdés, hogy miként illeszkedik ebbe a brit biztos kérdése. Ugyanis Von der Leyen azt mondta, hogy a briteknek is kell jelölniük valakit, egyelőre azonban ezt nem tette meg Boris Johnson brit miniszterelnök.
Rendkívüli ülés tart a JURI jövő kedden, és elképzelhető, hogy szerdán és csütörtökön is, számolt be a szakbizottság a Twitteren szerda este. Ez azt jelenti, hogy a biztosjelöltek a nulladik lépésen átmehetnek akár a jövő hét elején.
