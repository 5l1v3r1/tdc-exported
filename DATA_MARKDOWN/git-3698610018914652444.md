
# Кабмін погодив проект держбюджету та рекомендував його до другого читання

Published at: **2019-11-04T01:44:00+00:00**

Author: ****

Original: [DT.ua](https://dt.ua/UKRAINE/kabmin-pogodiv-proekt-derzhbyudzhetu-ta-rekomenduvav-yogo-do-drugogo-chitannya-328356_.html)

Кабінет міністрів України погодив проект державного бюджету на 2020 рік та рекомендував його до другого читання у Верховній Раді, повідомляє прес-служба КМУ за підсумками позачергового засідання уряду 3 листопада.
Серед іншого, Кабмін на засіданні обробив висновки Ради за першим читанням, а також взяв до уваги рішення РНБО та комісії по розподілу коштів на інвестиційні проекти.
"Бюджет прийнятий із доопрацюванням. Ми завершимо і як можна швидше передамо документ у Верховну Раду. Із завтрашнього дня ми будемо обговорювати проект бюджету і після подачі представимо людям головний фінансовий документ країни", – прокоментувала ухвалення документа міністр фінансів України Оксана Маркарова.
Втім, деякі ініціативи у держбюджеті так і залишилися нереалізованими.
"Між першим і другим читанням Кабмін так і не знайшов коштів для підвищення зарплат вчителям. Додано разову виплату молодим вчителям у розмірі 10 прожиткових мінімумів (20 тис грн). Зміна власне зарплат вчителів залишилася на рівні інфляція +2%", – заявив учасник обговорення, народний депутат від "Європейської солідарності" Олексій Гончаренко.
Раніше Верховна Рада України ухвалила у першому читанні проект закону про державний бюджет на 2020 рік. За відповідний законопроект №2000 на засіданні 18 жовтня проголосували 255 депутатів.
У бюджеті передбачено зростання мінімальної зарплати до 4723 гривень на місяць, доходи бюджету очікуються в 1 трильйон 79 мільярдів гривень. Витрати — 1,17 трильйона гривень, дефіцит бюджету — 2,09% від ВВП. Курс долару у бюджетіне закладений, але у макропрогнозі уряду він встановлений на рівні 28,2 гривні за долар.
Детальніше про "підводні камені" нового бюджету читайте в статті Тетяни Богдан "Дежавю державного бюджету-2020" у тижневику "Дзеркало тижня. Україна".
