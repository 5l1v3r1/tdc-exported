
# اقتصاد کرمانشاه قربانی مصلحت‌های حزبی اصلاح‌طلبان

Published at: **2019-11-02T10:05:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543975.html/%D8%A7%D9%82%D8%AA%D8%B5%D8%A7%D8%AF-%DA%A9%D8%B1%D9%85%D8%A7%D9%86%D8%B4%D8%A7%D9%87-%D9%82%D8%B1%D8%A8%D8%A7%D9%86%DB%8C-%D9%85%D8%B5%D9%84%D8%AD%D8%AA-%D9%87%D8%A7%DB%8C-%D8%AD%D8%B2%D8%A8%DB%8C-%D8%A7%D8%B5%D9%84%D8%A7%D8%AD-%D8%B7%D9%84%D8%A8%D8%A7%D9%86)

عضویت معاون استاندار کرمانشاه در شورای سیاست‌گذاری انتخاباتی اصلاح‌طلبان بی‌طرفی دولتی‌های استان در انتخابات را زیر سوال برده است.
به گزارش شبکه اطلاع رسانی راه دانا؛ به نقل از مرصادنیوز کمتر از 4 ماه دیگر به شروع کارزار انتخاباتی برای کسب کرسی‌های سبز مجلس باقیمانده است و احزاب سیاسی در کرمانشاه فعالیت موسمی خود را آغاز کرده اند.
احزابی که در طول سال کاملا تعطیل هستند و رسالت خود را با سهم خواهی پست و سمت ها عوض کرده اند به یکباره احساس تکلیف کرده و وارد گود می شوند.
نمونه اش همین احزاب چند نفره اصلاح‌طلب استان هستند که با وجود ناهماهنگی‌های عیانشان، در جلسات پنهانی برای جبران شکستهای قبلی انسجام شکننده‌ای به خود گرفته و شورای سیاستگذاری انتخاباتی تشکیل داده اند.
با مشخص شدن اعضای شورای سیاست گذاری انتخاباتی استان در روزهای گذشته یک موضوع قابل تامل در آن مشاهده می شود. در بین اعضای این شورا نام یک مسئول دولتی به چشم می خورد؛ هدایت حاتمی، معاون امور اقتصادی استاندار کرمانشاه فردی است که در این لیست از او نام برده شده است که حضور وی در این شورا از چند جهت قابل تامل است.
اولاً فارغ از قانونی یا غیرقانونی بودن این اقدام آقای مسئول، این عضویت وی در شورای مذکور بی طرفی مسئولان دولت را نشان می دهد یا طرفداری؟!
ثانیاً در شرایط فعلی و اوضاع نا به سامان اقتصادی و مشکلات عمده در اوضاع اقتصادی مردم و کارخانجات و بنگاه ها و... خدمت به مردم اولویت دارد یا خدمت به جریانات سیاسی؟!
ثالثاً با این همه کار و نیاز شدید مردم به خدمت صادقانه مسئولان، عضویت در این شورا برای معاون استاندار چه پیامی برای مردم دارد؟!
رابعاً و مهمتر از همه آیا با عضویت این مسئول دولتی در این شورا می توان ادعای بی طرفی، عدم استفاده از اوقات اداری برای فعالیت های سیاسی حزب، عدم استفاده از امکانات دولتی در اختیار وی برای امور انتخاباتی حزب تحت حمایتش و ده ها ادعای دیگر را پذیرفت؟!
افکار عمومی منتظر پاسخ نماینده دولت در استان و استاندار کرمانشاه به این اقدامات معاون شان هستند.
انتهای پیام/
