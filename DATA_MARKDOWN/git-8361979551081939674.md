
# Поки що розмова про виплати за ВВП-варрантами передчасна — Маркарова

Published at: **2019-11-05T08:49:00+00:00**

Author: ****

Original: [НВ](https://nv.ua/ukr/biz/finance/vvp-varranti-markarova-vvazhaye-shcho-pro-viplati-govoriti-peredchasno-novini-ukrajini-50051632.html)

Про це міністр фінансів Оксана Маркарова сказала в інтерв'ю Економічній правді.
«Ці умови можуть настати, а можуть не настати. Ми моніторимо ситуацію на предмет відповідних фіскальних ризиків. Виплати за VRI можливі, коли стануть реальними кілька критеріїв. На наступні три роки на них діють обмеження. Поки що ми не бачимо підстав враховувати виплати за цим інструментом», — розповіла вона.
Міністр додала, що Мінфін отримав новий макропрогноз. Відомство підрахує, чи потрібно буде робити виплати за ВВП-варрантами, якщо прогноз справдиться.
«Але якщо ми будемо щороку зростати такими великими темпами, то це буде проблема багатих людей. Якщо у нас будуть такі великі доходи, то виплати за VRI становитимуть незначну їх частину. Поки що ця розмова передчасна», — заявила Маркарова.
Нагадаємо, ВВП-варранти були випущені в ході реструктуризації в 2015 році. Платежі за цими паперами будуть здійснюватися щорічно в грошовій формі в доларах США в залежності від динаміки зростання реального ВВП України в 2019—2038 роках, проте через два календарні роки — тобто між 2021 і 2040 роками.
Якщо приріст ВВП за рік буде нижче 3% або реальний ВВП буде менше $125,4 млрд, виплат за паперами не буде. У разі, якщо приріст реального ВВП складе від 3% до 4%, виплата за паперами складе 15% перевищення показника ВВП над 3%, а якщо понад 4% - то ще плюс 40% перевищення показника ВВП над 4%. Крім того, з 2021 по 2025 роки платежі обмежені 1% ВВП.
Глава аналітичного відділу Concorde Capital Олександр Паращій відзначав, що якщо уряд виконає план по зростанню економіки на 40% за 5 років, то тільки в 2022—2026 роках Україна буде змушена заплатити десь $9 млрд власникам варантів.
Читайте також:&nbspВиплати за ВВП-варрантами перевищать $8 млрд, якщо мета Гончарука про зростання економіки на 40% за п’ять років буде досягнута — Фіала
