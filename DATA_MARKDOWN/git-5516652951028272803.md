
# «Πράσινο φως» για τη δημοπράτηση της σήμανσης επαρχιακού οδικού δικτύου Κω

Published at: **2019-11-01T17:55:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424906/prasino-fws-gia-th-dhmoprathsh-ths-shmanshs-eparxiakoy-odikoy-diktyoy-kw)


        Στην έγκριση των όρων δημοπράτησης του έργου “Σήμανση επαρχιακού οδικού δικτύου Κω – Κεφάλου και Κω - Άγιος Φωκάς, νήσου Κω”, συνολικού προϋπολογισμού 233.500,00 ευρώ, προέβη η Οικονομική Επιτροπή της Περιφέρειας Νοτίου Αιγαίου, η οποία εξουσιοδοτεί τη Διεύθυνση Τεχνικών Έργων Δωδεκανήσου για τη διενέργεια του σχετικού διαγωνισμού.
      
Ειδικότερα, το έργο αφορά την οριζόντια και κατακόρυφη σήμανση όλων των κατηγοριών, κατά μήκος του κύριου οδικού άξονα της Επαρχιακής Οδού Κω – Κεφάλου και Κω – Αγίου Φωκά, καθώς και εκείνη των συμβαλλουσών με αυτή οδών, στο μήκος που επηρεάζεται από την ύπαρξη του κύριου άξονα.
Επιπλέον προβλέπεται η τοποθέτηση στηθαίων ασφαλείας και η διαγράμμιση των κυκλικών κυκλοφοριακών κόμβων και των συμβαλλουσών οδών. Επιπλέον, προβλέπεται η αποξήλωση της υφιστάμενης πεπαλαιωμένης σήμανσης.
Φορέας κατασκευής του έργου είναι η Διεύθυνση Τεχνικών Έργων Δωδεκανήσου της ΠΝΑΙ και χρηματοδοτείται από πιστώσεις του Τεχνικού Προγράμματος Δημοσίων Επενδύσεων Δωδεκανήσου της Περιφέρειας Νοτίου Αιγαίου.
Περιλαμβάνεται στον συνολικό προγραμματισμό της Περιφερειακής αρχής, για παρεμβάσεις στο οδικό δίκτυο των νησιών, σε τμήματα που πρέπει να βελτιωθούν, με σκοπό την ενίσχυση της οδικής ασφάλειας.
