
# Megvan, mikor találkozik Donald Trump és Recep Tayyip Erdogan

Published at: **2019-11-07T11:57:00+00:00**

Author: **Infostart / MTI**

Original: [infostart](https://infostart.hu/kulfold/2019/11/07/megvan-mikor-talalkozik-donald-trump-es-recep-tayyip-erdogan)

Recep Tayyip Erdogan török államfő találkozik Donald Trump amerikai elnökkel november 13-án Washingtonban - jelentette be a török elnöki hivatal a vezetők közötti telefonbeszélgetést követően.
Erdogan Trump meghívására látogat a Fehér Házba. A két ország közötti feszültség miatt a hivatalos megerősítésig nem volt teljesen biztos, hogy a török elnök elfogadja-e az invitálást. Erdogan a hét elején azzal is fenyegetett, hogy lemondja amerikai útját.
A török elnököt két voksolás is feldühítette a minap az amerikai képviselőházban, ahol október 29-én megszavazták, hogy népirtásnak ismerik el az örmények ellen száz évvel ezelőtt a törökök által elkövetett mészárlásokat, illetve szankciókat sürgettek Törökország ellen az északkelet-szíriai offenzívája miatt.
A nézeteltérések ellenére Trump és Erdogan kapcsolata erősnek számít. Kettejük október 6-i telefonbeszélgetése után jelentette be az amerikai elnök, hogy kivonja az addig a helyi kurdokat támogató katonáit Északkelet-Szíriából, utat nyitva ezzel Törökország offenzívája előtt. Trump döntését hazájában is sokan bírálták.
Az amerikai elnök a telefonbeszélgetést követően - helyi idő szerint szerdán - a Twitteren megerősítette, hogy Erdogan a jövő héten felkeresi. Trump szerint nagyon jó telefonbeszélgetés zajlott közte és a török vezető között, amelynek során érintették a török-szíriai határ kérdését, a terrorizmus felszámolását és a kurdokkal szembeni ellenségeskedés lezárását.
Erdogan "tájékoztatott, hogy az Iszlám Állam nevű terrorszervezet több harcosát elfogták" - tette hozzá.
