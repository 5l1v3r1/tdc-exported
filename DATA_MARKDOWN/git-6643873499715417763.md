
# Godstog sporet av i natt. Full togstans mellom Bergen og Arna.

Published at: **2019-11-07T05:07:45+00:00**

Author: **Marianne Nilsen**

Original: [Bergens Tidende](https://www.bt.no/nyheter/lokalt/i/P9Xwyz/Godstog-sporet-av-i-natt-Full-togstans-mellom-Bergen-og-Arna)

Havarikommisjonen har nå frigitt skadestedet, og den ene konteineren er fjernet.
De foreløpige prognosene tyder på at persontrafikken kan komme i gang igjen fredag morgen, og godstrafikken natt til lørdag, opplyser Bane NOR.
– Vi jobber nå med å få fjernet de to konteinerne som gikk i bakken da godstoget sporet av ved munningen av Ulrikstunnelen, sa terminalsjef Kjell Nilsen i Railcombi tidligere i dag.
Det var natt til torsdag at godstoget sporet av vest for Ulrikentunnelen. Bane NOR opplyser at det var den nest siste vognen som sporet av.
Ingen personer ble skadet under avsporingen. Nødetatene ble varslet og rykket ut til stedet.
Representanter fra Havarikommisjonen for transport kom torsdag morgen fra Oslo for å undersøke. De friga området ved 11.30-tiden.
– Nå er vi akkurat i gang med oppryddingsarbeid og reparasjoner for å få trafikken i gang igjen. Det er store skader på sporet og signalanlegget, sier banesjef Bjørn Skauge i en pressemelding.
Alle tog til og fra Bergen stasjon er innstilt. Persontogene snur på Arna stasjon, og Vy organiserer busser mellom Arna og Bergen.
– Vi oppfordrer alle som skal videre med tog fra Arna å beregne ekstra god tid, da bussen bruker lengre tid enn toget på denne strekningen, sier pressevakt Gina Scholz i Vy.
Før hovedsporet er ryddet og reparert, vil det ikke være mulig å få i gang passasjertrafikken fra jernbanestasjonen i Bergen.
Godstoget var på vei gjennom Ulrikstunnelen mot Bergen da avsporingen skjedde.
– Rundt 200 meter med jernbanesviller er ødelagt. Det er en vogn som har sporet av. Denne hadde to konteinere som ble dratt etter toget, forklarer Nilsen.
Ifølge terminalsjefen var det ikke farlig gods i konteinerne. Det var Bring som eide de to konteinerne som falt av toget.
Politiet fikk melding om ulykken klokken 02.43.
– Det er ingen personskade eller farlig gods, men avsporingen har ført til at det kom skjevheter i vognen slik at to lastekonteinere veltet ned i jernbanesporet, opplyste operasjonsleder Tatjana Knappen i Vest politidistrikt.
– Strømmen er tatt, og det er en del opprydningsarbeid før togene kan begynne å gå igjen.
Havarikommisjonen ankom jernbanestasjonen i Bergen ved 09.00-tiden.
– Vi skal undersøke hva som har skjedd. Mer kan vi ikke si foreløpig, sa en representant for kommisjonen tidligere i dag.
Selskapet CargoNet opplyser at det var ett av deres tog som sporet av med nest bakerste vogn.
– Dette medfører at vi ikke får kjørt tog inn eller ut til vår godsterminal i Bergen, skriver selskapet på nettsiden.
– Vi er ferdig på stedet, men har opprettet sak på forholdet og anser det som en arbeidsulykke, sier operasjonsleder i politiet.
Pressevakt i Bane NOR, Britt-Johanne Wang, forteller at ingenting skjer før Havarikommisjonen er på plass.
– Først når de er ferdige vil vi starte opprydningen, sier Wang.
