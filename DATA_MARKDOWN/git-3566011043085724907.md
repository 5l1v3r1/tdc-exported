
# کمیته امداد مرکزی از ۱۸۵۷ کودک دچار سوءتغذیه حمایت می‌کند

Published at: **2019-11-04T15:44:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544856.html/%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF-%D9%85%D8%B1%DA%A9%D8%B2%DB%8C-%D8%A7%D8%B2------%DA%A9%D9%88%D8%AF%DA%A9-%D8%AF%DA%86%D8%A7%D8%B1-%D8%B3%D9%88-%D8%AA%D8%BA%D8%B0%DB%8C%D9%87-%D8%AD%D9%85%D8%A7%DB%8C%D8%AA-%D9%85%DB%8C-%DA%A9%D9%86%D8%AF)

قائم‌مقام کمیته امداد استان مرکزی گفت: هم‌اکنون ۱۸۵۷ کودک زیر پنج سال دارای سوءتغذیه استان مرکزی از حمایت تغذیه‌ای کمیته امداد بهره‌مند هستند.
به گزارش شبکه اطلاع رسانی راه دانا؛ عدالت بهرامی ، قائم‌مقام کمیته امداد استان مرکزی در گفتگو با دیار آفتاب؛ با بیان اینکه حفظ سلامت مددجویان به خصوص کودکان دچار سوء تغذیه از برنامه‌های مهم کمیته امداد است، گفت: در حال حاضر ۱۸۵۷ کودک زیر ۵ سال مبتلابه سوءتغذیه در استان داریم که به تأیید مراکز بهداشتی دانشگاه علوم پزشکی رسیده و کمیته امداد ماهیانه به آنها سبد غذایی اهداء می کند.
بهرامی اظهار کرد: در کنار اهدای سبد غذایی، آموزش‌های لازم به مادران این کودکان ارائه می شود و پس از پایان یک دوره ۶ ماهه این کودکان مورد پایش مجدد مراکز بهداشتی درمانی قرار می گیرد و در صورت بهبود افراد جدیدی جایگزین می شوند.
وی با اشاره به اینکه برخی بیماران  تحت حمایت نیازمند حمایتهای خاص هستند، گفت:۳۴۰ بیمار نیازمند تحت حمایت کمیته امداد استان مرکزی بوده و از حمایت‌های تغذیه‌ای و درمانی  این نهاد بهره‌مند هستند.
قائم مقام کمیته امداد استان مرکزی ضمن دعوت از خیران برای مشارکت در طرح همسفره، گفت: این طرح به‌ منظور تأمین نیازهای غذایی کودکان زیر پنج سال که مبتلابه سوءتغذیه هستند، اجرا می‌شود.
انتهای پیام/
 
