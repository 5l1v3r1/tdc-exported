
# Firma AT&T zavádzala zákazníkov, ponúkala neobmedzený internet a zároveň znižovala rýchlosť

Published at: **2019-11-06T14:35:10+00:00**

Author: **Webnoviny**

Original: [Denník politika](http://dennikpolitika.sk/archiv/88860)

6.11.2019 (Webnoviny.sk) – Americká telekomunikačná spoločnosť AT&T zaplatí 60 mil. USD, aby urovnala obvinenie, že zavádzala zákazníkov ponukou neobmedzeného internetu. Tým, ktorí využívali veľa dát, totiž znižovala rýchlosť. Americká Federálna komisia pre obchod (FTC) uviedla, že AT&T automaticky poskytne čiastočnú refundáciu zákazníkom, ktorí si pred rokom 2011 predplatili neobmedzené dáta v rámci mobilného internetu.
FTC zažalovala firmu AT&T ešte v roku 2014, pretože klientov jasne neinformovala, že po spotrebe určitého objemu dát spomalí ich rýchlosť tak výrazne, že prehľadávanie na internete bude takmer nemožné. Komisia uviedla, že firma rýchlosť internetu spomaľovala prinajmenšom v prípade 3,5 mil. zákazníkov. FTC dodala, že telekomunikačná spoločnosť AT&T musí jasne informovať o obmedzení rýchlosti alebo objemu dát.
(1 EUR = 1,1109 USD)
Viac k témam: AT&T, internetZdroj: Webnoviny.sk – Firma AT&T zavádzala zákazníkov, ponúkala neobmedzený internet a zároveň znižovala rýchlosť © SITA Všetky práva vyhradené.
