
# Производител на медицинска техника ще изгради собствена фабрика в Пловдив

Published at: **2019-11-05T19:58:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Proizvoditel-na-medicinska-tehnika-shte-izgradi-sobstvena-fabrika-v-Plovdiv-911449)

Производителят на медицинска техника "БТЛ индъстрийз" ще изгради собствена фабрика в Пловдив, където в момента работи в помещения под наем. Новото предприятие ще се намира на мястото на фалиралата и обявена за публична продан кожарска фабрика "Пулпудева". Инвестицията само в земята и сградата се оценява на 20 млн. лв., като производството на новото място трябва да започне през 2021 г.
"БТЛ индъстрийз" е закупила парцел от около 20 хил. кв.м на публичен търг, уточниха от компанията, която е част от международната група BTL. Справка в Имотния регистър показва, че теренът е придобит за 4.7 млн. лв. "Вече започнахме да разчистваме терена и считам, че през 2021 г. ще започнем работа в новата ни фабрика", каза изпълнителният директор Георги Петков за "Капитал". По думите му инвестицията в оборудване и технологии ще бъде доста по-голяма от сумата за земята и сградата.
"Имаме намерение да вложим средства в автоматизирани складове, в роботизирани системи за разпределение на материалите, в собствен соларен парк. Всичко ще зависи от това какво ще можем да защитим като възстановимост на инвестицията. Финансираме изцяло със собствени средства", добави Петков. Сегашната фабрика ще продължи да работи, докато се изгради новата и се премести производството.
За инвестицията си компанията получи сертификат за инвеститор клас А, като държавата ще окаже подкрепа с изграждането на инфраструктурата.
"Точният размер на средствата, с които държавата ще подкрепи "БТЛ индъстрийз", ще зависи от техния проект. Вече имаме индикативни стойности, но все още е рано да кажем точни числа. За нас е важно, че ще подкрепим разширението на фирма, която създава крайна и високотехнологична продукция", каза зам.-министърът на икономиката Лъчезар Борисов при връчването на сертификата.
До две години броят на работниците ще нарасне до 500 души от около 300 в момента. Отделно компанията има 30 инженери в развойния си център в София.
"При нас работят специалисти с различна насоченост, защото тук затваряме целия кръг – от разработките на нова техника, през производство на някои от компонентите на медицинските машини, цялостното сглобяване до реализацията на медицински апарати за кардиология, урология, физиотерапия и естетична медицина. Всяка наша машина има поне 300 компонента и всеки работник може да я сглоби сам", каза Петков.
Той обяви още, че средната нетна работна заплата на заетите в производството е малко над 1000 лв. месечно. С бонусите за производителност най-сръчните работници си докарват чист доход от 1400 лв. на месец.
В момента "БТЛ индъстрийз" произвежда над 50 хил. медицински апарата годишно, като продукцията се изнася в над 110 страни по цял свят. През 2018 г. компанията увеличи приходите си с близо 50% до 151.4 млн. лв. Очакванията на Петков за тази година са приходите да нараснат с още 40% и този темп да се запази и през 2020 г.
