
# НАТО пред'являє набір нічим не обґрунтованих претензій і звинувачень, – МЗС РФ

Published at: **2019-11-01T15:25:00+00:00**

Author: ****

Original: [ZIK.UA](https://zik.ua/news/2019/11/01/nato_predyavlyaie_nabir_nichym_ne_obruntovanyh_pretenziy_i_zvynuvachen__mzs_1681661)


        У Міністерстві закордонних справ Росії вважають, що НАТО пред'являє Кремлю набір нічим не обґрунтованих претензій і звинувачень.
      
Позицію закордонного відомства озвучила офіційний представник МЗС РФ Марія Захарова під час щоденного брифінгу для журналістів, передає УНН. 
Таким чином у Росії відреагували на заяви Ради НАТО за підсумками візиту генерального секретаря альянсу Єнса Столтенберга до України. 
"НАТО пред'являє на адресу Росії набір нічим не обгрунтованих претензій і звинувачень. Намагається переінакшити внутрішньоукраїнський конфлікт, подаючи його як конфлікт із Росією. Ігнорує зусилля, що вживаються в рамках Контактної групи, яка відіграє центральну роль у визначенні шляхів виконання Мінського комплексу заходів на основі діалогу з владою Донецька і Луганська", – зазначила Захарова.
За словами речниця МЗС РФ, Альянс продовжує вести себе деструктивно у контактах з Росією. У Москві вважають, що діяльність НАТО не сприяє примиренню й зменшенню градусу напруженості, особливо у питанні України.
Зокрема, Захарова заявила, що НАТО не може впливати на ті процеси в Україні, які стають причиною проблем Києва останнім часом, відзначивши, що політика блоку стосовно України ще більше розколює країну.
"НАТО не може вирішити наявні українські проблеми, в тому числі в сфері національного примирення, боротьби з корупцією, стабілізації ситуації на сході. Швидше навпаки - з урахуванням історичного досвіду розширення альянсу і його "гуманітарних інтервенцій" заклики до Києва спрямуватися в євроатлантичні обійми провокують розкол країни, поглиблюють нові розділові лінії в Європі, сприяють зростанню міжетнічних та інших суперечностей" – наголосила представниця російського МЗС.
Нагадаємо, генеральний секретар НАТО Єнс Столтенберг під час виступу у Верховній Раді заявив, що альянс ніколи не визнає незаконної анексії Криму Росією.
