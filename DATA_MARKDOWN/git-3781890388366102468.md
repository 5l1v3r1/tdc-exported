
# ตร.โต้สาวเก๋งแดงยันไม่มีอนุโลมให้ แถไม่ผิด'ย้อนศร'ได้

Published at: **2019-11-02T08:55:00+00:00**

Author: ****

Original: [เดลินิวส์](https://www.dailynews.co.th/regional/739647)


        "โรงพักคลองหลวง" โต้สาวอ้างตำรวจอนุโลมขับรถย้อนศรได้ ยันไม่มีการอนุญาต เจอเป็นจับหมดไม่มีเว้น ชี้เอาแต่สะดวกไม่สนใจป้ายห้าม พร้อมเร่งตามตัวมาดำเนินคดี
      
กรณีเพจเฟซบุ๊กชื่อดังอย่าง "เฮีย" ได้โพสต์คลิปวีดีโอความยาว 1 นาที 41 วินาที เป็นภาพเหตุการณ์ที่สามารถบันทึกได้จากกล้องติดหน้ารถยนต์ ขณะชายหญิงขับรถเก๋งลอดใต้สะพานทางกลับรถมาตามปกติ ปรากฎว่า ได้มีรถเก๋งสีแดงขับย้อนศรมา โดยชายคนขับได้เปิดกระจกบอกรถคู่กรณี ซึ่งเป็นผู้หญิงขับว่า "เห็นป้ายไหมครับ ห้ามยูเทิร์น" ก่อนอีกฝ่ายตอบกลับว่า "บ้านอยู่แถวนี้ค่ะ  ตำรวจอนุโลม" ก่อนฝ่ายชายบอกว่า "งั้นผมเอาคลิปไปให้ตำรวจดูนะครับ" โดยฝ่ายหญิงสวนทันทีว่า "ก็แล้วแต่" จากนั้นทั้งคู่ต่างขับรถแยกกันไปคนละทาง ต่อมาชาวเน็ตจำนวนมากเข้ามาร่วมแสดงความคิดเห็นวิพากษ์วิจารณ์ถึงพฤติกรรมของหญิงในคลิปเป็นอย่างมาก และต้องการให้เจ้าหน้าที่ตำรวจในพื้นที่ออกมาตอบคำถามว่าได้มีการอนุญาตให้หญิงรายดังกล่าวขับรถย้อนศรจริงตามที่อ้างหรือไม่คืบหน้าเมื่อวันที่ 2 พ.ย. ผู้สื่อข่าวรายงานว่า ทางเพจสถานีตำรวจภูธรคลองหลวง ได้โพสต์ชี้แจงกรณีดังกล่าวว่า จากคลิปดังกล่าวตรวจสอบแล้วอยู่ในพื้นที่รับผิดชอบ สภ.คลองหลวง จุดบริเวณดังกล่าวเป็นจุดที่เลี้ยวกลับรถใต้สะพานข้ามคลองหนึ่ง บริเวณใกล้วัดตลาดบางขันธ์ พอชิดซ้ายข้ามสะพานลงมาจะมีป้ายห้ามกลับรถทางซ้ายไว้อย่างชัดเจน เนื่องจากเป็นถนนแคบเป็นโค้งหักศอกและอาจก่อให้เกิดอุบัติเหตุได้ ทางตำรวจไม่มีการอนุญาตหรืออนุโลมอย่างแน่นอนมีป้ายห้ามติดไว้ชัดเจน หากผู้ใดฝ่าฝืน จะถูกจับกุมดำเนินคดี ซึ่ง สภ.คลองหลวง ดำเนิการจับกุมผู้ฝ่าฝืนมาอย่างต่อเนื่อง โดยดูได้จากสถิติการกวดขันจับกุมที่ผ่านมาของงานจราจรสถานีตำรวจภูธรคลองหลวงตั้งแต่เดือน มกราคม-กันยายน 2562 จับกุมขับขี่ย้อนศรแล้วจำนวน 7,255 รายจากคลิปผู้ขับขี่ มาช่วงเวลากลางคืนโดยอาศัยช่วงเวลาที่รถมีปริมาณน้อย จึงแอบเลี้ยวแล้วย้อนศร ลงไปใต้สะพานเอาความสะดวกตัวเองโดยไม่สนใจป้ายห้ามแต่อย่างใด ซึ่งขณะนี้อยู่ระหว่างดำเนินการตรวจสอบติดตามตัวผู้กระทำผิดมาดำเนินการตามกฎหมายต่อไปทั้งนี้ ชาวเน็ตได้เข้ามากดไลค์และขอให้เจ้าหน้าที่ตามตัวมาดำเนินคดีให้ได้ไวไว คนแบบนี้จะได้สำนึกผิด และเป็นตัวอย่างสำหรับคนที่ชอบกระทำผิด. 
