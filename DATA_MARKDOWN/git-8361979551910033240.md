
# Ніякого сексизму. Чому чоловіки успішніші за жінок і як це пояснити

Published at: **2019-11-07T19:40:00+00:00**

Author: ****

Original: [НВ](https://nv.ua/ukr/health/happiness/seksizm-vcheni-viznachili-naskilki-uspishni-zhinki-v-nauci-50052268.html)

Нещодавно вчені з Університету Північної Кароліни визначили, що у чоловіків і жінок різне почуття гумору. Після черги опитувань, в яких узяли участь понад п'ять тисяч респондентів з різних країн, автори роботи зробили висновок, що чоловіки смішніші, ніж жінки.
Але, оскільки гумор — це справа дуже тонка й індивідуальна, навряд чи навіть Ніксель-Піксель вважатиме таке дослідження образливим. Інша річ — природні інтелектуальні здібності чоловіків і жінок. Як для феміністів, так і для сексистів — це величезне поле для спекуляцій, і нові спостереження вчених тільки доливають оливи у вогонь.
Одним з таких стало недавнє дослідження італійського вченого Алессандро Струмія, який визначив, хто з більшою ймовірністю досягне успіху у фізиці. Виявилося, що й тут наука не на боці жінок.
Про «біологічну перевагу» чоловіків говорили багато вчених, зокрема й Дарвін. Але, італієць Струмія за допомогою холодного розрахунку визначив, якій із статей належить більша кількість наукових праць з фізики за останні роки.
Вчений проаналізував роботи з фізики в період з 1970-го і дізнався, як скоро жінок наймали на роботу після отримання докторського ступеня з фізики, коли вони починали писати наукові статті, і як довго вони продовжували це робити.
Згідно з дослідженням, чоловіки і жінки мають рівні можливості у вивченні фізики, і жінки не обов'язково стикаються з більш ворожим робочим середовищем, на відміну від інших сфер. Але, чоловіки все-таки більше схильні до успіху в дослідженні фізики, ніж жінки.
«Я вірю в це, тому що це демонструють дані», — пише Алессандро Струмія.
Деякі критики, звісно, звинуватили автора роботи в необґрунтованих аргументах і заявили, що він використовував у своєму дослідженні документи, які привели до суперечливих висновків.
Але, на жаль чи на щастя, це дослідження — далеко не єдиний аргумент, який підтверджує, що чоловіки набагато успішніші в точних науках, ніж жінки. Раніше з цією думкою погодилися навіть у Нобелівському комітеті, де зараз планують ввести квоти для жінок.
Річ у тому, що жінки вкрай рідко стають лауреатами Нобелівської премії в точних науках. Для порівняння, з понад 600 вчених, які отримали премію за відкриття у фізиці, хімії, економіці, фізіології й медицині, тільки 18 представниць жіночої статі.
Минулого року дослідник Донна Стрікленд розділила з двома чоловіками свою нагороду за досягнення в лазерній фізиці. Таким чином, 2018 рік став першим роком після 1963-го, коли Нобелівську премію з фізики отримала жінка.
Нобелівський комітет протягом десятиліть залишав жіночі роботи поза увагою, і недавно його керівники передбачили звинувачення в упередженості, вирішивши відновити гендерний баланс.
«Ми не працюємо у вакуумі. Наукова спільнота повинна помічати жінок і номінувати тих, хто зробив видатний внесок», — казав генеральний секретар Шведської королівської академії наук Горан Ханссон.
Керівники Комітету закликали враховувати гендерну різноманітність для номінантів 2019 року. Проте цьогоріч лише одна жінка отримала свою премію в точних науках. Та й то — з економіки, що досі є досить спірною дисципліною для такої нагороди.
Благо, останнім часом у журі Шведської академії (яке відповідає за нагородження лауреатів у галузі фізики, хімії та економіки) збільшилася кількість жінок. За різними оцінками, близько чверті суддівської колегії становлять жінки.
Звісно, не можна не враховувати той факт, що історично у жінок довгий час не було доступу до освіти, що внаслідок призвело до гендерного дисбалансу в точних науках. Але, зокрема Нобелівський комітет не може жертвувати якістю найважливіших наукових відкриттів у світі, просто тому, щоб заохочувати жінок.
Тим більше, що стать — це далеко не єдиний фактор, за яким дискримінують людей у суспільстві.
Раніше вчені зі США підтвердили, що зарплата чоловіків прямо пропорційна їхньому зросту. В середньому, вищі чоловіки отримують на 10-15% більше грошей, ніж ті, хто просто нижче зростом.
Результати дослідження були логічними для фізичної роботи, оскільки вищі люди можуть бути сильнішими й ефективнішими за короткий час. Але такі тенденції збереглися і для офісної роботи, тожо бути високим вигідно в будь-яких умовах.
Пізніше інші дослідники дійшли висновку, що кожні додаткові кілька сантиметрів зросту покращують когнітивні здібності людини. Мало того, виявилося, що найбпривабливіші люди також з більшою ймовірністю отримуватимуть більше грошей на роботі.
Чи справедливо це? Напевно ні. Але один з першовідкривачів ДНК і лауреатів Нобелівської премії з фізіології й медицини навіть позбувся своїх почесних звань за відверто расистські погляди.
91-річний американський біолог і фізик Джеймс Вотсон свого часу визначив структуру подвійної спіралі ДНК, але тепер він відомий своїми висловлюваннями про розумові здібності білих і темношкірих людей.
У свіжому документальному фільмі «Американські майстри: розшифровуючи Вотсона» на телеканалі PBS біолог заявив: «Існує різниця між середньостатистичними чорними і білими в IQ-тестуванні. Я б сказав, що ця різниця генетична».
Раніше в інтерв'ю Sunday Times Вотсон говорив, що бачить «похмурі перспективи для Африки, тому що вся соціальна політика ґрунтується на тому, що у них рівень інтелекту такий же, як у нас, але всі тести свідчать про зворотне».
Крім цього, біолог пропонував використовувати генну інженерію для створення виключно красивих дівчат і говорив, що у повних людей менше шансів досягнути успіхів на роботі. Через подібні висловлювання вченого видворили з його ж лабораторії і позбавили почесних наукових звань.
Можливо Джеймс Вотсон і дозволяв собі зайві особисті висловлювання, але статистика і практичні дослідження все-таки грають на користь білих чоловіків. Незважаючи на тренди з гендерною і расовою різноманітністю, не варто забувати і про скляні стелі, а також дискримінацію жінок у професійному середовищі. За такими параметрами навіть сучасні компанії на кшталт Apple можна звинуватити в расизмі і сексизмі.
Згідно зі звітом Apple Diversity, у 2018-му в каліфорнійській компанії було 67% чоловіків і 54% з усіх співробітників — білі. На керівних же посадах абсолютно домінувала як чоловіча стать (71%), так і білий колір шкіри (63%).
Отже, реалії сучасного суспільства обіцяють не дуже добрі перспективи для низьких і не найсимпатичніших темношкірих дівчат. А ось тим, кому пощастило народитися білими симпатичними і високими чоловіками, за замовчуванням дістанеться найнижча складність життя.
