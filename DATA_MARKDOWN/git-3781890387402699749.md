
# อว.หาช่องให้มหา'ลัยลงทุนสร้างรายได้

Published at: **2019-11-03T23:29:00+00:00**

Author: ****

Original: [เดลินิวส์](https://www.dailynews.co.th/education/739749)


        “สุวิทย์” หาช่องทางให้มหาวิทยาลัยลงทุนสร้างรายได้ มอบ อธิการบดีมหาวิทยาเทคโนโลยีสุรนารี ไปศึกษาการปลดล็อกให้ได้ข้อสรุปภายใน 1 สัปดาห์
      
วันนี้ (4 พ.ย.) .สุวิทย์ เมษินทรีย์ รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า ในการประชุมสภานโยบายการอุดมศึกษา วิทยาศาสตร์ วิจัยและนวัตกรรมแห่งชาติ ซึ่งมีดร.สมคิด จาตุศรีพิทักษ์ รองนายกรัฐมนตรี เป็นประธาน ดร.สมคิดได้เน้นย้ำให้มหาวิทยาลัยนำศักยภาพของตัวเองออกมาใช้ให้เต็มที่ และเห็นว่าในอนาคตต้องปลดล็อกครั้งใหญ่ให้แก่มหาวิทยาลัย โดยให้มหาวิทยาลัยสามารถลงทุนได้เอง เช่น มหาวิทยาลัยชิงหัว ประเทศจีน ที่มีการลงทุนกับหน่วยงานภายนอกหรือนำผลงานวิจัยไปใช้ในการลงทุน เป็นต้น ทั้งนี้ตนได้มอบให้รศ.ดร.วีระพงษ์ แพสุวรรณ อธิการบดีม.เทคโนโลยีสุรนารี(มทส.) ไปศึกษาว่าจะมีการปลดล็อกเรื่องนี้ได้อย่างไร โดยให้ได้ผลสรุปภายใน 1 สัปดาห์“มหาวิทยาลัยมีทรัพย์สินทางปัญญามากที่สุด ถ้ามหาวิทยาลัยสามารถนำทรัพย์สินทางปัญญาไปลงทุนเองได้ หรือไปร่วมกับคนอื่น ก็จะทำอะไรที่เกิดพลังอันมหาศาล แต่ที่ผ่านมาติดขัดที่ว่ามหาวิทยาลัยบางแห่งเป็นหน่วยงานราชการจึงมีข้อจำกัดในการลงทุนต่างๆ ถ้าปลดล็อกได้ก็เป็นเรื่องที่ดี นอกจากนี้ถ้านำมาบวกกับ Youth Startup Fund หรือ กองทุนยุวสตาร์พอัพ คือ กองทุนสนับสนุนเยาวชนและสถาบันการศึกษา พัฒนาศักยภาพเยาวชนไปสู่การเป็นผู้ประกอบการสตาร์ทอัพก็จะยิ่งทำให้เกิดพลังและรายได้มหาศาล”ดร.สุวิทย์ กล่าว
