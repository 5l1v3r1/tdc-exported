
# В Україні запустять «індекс цитування» науковців

Published at: **2019-11-07T23:44:16+00:00**

Author: ****

Original: [ГЛАВКОМ](https://glavcom.ua/news/v-ukrajini-zapustyat-indeks-cituvannya-naukovciv--638525.html)

В Україні 12 листопада презентуватимуть «Відкритий індекс цитування» науковців.
Про це в етері програми «Нині вже» на hromadske заявив перший заступник міністерки освіти та науки Юрій Полюхович.
«Як оцінити вплив науковця на галузь, якої він займається? Потрібна індексація його наукових робіт. У всьому світі існують науково-метричні індекси», — пояснив Полюхович.
Водночас, заступник міністра зауважив, що наразі «індекс» запустять у тестовому режимі.
«Нам потрібна допомога суспільства в цілому, в першу чергу науковців, щоб вдосконалити це але такий індекс буде. Він вже створений. Має бути машинна оцінка того, що роблять науковці, яка показує ефективність», — наголосив урядовець.
За його словами, в Україні такий «індекс» потрібен, оскільки іноземні аналоги «не дуже враховують гуманітарну сферу».
«Там, на жаль, засилля плагіату і академічної недоброчесності. Біда з медичними науками. Хто захоче лікуватися у лікаря, який має статус кандидата чи доктора наук в медицині, який списав дисертацію 20-30 років тому?», — заявив Полюхович.
Нагадаємо, Міністерство освіти та науки України тимчасово призупинило атестацію Вищих навчальних закладів, щоб здійснити донабір експертів, зокрема міжнародних.
