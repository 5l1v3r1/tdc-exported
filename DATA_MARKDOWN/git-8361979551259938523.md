
# Борги олігарха. Завод Коломойського уклав чергову мирову угоду з НБУ за кредитами ПриватБанку

Published at: **2019-11-01T16:02:00+00:00**

Author: ****

Original: [НВ](https://nv.ua/ukr/biz/finance/borgi-kolomoyskogo-nzf-uklav-mirovu-ugodu-z-nbu-za-zobov-yazannyami-privatbanku-novini-ukrajini-50051145.html)

31 жовтня 2019 року Господарський суд Дніпропетровської області затвердив мирову угоду між Національним банком та Нікопольським заводом феросплавів, що є майновим поручителем за кредитними зобов’язаннями ПриватБанку, укладеними в той час, коли власником фінустанови був Ігор Коломойський. Про це повідомили у НБУ.
Читайте також:
Джеймс БрукПриватбанк не повернуть екс-власникам, а в Маріуполь будуть інвестувати. Заяви з інвестфоруму
Згідно з угодою, ініціатором якої був НЗФ, завод зобов’язався погасити заборгованість ПриватБанку за кредитом рефінансування в сумі, що дорівнює ринковій вартості заставного майна, на яке НБУ звертав стягнення в цьому судовому процесі.
Крім того, підприємство зобов’язалося відшкодувати НБУ витрати, пов’язані зі сплатою судового збору.
«Це вже третій приклад вирішення судового спору з майновим поручителем за кредитними зобов’язаннями АТ КБ Приватбанк через укладання мирової угоди», — підкреслили у НБУ.
Читайте також:&nbspСитуація з ПриватБанком лякає інвесторів більше, ніж війна — віце-президент Європейського інвестиційного банку
Уперше мирова угода між Нацбанком та НЗФ була затверджена Господарським судом Дніпропетровської області 28 серпня 2019 року. 6 вересня НЗФ достроково виконав зобов’язання перед НБУ за цією мировою угодою.
Друга мирова угода між НБУ і майновим поручителем ПриватБанку — ТОВ Арлан була затверджена 18 вересня 2019 року Центральним апеляційним господарським судом. А 1 жовтня поручитель виконав зобов’язання перед Національним банком.
«У 2018 році Національний банк подав 148 позовів проти колишнього власника ПриватБанку Ігоря Коломойського (фінансового поручителя) та пов’язаних із ним 32 компаній — майнових поручителів про стягнення близько 10 млрд грн. Мета позовів — забезпечити погашення кредитів рефінансування, які Національний банк надав ПриватБанку упродовж 2008−2015 років», — нагадали у НБУ.
Загалом суди вже ухвалили 20 рішень на користь НБУ про звернення стягнення на предмети іпотеки за зобов’язаннями ПриватБанку на загальну суму 1,2 млрд грн, 18 з яких набрали законної сили, а виконавчі документи були направлені до органів Державної виконавчої служби для примусового виконання, зазначили у НБУ.
«На сьогодні на різних стадіях судового процесу перебуває ще понад 200 подібних справ не лише щодо ПриватБанку, а й банків, які свого часу були визнані неплатоспроможними та досі не виконали власних зобов’язань за кредитами рефінансування», — додали у Нацбанку.
