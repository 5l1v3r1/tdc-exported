
# 260 embert szabadítottak ki egy iszlamista átnevelő táborból

Published at: **2019-11-05T16:01:22+00:00**

Author: **MTI **

Original: [euronews](https://hu.euronews.com/2019/11/05/260-embert-szabaditottak-ki-egy-iszlamista-atnevelo-taborbol)

Több száz embert szabadítottak ki egy iszlamista átnevelő otthonból Nigériában. A 259 személy mindegyike egy iszlamista átnevelő otthonban raboskodott, kzülük 34-en nők, 10-en pedig gyerekek voltak. Az afrikai ország északnyugati részén egy hetek óta tartó, országos razziasorozat keretében csaptak le az "otthonra"- számolt be egy helyi illetékes kedden.
Fadeyi Olugbenga nigériai rendőrségi szóvivő elmondta, hogy a férfiakat, nőket és gyerekeket fogva tartották egy ibadani mecset által működtetett központban.
Az átnevelő otthon létéről egy 18 éves fiú tájékoztatta a hatóságokat, akinek sikerült megszöknie.
Olugbenga úgy tudja, hogy voltak, akik évek óta raboskodtak az iszlamisták fogságában, és egészségügyi problémákkal küszködtek. "Akiket kihallgattunk, elmondták, hogy háromnaponta, vagy néha még ritkábban kaptak élelmet" - tette hozzá a szóvivő.
Az épület tulajdonosával együtt nyolc másik embert is őrizetbe vettek, és nyomozást indítottak a részletek tisztázása érdekében.
Szeptember óta több tucat hasonló razziára került sor nigériai vallási átnevelő központokban. Egy lagosi imaházból 15 megbilincselt embert szabadítottak ki a hatóságok.
A vallási átnevelő otthonok meglehetősen elterjedtek Afrika legnépesebb országában, ahol magas a szegények aránya, és a közszolgáltatások gyakran hiányoznak. Sokfelé nincsenek megfelelő intézmények például a kábítószerfüggő fiatalok rehabilitációjára, akik szülei ezekhez az - engedéllyel általában nem rendelkező - központokhoz fordulnak segítségért.
