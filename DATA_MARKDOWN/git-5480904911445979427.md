
# Starší byty v ČR zdražily o 19 %, nájemné stouplo o 4 %

Published at: **2019-11-01T15:31:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/starsi-byty-v-cr-zdrazily-o-19-najemne-stouplo-o-4-/1816044?utm_source=rss&utm_medium=feed)

Praha - Ceny starších bytů v Česku na konci třetího čtvrtletí vzrostly meziročně v průměru o 18,6 procenta na 65.628 korun za metr čtvereční. Rodinné domy zdražily o 12,4 procenta na 33.941 korun za metr čtvereční. Nejméně stouplo nájemné, o 3,8 procenta na 247 korun za metr čtvereční měsíčně. Vyplývá to z údajů serveru Bezrealitky.cz, které má ČTK k dispozici.
"Už druhý kvartál po sobě pozorujeme ochlazení trhu. Především velké trhy Prahy a Brna narážejí na svoje limity. Do podobné situace se navíc brzy dostanou i další lokality v regionálních metropolích nebo kolem nich. Zájemci o nákup nemovitosti zároveň začínají vyčkávat. Odrazuje je kombinace vysokých cen a zužující se nabídky," uvedl výkonný ředitel Bezrealitky.cz Hendrick Meyer.
Počet prodaných domů a bytů ve třetím čtvrtletí meziročně klesl o 2,6 procenta. V Praze vzrostl o pět procent, v Jihomoravském kraji stagnoval. "Cenově senzitivní kraje, jako například Moravskoslezský nebo Ústecký zažily vlivem rostoucích cen a doprodání levných nemovitostí propad v transakcích o desítky procent," uvedl dále Meyer.
Klesající trend prodejů se podle něj logicky přenesl do rostoucího trhu s nájemním bydlením, kam přecházejí i ti, kteří by ještě před pěti lety dosáhli v dané lokalitě na nákup vlastní nemovitosti. Počet pronajatých nemovitostí vzrostl meziročně o necelou pětinu.
Ceny starších bytů vzrostly nejvíce v Ústeckém kraji, téměř o polovinu. V Libereckém, Pardubickém a Moravskoslezském kraji se zvýšily zhruba o třetinu. Naopak v Královéhradeckém a Zlínském kraji nepatrně klesly. Ceny v nejdražší Praze (87.436 korun za metr čtvereční) byly proti nejlevnějšímu Moravskoslezskému kraji třikrát vyšší.
"Nelze předpokládat, že by ceny nemovitostí začaly v budoucnu klesat. Například v Praze očekávám velice brzy prolomení 90.000 korun za metr čtvereční. Čeká se tedy především na nové nemovitosti v nabídce. Převážně z oblasti metropolitních prstenců, kam stále míří zájemci o bydlení z velkých měst. Dále bude důležité, jak se bude vyvíjet trh s hypotékami," doplnil Meyer.
U rodinných domů byly ve třetím čtvrtletí ceny v jednotlivých krajích značně rozkolísané. V Karlovarském kraji vzrostly o 80 procent, na Liberecku více než o třetinu. Naopak v Jihočeském kraji téměř o čtvrtinu klesly. Nejdražší byla Praha s průměrnou cenou 73.348 korun za metr čtvereční. Na nejlevnější Vysočině byla průměrná cena 17.111 korun.
Nejméně vzrostlo ve třetím čtvrtletí nájemné, ve všech krajích pouze v jednotkách procent. "Jasně se potvrzuje, že obyvatelé měst již nemají další finanční prostor pro růst nájmů. V případě, že se zvýší, volí raději jinou cestu. Například stěhování do takzvaných metropolitních prstenců kolem spádových oblastí," dodal Meyer. Nejvyšší průměrné nájmy měla ve třetím čtvrtletí Praha (292 korun za metr čtvereční měsíčně). Na Ústecku to byla necelá polovina.

        Průměrná cena za m2 starších bytů, rodinných domů a nájmů v jednotlivých krajích na konci 3. čtvrtletí a meziroční změna v procentech:
      
