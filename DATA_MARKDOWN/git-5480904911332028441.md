
# Johnson na začátku volební kampaně přirovnal Corbyna ke Stalinovi

Published at: **2019-11-06T11:09:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/johnson-na-zacatku-volebni-kampane-prirovnal-corbyna-ke-stalinovi/1817808?utm_source=rss&utm_medium=feed)

Londýn - K sovětskému diktátorovi Josifovi Stalinovi přirovnal dnes britský premiér Boris Johnson svého hlavního rivala, lídra opozičních labouristů Jeremyho Corbyna. Po rozpuštění parlamentu dnes oficiálně začala kampaň před parlamentními volbami, které se uskuteční 12. prosince. Johnson po schůzce s královnou voličům v projevu slíbil, že dotáhne do konce plánovaný odchod Británie z Evropské unie. Vítězství labouristů by podle něj znamenalo další odklad brexitu. Corbyn slíbil voličům "opravdovou změnu".
"Tragédií moderní Labouristické strany pod vedením Jeremyho Corbyna je, že niterně nenávidí motivaci ziskem," uvedl britský premiér v článku v konzervativním listu The Daily Telegraph. "Předstírají, že je jejich nenávist namířena jen na určité miliardáře - a ukazují prstem na jednotlivce s radostí a pomstychtivostí, jakou nikdo neviděl od doby, kdy Stalin pronásledoval kulaky," dodal Johnson a použil přitom ruského výrazu pro majetné rolníky.
Sovětský diktátor Stalin na konci 20. let minulého století nařídil kulaky "jako třídu" zlikvidovat. Následovalo zatýkání, deportace a fyzická likvidace relativně bohatých sedláků.
Corbyn označil na twitteru Johnsonovy výroky za "nesmysly, se kterými superbohatí přicházejí, aby se vyhnuli tomu, že budou platit o trochu více na daních". Později dodal, že labouristé chtějí mimo jiné zlepšit situaci ve zdravotnictví, "vyřešit brexit za šest měsíců" či nastartovat "zelenou průmyslovou revoluci".
Premiér Johnson se dnes setkal s královnou Alžbětou II., kterou informoval o rozpuštění dolní komory parlamentu. Po schůzce uvedl, že královna souhlasila s uspořádáním voleb v navrhovaném prosincovém termínu. Začala tím pětitýdenní předvolební kampaň.
V projevu před sídlem britských premiérů v Downing Street Johnson řekl, že si volby nepřál, nebyla ale podle něho jiná možnost, jak nastalou situaci kolem brexitu vyřešit. Parlament byl podle něj paralyzovaný, odmítal splnit přání lidu vyjádřené v referendu z roku 2016 a zařídit odchod z EU.
Premiér se dnes ještě zúčastnil předvolebního mítinku v metropolitním hrabství West Midlands. Voličům tam slíbil, že zemi v lednu vyvede z Evropské unie. Parlamentní volby pak označil za "nejdůležitější za poslední generaci". Řekl, že v případě svého znovuzvolení ihned začne pracovat na tom, aby dohoda o brexitu prošla parlamentem, "brexit se uskutečnil v lednu a veškerá nejistota byla ta tam".
Jak ukázal nový průzkum agentury YouGov, podpora konzervativců v uplynulých dnech mírně klesla, konkrétně o dva procentní body. Nyní by je volilo 36 procent dotazovaných, zatímco labouristy 25 procent. Pro liberální demokraty by hlasovalo 17 procent voličů, což je o jeden procentní bod více. Podpora Strany pro brexit zůstává stejná, volilo by ji 11 procent respondentů. Průzkum byl proveden 5. a 6. listopadu a účastnilo se ho 1667 dotazovaných.
Předčasné parlamentní volby mají především vyřešit pat kolem plánovaného odchodu Británie z Evropské unie. Po několika odkladech je nyní jeho termín stanoven na 31. ledna 2020. Očekává se ale, že roli v nadcházející předvolební kampani budou hrát i jiná témata než brexit, například zdravotnictví.
V den oficiálního zahájení kampaně oznámil úmysl rezignovat na svou funkci místopředseda britské Labouristické strany Tom Watson. V nadcházejících volbách už nebude kandidovat. Jak uvedl v rezignačním dopise, jde o rozhodnutí "soukromé povahy, nikoli politické". Dvaapadesátiletý politik, který se se šéfem strany Corbynem často neshodl na brexitové politice, dodal, že "chce dělat něco nového". Z politiky ale zcela neodejde a bude se podílet na volební kampani své strany, doplnil.
