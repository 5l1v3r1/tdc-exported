
# Мая Манолова дава Борисов на съд заради лъжите, клеветите и обидите

Published at: **2019-11-01T14:36:00+00:00**

Author: **Камелия Цветанова**

Original: [Dnes.bg](https://www.dnes.bg/mestni-izbori-19/2019/11/01/maia-manolova-dava-borisov-na-syd-zaradi-lyjite-klevetite-i-obidite.428201)

Кандидатът за кмет Мая Манолова ще съди премиера Бойко Борисов, защото според  нея той е казал много лъжи, клевети и обиди за нея и екипа, който се грижи за кампанията ѝ.
По-рано днес Борисов обвини Манолова, че се заигравала с роми от Волуяк. Била ги вербувала да се снимат как "гласуват под строй” за Йорданка Фандъкова и това да се използва срещу кандидата на ГЕРБ за столичен градоначалник.
Реакцията на Манолова не закъсня.
"Срам ме е от премиера. Срам ме е от лъжите, клеветите и обидите, които той произнесе в национален ефир днес", заяви тя.
Манолова се възмути, че премиерът е нарекъл екипа ѝ "сбирток", а гражданите, които са зад нея -  "нечистоплътни".
"Нарече срещата ми с хората във Волуяк уйдурма. Бил е кмет и не знае, че там няма ромска махала, няма роми, заяви Манолова.
"Той, който допусна братя Галеви да се укрият от правосъдието и да напуснат страната в национален ефир призна, че са фактор в изборите в София“, допълни тя, цитирана от "24 часа".
"Това са долни лъжи, грозни внушения, клевети, произнесени от човек, разтресен от страх, и ще го дам на съд, заяви още Манолова.
Според нея страхът да загубиш София е изключително лош съветник.
"В нарушение на закона премиерът влезе в кампанията, за да се види кой е кметът, кой управлява София", скочи още Манолова.
Според нея "маските паднаха, ясно е кой се бори за властта в София с всички сили и средства".
"В неделя се изправям срещу Борисов, ДПС, срещу контролирания и купен вот, срещу начина, по който се избира главен прокурор, срещу едноличната власт“, заключи Манолова.
