
# Проблемите за Барселона продължават да се множат

Published at: **2019-11-06T14:00:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/spain/problemite-za-barselona-prodylzhavat-da-se-mnozhat-1403524.html)

Поражението от Леванте в Ла Лига и анемичното 0:0 срещу Славия (Прага) в Шампионска лига не са единствените проблеми пред Барселона в началото на ноември. Каталунците останаха без Луис Суарес за следващите няколко седмици заради контузия, а в лазарета на тима ще го последва и Жорди Алба, който получи поредна травма през настоящата кампания. 
Един от най-постоянните футболисти в селекцията на "блауграна" беше принудително заменен на почивката на срещата с чешкия шампион, след като се е възобновила контузията, от която се лекуваше през октомври. "За съжаление, травмата отново е в бедрото на левия крак - същата, която получи по-рано през сезона", потвърди Валверде след срещата. 
Левият бек се контузи срещу Борусия (Дортмунд) през септември, като тогава трябваше да се възстановява около 3 седмици. Той почувства отново дискомфорт в мача срещу Валядолид през миналата седмицата, а срещу Леванте изобщо не беше в състава, за да се подобри физическото му състояние. 
Жорди Алба ще премине през допълнителни изследвания, но изглежда сигурно, че няма да може да играе през уикенда срещу Селта Виго, а по всяка вероятност ще остане и извън селекцията на Испания за последните мачове от квалификациите за Евро 2020. Срещу Славия през второто полувреме на терена се появи Сержи Роберто, който заигра на десния фланг на защитата, а отляво се настани Нелсон Семедо. Очаква се срещу Селта отляво да играе новото попълнение Жуниор Фирпо. 
Това е поредният проблем, пред който Барселона се изправя в последните месеци. Луис Суарес започна да се контузва все по-често, а все по-крещящо ясно е неразбирателството между звездите на тима Лео Меси и Антоан Гризман (доказателството вижте в тази статия). 
