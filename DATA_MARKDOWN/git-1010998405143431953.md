
# ЦИК: Разликата от 100 хил. избиратели в списъците на столицата са техническа грешка

Published at: **2019-11-04T17:59:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/cik-razlikata-ot-100-hil-izbirateli-v-spisacite-na-stolicata-sa-tehnicheska-greshka.html)

Техническа грешка е причината за фрапиращото разминаване на броя гласоподаватели между първи и втори тур за София. Това обяви говорителят на Централната избирателна комисия Александър Андреев.
От ЦИК обясниха, че данните, които са получили от Областната администрация за първи тур са грешни. Те ще бъдат коригирани с данните на Общинската избирателна комисия, които са коректните и почти съвпадат с тези за втори тур, така няма стопяване със 100 хил. души за една седмица.
Той допълни, че заради недоразумението избирателната активност ще бъде преизчислена. Грешката обаче не влияе на резултатите от местните избори.
„Тук не можем да говорим за резултати от изборите, тъй като те се отчитат на основата на действителните гласове, които са подадени за кандидатските листи, за отделните кандидати в балотажа. В тази връзка, ЦИК в момента ще промени данните за 27 октомври 2019 г. от общите избори и там, където в момента фигурира 1 165 955 ще бъде променено числото на вярното – 1 064 705“, поясни Андреев.
Подобен казус възникна и за Плевен –там броят на гласоподавателите с приблизително 20 хил. по-висок на втория тур. Там също ще се коригират данните.
Андреев добави, че до момента в ЦИК няма запитване от областния управител на Бургас по казуса, пред който е изправена община Несебър, където новоизбраният кмет и двама общински съветници са в ареста за купуване на гласове.
