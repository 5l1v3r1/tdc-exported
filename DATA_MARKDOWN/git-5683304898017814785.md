
# സെഞ്ചുറിക്കരികെ സൂപ്പർതാരത്തിന്റെ വിക്കറ്റ്, കൈകൂപ്പി പാക്ക് യുവതാരം; വിഡിയോ

Published at: **2019-11-01T10:27:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/cricket/2019/11/01/naseem-shah-folds-his-hands-after-dismissing-domestic-super-star-fawad-alam.html)

ലഹോർ ∙ ബാറ്റ്സ്മാനെ പുറത്താക്കിയശേഷം വിക്കറ്റ് നേട്ടം പല വിധത്തിൽ ആഘോഷിക്കുന്നവരെ കണ്ടിട്ടുണ്ടാകും. വിക്കറ്റ് കിട്ടിയതിന്റെ ആവേശത്തിൽ കൈവിട്ട ആഘോഷങ്ങൾക്കു തുനിഞ്ഞ് ‘പണി’ മേടിക്കുന്നവരുമുണ്ട്. പക്ഷേ വിക്കറ്റ് നേട്ടം ആഘോഷിക്കുന്നതിനു പകരം ഖേദം പ്രകടിപ്പിച്ച് കൈകൂപ്പുന്ന ബോളർമാരെ കണ്ടിട്ടുണ്ടോ? ഇല്ലെങ്കിൽ ഇതാ അങ്ങനെയൊരു താരം. പാക്കിസ്ഥാനിലെ ആഭ്യന്തര ക്രിക്കറ്റ് മത്സരത്തിനിടെ സൂപ്പർതാരം ഫവാദ് ആലത്തെ പുറത്താക്കിയ പതിനാറുകാരൻ നസീം ഷായാണ് ബാറ്റ്സ്മാനു നേരെ കൈകൂപ്പി ഖേദം പ്രകടിപ്പിച്ചത്. സംഭവത്തിന്റെ വിഡിയോ നിമിഷങ്ങൾകൊണ്ട് സമൂഹമാധ്യമങ്ങളിൽ വൈറലാവുകയും ചെയ്തു.
കൈകൂപ്പി ഖേദം പ്രകടിപ്പിച്ച നസീം ഷാ വെറും കുട്ടിയാണെന്നു കരുതരുത്. ഓസ്ട്രേലിയൻ പര്യടനത്തിനൊരുങ്ങുന്ന പാക്കിസ്ഥാൻ ടെസ്റ്റ് ടീമിന്റെ പ്രധാന ബോളർമാരിൽ ഒരാളാണ് ഈ പതിനാറുകാരൻ! നസീം ഷാ പുറത്താക്കിയ ഫവാദ് ആലവും അത്ര നിസാരക്കാരനല്ല. പാക്ക് ജഴ്സിയിൽ അത്ര പരിചിതനല്ലെങ്കിലും പാക്ക് ആഭ്യന്തര ക്രിക്കറ്റിലെ സൂപ്പർതാരമാണ് ഫവാദ് ആലം. സെഞ്ചുറിയിലേക്കുള്ള കുതിപ്പിൽ വെറും എട്ടു റൺസ് മാത്രം അകലെ നിൽക്കെയാണ് നസീം ഷായുടെ പന്തിൽ ഫവാദ് ആലം പുറത്തായത്.
പാക്കിസ്ഥാനിലെ പ്രമുഖ ആഭ്യന്തര ക്രിക്കറ്റ് ടൂർണമെന്റായ ഖായിദി അസം ട്രോഫിക്കിടെയാണ് സംഭവം. ടൂർണമെന്റിൽ സെൻട്രൽ പഞ്ചാബിന്റെ താരമാണ് നസീം ഷാ. ഫവാദ് ആലം സിന്ധ് താരവും. സിന്ധ് ഇന്നിങ്സിൽ ടോപ് സ്കോററായ ആലം സെഞ്ചുറിക്ക് എട്ടു റൺസ് അകലെ നിൽക്കെ വിക്കറ്റ് കീപ്പർ കമ്രാൻ അക്മലിനു ക്യാച്ചു നൽകിയാണ് പുറത്തായത്. താരം പവലിയനിലേക്കു നടക്കവെ അടുത്തെത്തിയ നസീം ഷാ കൈകൂപ്പുകയായിരുന്നു. ഒന്നാം ഇന്നിങ്സിലാകെ 19 ഓവർ എറിഞ്ഞ ഷാ 78 റൺസ് മാത്രം വഴങ്ങി ആറു വിക്കറ്റ് പിഴുതു. രണ്ടാം ഇന്നിങ്സിൽ 11 ഓവറിൽ 33 റൺസ് വഴങ്ങി മൂന്നു വിക്കറ്റ് കൂടി പിഴുതപ്പോഴേയ്ക്കും മത്സരം സമനിലയിൽ അവസാനിച്ചു.
പാക്കിസ്ഥാൻ ജഴ്സിയിൽ മൂന്നു ടെസ്റ്റും 38 ഏകദിനങ്ങളും 24 ട്വന്റി20 മത്സരങ്ങളും കളിച്ചിട്ടുള്ള ഷാ, പാക്ക് ആഭ്യന്തര ക്രിക്കറ്റിലെ മിന്നും താരമാണ്. 2015ലാണ് അവസാനമായി രാജ്യാന്തര ക്രിക്കറ്റിൽ പാഡണിഞ്ഞത്. മൂന്നു ടെസ്റ്റിൽനിന്ന് 41.66 ശരാശരിയിൽ 250 റൺസും 38 ഏകദിനങ്ങളിൽനിന്ന് 40.25 ശരാശരിയിൽ 966 റൺസും 24 ട്വന്റി20യിൽനിന്ന് 17.63 ശരാശരിയിൽ 194 റൺസും നേടിയിട്ടുണ്ട്.
