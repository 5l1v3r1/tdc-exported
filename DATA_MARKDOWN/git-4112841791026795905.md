
# Billie Eilish pochybovala, či si ešte užíva hudbu. Čo jej počas turné vadí najviac?

Published at: **2019-11-01T15:50:00+00:00**

Author: **Viktor Kniš**

Original: [REFRESHER](https://refresher.sk/76137-Billie-Eilish-pochybovala-ci-si-este-uziva-hudbu-Co-jej-pocas-turne-vadi-najviac)


        Populárna speváčka počas uplynulého roka prežila aj momenty, ktoré ju presviedčali, aby na hudbu zanevrela. Na nasledujúce turné sa však teší.
      
Billie Eilish tentokrát prijala pozvanie do netradičného konceptu rozhovoru, kde sa nerozprávala s moderátorom, ale s Billie Joe Armstrongom – jedným z hlavných členov legendárnej skupiny Green Day. Produkcia magazínu Rolling Stone ich spoločne do auta posadila nielen preto, že majú rovnaké mená, zároveň sú totiž navzájom svojimi fanúšikmi.
Z neformálneho rozhovoru sa dozvedáme aj čosi viac o útrapách Billie Eilish, ktorými si v poslednom období prešla. Otvorene dokonca hovorí aj o tom, že chvíľu pochybovala, či vôbec chce pokračovať v hudobnej kariére. Obzvlášť momenty medzi koncertami v rámci turné ju nútili premýšľať, či to má ešte zmysel. Prezrádza, že koncerty sú jej obľúbená časť, ale cestovanie a samota po celý čas v autobusoch v Európe v kombinácií s hrozným jedlom jej robili starosti. 
Taktiež jej nerobili dobre návraty domov, keď videla, ako sa jej priatelia menia, kým ona musí cestovať naprieč celým svetom. Dodáva, že v súčasnosti je to už oveľa lepšie a na nasledujúce turné v roku 2020 sa úprimne teší. 
S gitaristom Green Day sa bavili napríklad aj o rozličnom vnímaní hudobných žánrov v minulosti a teraz. Billie sa snaží vysvetliť svojmu staršiemu kolegovi, že v súčasnosti už jej generácia nevníma nič ako žánre, pretože existujú len minimálne hranice. Ostáva už len dúfať, že táto dvojica raz príde aj so spoločnou skladbou. 
