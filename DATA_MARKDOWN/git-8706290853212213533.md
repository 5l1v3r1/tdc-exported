
# Πλεύρης κατά ΣΥΡΙΖΑ: Φαίνεται πλέον ξεκάθαρα, ποιοι δεν θέλουν να καταθέσει ο Φρουζής

Published at: **2019-11-07T20:21:00+00:00**

Author: ****

Original: [enikos.gr](http://www.enikos.gr/politics/682928/plevris-kata-syriza-fainetai-pleon-xekathara-poioi-den-theloun-na)

Τα βέλη του κατά του ΣΥΡΙΖΑ έστρεψε ο βουλευτής της ΝΔ και μέλος της προανακριτικής επιτροπής για τον Δημήτρη Παπαγγελόπουλο, Θάνος Πλεύρης.
Σε δηλώσεις του μετά την αναβολή της προανακριτικής, ο κ. Πλεύρης σημείωσε πως «ο ΣΥΡΙΖΑ, επί 4,5 χρόνια δεν τόλμησε να καλέσει τον κ. Φρουζή. Σήμερα, και μετά από τρίτη συνεδρίαση, δεν μπορούμε να εξετάσουμε τον κ. Φρουζή, λόγω της αντιδεοντολογικής και αντικοινοβουλευτικής συμπεριφοράς βουλευτών του ΣΥΡΙΖΑ. Φαίνεται πλέον ξεκάθαρα, ποιοι δεν θέλουν να καταθέσει ο κ. Φρουζής».
Συνεχίζοντας, ο κ. Πλεύρης ανέφερε πως «εμείς καλούμε τον κ. Φρουζή ως μάρτυρα 4,5 χρόνια. Ο ΣΥΡΙΖΑ με μια εξεταστική για το φάρμακο, δεν τον κάλεσε. Καλέσαμε τον κ. Φρουζή να τον εξετάσουμε, αλλά η επιτροπή για να τον εξετάσει πρέπει να έχει νόμιμη σύνθεση. Νόμιμη σύνθεση με δύο μέλη που έχουν εξαιρεθεί με απόφαση της επιτροπής, η οποία είναι ισχυρή, δεν μπορεί να υπάρξει».
Και κατέληξε λέγοντας: «Στο βαθμό που με αφορά, το αίτημα εξαίρεσης που κατέθεσε σήμερα ο συνήγορος του κ. Παπαγγελόπουλου, εάν η επιτροπή κρίνει ότι υπάρχει λόγος εξαίρεσής μου, θα πειθαρχήσω απόλυτα στην απόφαση και δεν θα λειτουργήσω με αντικοινοβουλευτική συμπεριφορά, να μένω εντός της επιτροπής, σώνει και καλά, ενώ θα έχω εξαιρεθεί. Αυτό όμως θα το κρίνει η επιτροπή, η οποία πρέπει να συνεδριάσει με νόμιμη σύνθεση».
Πηγή: ΑΠΕ-ΜΠΕ
