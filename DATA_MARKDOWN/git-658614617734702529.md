
# Debat over RIVM-kritiek wethouder als nachtkaars uitgegaan

Published at: **2019-11-07T23:56:00+00:00**

Author: ****

Original: [omroep flevoland](https://www.omroepflevoland.nl/nieuws/175642/debat-over-rivm-kritiek-wethouder-als-nachtkaars-uitgegaan)


        Het debat over de kritiek die wethouder Winnie Prins heeft geuit op het RIVM is donderdagavond als een nachtkaars uitgegaan. De gemeenteraad van Zeewolde had zichtbaar moeite met de spelregels voor zo'n kort van tevoren aangekondigde discussie. Het was de eerste keer in jaren dat een zogeheten interpellatiedebat voorkwam. Door beperkingen aan het aantal keren dat partijen van hun spreekrecht gebruik mochten maken werd er niet echt over en weer gediscussieerd.
      
Winnie Prins zei drie weken geleden in een interview bij Omroep Flevoland dat het RIVM bij de bouw van Windplan Groen in de buurt van Dronten goochelt met cijfers over de uitstoot van stikstof. Aanleiding voor het gesprek was een opmerking van gelijke strekking die Prins eerder maakte op Facebook.
Persoonlijke titelDe wethouder gaf in een verklaring aan dat ze zich overvallen voelde toen Omroep Flevoland haar vroeg naar haar uitlatingen. Ze zegt op persoonlijke titel geantwoord te hebben en niet in haar functie als wethouder. "Soms zijn er onderwerpen die mij gewoon buitengewoon interesseren. Die niet op de collegetafel zijn geweest. Die niet in de raad zijn besproken. Maar waar ik wel iets van mag vinden."
De oppositiepartijen die het debat hadden aangevraagd namen uiteindelijk genoegen met de uitleg van de wethouder. Als ze al met een motie van afkeuring hadden willen komen kregen ze daar door de debatvorm geen kans toe. Verschillende partijen gaven aan dat dit in de toekomst wel anders moet. Maar de discussie over de uitlatingen van Prins is afgerond. "Dit is klaar. Hier zijn we klaar mee", zei Cees Steijger van Zeewolde Liberaal namens de oppositiepartijen.
Winny Prins zelf wilde na afloop niet voor camera verschijnen voor een nadere toelichting.
WhatsApp ons!Heb jij een tip of opmerking? Stuur ons een bericht op 06 - 52 52 4891 of stuur een mail: rtv@omroepflevoland.nl!
