
# รองเลขานายกฯตู่ โร่คุยม็อบสมัชชาฯหลังปะทะเจ้าหน้าที่

Published at: **2019-11-07T09:25:00+00:00**

Author: ****

Original: [เดลินิวส์](https://www.dailynews.co.th/politics/740488)


        รองเลขาธิการนายกรัฐมนตรี รีบมาพบ ม็อบสมัชชาคนจน หลังเกิดเหตุปะทะเจ้าหน้าที่ แค่เจ็บจิ๊บจ้อย
      
เมื่อวันที่ 7 พ.ย.  ผู้สื่อข่าวรายว่าที่ จากเหตุการณ์ที่มีการปะทะกันระหว่างกลุ่มสมัชชาคนจนกับเจ้าหน้าที่รักษาความปลอดภัยในการเดินทางลงพื้นที่ของ พล.อ.ประยุทธ์ จันทร์โอชา นายกรัฐมนตรี ขณะเดินทางมาติดตามการดำเนินงานและเปิดโรงอบเมล็ดพันธุ์ข้าว ที่กลุ่มวิสาหกิจชุมชนศูนย์ข้าวชุมชนบ้านอุ่มแสง อ.ราษีไศล จ.ศรีสะเกษ โดยกลุ่มสมัชชาคนจนที่เดินทางมาในวันนี้ มีเป้าหมายเพื่อยื่นหนังสือต่อนายกรัฐมนตรี ในการแก้ไขปัญหา เขื่อนหัวนา, เขื่อนราษีไศล ,เขื่อนปากมูล  และเขื่อนสิรินทร  แต่ปรากฏว่าถูกเจ้าหน้าที่สกัดกั้น ไม่ให้เข้าไปพบนายกรัฐมนตรี  จึงเกิดการปะทะกันนานประมาณ 30 นาที เหตุชุลมุนจึงสงบ เบื้องต้นไม่มีรายงานผู้ได้รับบาดเจ็บหนักแต่อย่างใดมีเพียงแผลถลอกเล็กน้อยทั้งสองฝ่าย
ต่อมา นายประทีป กีรติเรขา  รองเลขาธิการนายกรัฐมนตรีฝ่ายการเมือง ได้เดินทางมาพบกับกลุ่มสมัชชาคนจน เพื่อรับทราบปัญหาและข้อเรียกร้องต่างๆ พร้อมชี้แจงรายละเอียดและจะได้เร่งประสานดำเนินการเสนอตามขั้นตอนของกฎหมาย ด้านนายสนิท โกศล อายุ 59 ปี  แกนนำสมัชชาคนจน กล่าวว่า  พวกตนมาในครั้งนี้เพื่อต้องการที่จะมาพบกับนายกรัฐมนตรี  เพื่อขอให้เร่งรัดในการแก้ไขปัญหาฝายหัวนา เขื่อนราษีไศล  เขื่อนสิรินทร และเขื่อนปากมูล  ซึ่งยังไม่มีการนัดหมายวันประชุม และยังไม่มีการแก้ไขปัญหาแต่อย่างใด  ดังนั้น ในวันนี้ นายกรัฐมนตรี เดินทางมาตรวจราชการใน จ.ศรีสะเกษ พวกตนจึงรวมตัวกันเพื่อมาทวงถามคำสัญญาตามที่รัฐบาลได้ตกลงกับสมัชชาคนจนไว้  เพื่อขอให้เร่งรัดในการแก้ไขปัญหาช่วยเหลือชาวบ้านผู้ยากไร้อย่างเร่งด่วน.

        
          ข่าวที่เกี่ยวข้อง
        
        
        ปะทะเดือดกลุ่มสมัชชาฯ-จนท.รอรับนายกฯลุงตู่ฯ(คลิป)
      
