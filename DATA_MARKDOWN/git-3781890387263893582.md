
# เก๋งซิ่งแซงเก๋งข้ามเลนชนประสานงาจยย.ดับคาที่2ศพ

Published at: **2019-11-01T23:50:00+00:00**

Author: ****

Original: [เดลินิวส์](https://www.dailynews.co.th/regional/739562)


        หนุ่มโชเฟอร์ขับเก๋งส่งญี่ปุ่น ซิ่งแซงเก๋งข้ามเลนชนประสานงาอัด 2 วัยรุ่นขี่จยย.เสียชีวิตคาที่
      
เมื่อกลางดึก วันที่ 2 พ.ย. ร.ต.อ.สมคิด บุญลอย รอง สว.(สอบสวน)สภ.ศรีราชา อ.ศรีราชา จ.ชลบุรี ได้รับแจ้งเหตุมีรถยนต์เก๋ง พุ่งชนประสานงารถจักรยานยนต์ มีผู้ได้รับบาดเจ็บสาหัส 2 ราย บริเวณถนนศรีราชา หนองยายบู่ ม.2 ต.สุรศักดิ์ อ.ศรีราชา จึงรีบรุดไปตรวจสอบ พร้อมด้วยเจ้าหน้าที่หน่วยกู้ภัยสว่างประทีป ศรีราชา ที่เกิดเหตุเป็นถนน 4 เลน ขับขี่สวนทางกัน ลางถนนพบร่าง นายรชต แซ่ซิ้ม อายุ 27 ปี ผู้ขับขี่รถจักรยานยนต์  และนายธนาดล แซ่เตียว อายุ 19 ปี คนซ้อนท้าย ทั้งคู่ได้รับบาดเจ็บสาหัส เจ้าหน้าที่จึงได้รีบทำการปั้มหัวใจ แต่ผู้ได้รับบาดเจ็บทั้ง 2 ราย เสียชีวิตในเวลาต่อมา ห่างไปประมาณ 50 เมตร พบรถจักรยานยนต์ ยามาฮ่า มีโอ สีขาว ทะเบียน 1กถ 8604 อุบลราชธานี สภาพด้านหน้าพังยับเยิน พุ่งชนอัดติดท้ายรถยนต์เก๋ง  ฮอนด้า สีบรอนซ์ ทะเบียน 5 กณ 843 กรุงเทพมหานคร ที่จอดอยู่ริมถนน ห่างไปอีกประมาณ 100 เมตร พบรถยนต์เก๋ง โตโยต้า ยาริส สีบรอนซ์ ทะเบียน 7 กถ 9733 กรุงเทพมหานคร จอดอยู่กลางถนน สภาพด้านหน้ารถฝั่งซ้ายพังเสียหาย
จากการสอบสวนนายพรทวี ลับภู อายุ 56 ปี อยู่บ้านเลขที่ 72 ม.4 ต.นาหว้า อ.นาหว้า จ.นครพนม แสดงตัวเป็นผู้ขับรถเก๋ง ยาริส ให้การว่า เป็นพนักงานขับขี่รถยนต์ รับส่งหัวงานญี่ปุ่น ของบริษัทแห่งหนึ่งในพื้นที่ อมตะซิตี้ปลวกแดง จ.ระยอง ก่อนเกิดเหตุ ได้ขับขี่รถยนต์ มาจากทางหนองยายบู่ มุ่งหน้าเจ้าตัวเมืองศรีราชา ระหว่างนั้นก็ได้พบรถจักรยานยนต์คู่กรณี ซึ่ขี่อยู่กลางถนน สวนทางมาด้วยความเร็ว  ปรากฏว่าตนก็ได้พยายามหักหลบไปทางเลนขวาสุด และเป็นจังหวะเดียวกันกับที่รถจักรยานยนต์ คู่กรณีก็หักหลบทางไปเลนขวาสุดด้วยเช่นกัน ส่งผลให้พุ่งชนประสานงากันอย่างเต็มแรง   เบื้องต้นเจ้าหน้าที่ตำรวจได้เข้าตรวจสอบในที่เกิดเหตุแล้ว พบภาพจากกล้องวงจรปิด ริมถนนสามารถบันทึกภาพเหตุการณ์ไว้ได้ โดยพบว่าขณะเกิดเหตุ รถยนต์เก๋งได้พยายาม ขับขี่แซงรถยนต์ ที่อยู่ด้านหน้า จึงข้ามเลนไปฝั่งของรถจักรยานยนต์ ก่อนจะพุ่งชนรถจักรยานยนต์ที่ขับขี่สวนทางมา ทางเจ้าหน้าที่ตำรวจได้ควบคุมตัวนายพรทวี ไปสอบปากคำเพิ่มเติม ที่ สภ.ศรีราชา เพื่อสรุปสาเหตุที่แท้จริงต่อไป . 
