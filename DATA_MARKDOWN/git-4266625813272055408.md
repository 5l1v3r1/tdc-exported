
# Україна та ЄС посилюють співпрацю у протидії дезінформації

Published at: **2019-11-06T22:51:00+00:00**

Author: ****

Original: [ZIK.UA](https://zik.ua/news/2019/11/06/ukraina_ta_yes_posylyuyut_spivpratsyu_u_protydii_dezinformatsii_1685485)


        Україна та ЄС відновлять засідання Групи високого рівня Україна-ЄС зі стратегічних комунікацій під керівництвом віцепрем’єр-міністра України з питань європейської та євроатлантичної інтеграції.
      
Про це заявив віцепрем'єр-міністр Дмитро Кулеба у Брюсселі, повідомляє Урядовий портал. 
Зокрема, під час зустрічі обговорювалися формати залучення України до діяльності Робочої групи з питань дезінформації Генерального директорату Єврокомісії з комунікацій. 
Крім цього, обговорили питання поглиблення співпраці з Оперативною робочою групою зі стратегічних комунікацій Європейської служби зовнішніх справ. 
За словами Кулеби, найближчим часом буде проведена зустріч представників ЄС та України з метою розгляду питань протидії дезінформації та підвищення стійкості до інформаційних впливів.
Як зазначається, метою такою співпраці є посилення спроможності українських установ протистояти гібридним атакам Росії.
«Ми прагнемо діяти разом з ЄС для посилення стійкості як ЄС, так і України у відповідь на різного роду загрози та для кращого захисту наших інформаційних та комунікаційних мереж. Закликаємо до активізації нашої співпраці з питань кібербезпеки та налагодження регулярного двостороннього діалогу в цій сфері», - заявив Дмитро Кулеба.
Нагадаємо, сьогодні Дмитро Кулеба заявив, що Україна та Європейський Союз готуються розширити Угоду про асоціацію, додавши до неї новий розділ, присвячений реформам в сфері юстиції. 
