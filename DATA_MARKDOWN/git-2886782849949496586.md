
# Kanadai mintára, kvótarendszerrel szabályozná a francia kormány a gazdasági bevándorlást

Published at: **2019-11-05T18:49:51+00:00**

Author: **MTI **

Original: [euronews](https://hu.euronews.com/2019/11/05/kanadai-mintara-kvotarendszerrel-szabalyozna-a-francia-kormany-a-gazdasagi-bevandorlast)

Muriel Pénicaud francia munkaügyi miniszter kedden megerősítette, hogy jövő nyártól évente meghatározandó kvótarendszerrel tervezi a kormány szabályozni a gazdasági bevándorlást.
"Franciaország az igényeinek megfelelően foglalkoztat. Ez egy újfajta megközelítés, hasonlít ahhoz, ahogy az Kanadában vagy Ausztráliában működik" - mondta a tárcavezető a BFM hírtelevízióban. "A lényeg, hogy célszámok vagy kvóták legyenek, ez már csak egy szemantikai kérdés" - tette hozzá.
Edouard Philippe miniszterelnök hétfőn mutatta be a minisztereknek a és a képviselőknek a gazdasági bevándorlásra vonatkozó 2011-ben meghatározott intézkedések megújításáról szóló javaslatait, amelyeket Muriel Pénicaud szerint jövő nyárig véglegesít a kormány a kvótarendszerrel együtt.
"Ezentúl minden évben felülvizsgáljuk ezt a listát. Néhány hónap múlva kezdjük a szociális partnerekkel és a régiók képviselőivel. Megnézzük, hogy milyen erőfeszítések történtek a képzés területén ahhoz, hogy először az álláskeresőink, aztán pedig a menekültek töltsék be ezeket az álláshelyeket. Utána pedig meghatározzuk foglalkozásonként és területenként a (hiányzó) emberek számát" - mondta a miniszter.
Muriel Pénicaud elismerte, hogy "a számokat tekintve elég szerény" a gazdasági bevándorlás Franciaországban, évente mintegy 33 ezer külföldi munkavállalót érint. A gazdasági bevándorlók határozott idejű munkavállalást engedélyező vízumot, majd tartózkodási engedélyt kapnak egy meghatározott munkára.
A jobboldali ellenzék üdvözölte a kvótarendszer bevezetését, a baloldal viszont úgy vélte, hogy a bevándorlás témáját a kormány arra használja fel, hogy elfordítsa az emberek figyelmét a tényleges társadalmi problémáktól.
Jóllehet a Zöldek óvatosak a kvóta kérdésében, szerintük a téma felvetése lehetőset ad annak a "tévképzetnek a felszámolására, hogy az országot elárasztották a bevándorlók, illetve hogy bebizonyosodjon az, hogy a bevándorlás lehetőség is lehet egy ország számára" - fogalmazott Yannick Jadot pártvezető a Franceinfo hírrádióban.
Laurent Berger, a CFDT, a legkevésbé radikális szakszervezet vezetője "felháborítónak" tartotta a France Inter közrádióban, hogy az alig 30 ezer külföldit érintő gazdasági bevándorlás miatt kvótarendszer bevezetését tervezi a kormány.
