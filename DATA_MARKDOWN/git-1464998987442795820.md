
# വാളയാര്‍ കേസ്: സർക്കാർ വേട്ടക്കാരോടൊപ്പമെന്ന് ചെന്നിത്തല

Published at: **2019-11-05T21:13:00+00:00**

Author: **Sreehari**

Original: [Anweshanam | Part of A.N.N News Private Limited](http://anweshanam.com/index.php/kerala/news/chennithala-criticized-govt-in-valayar-case)

തിരുവനന്തപുരം: വാളയാര്‍ കേസില്‍ സർക്കാർ വേട്ടക്കാരോടൊപ്പമെന്ന് പ്രതിപക്ഷ നേതാവ് രമേശ്‌ ചെന്നിത്തല. കുട്ടികൾ പീഡിപ്പിക്കപ്പെടുന്ന മഹാഭൂരിപക്ഷം കേസുകളിൽ നിന്നും പ്രതികൾ രക്ഷപെട്ടു പോകുന്നത് പോലീസും സർക്കാരും ചേർന്നുള്ള ഒത്തുകളി മൂലമാണെന്ന് ചെന്നിത്തല ആരോപിച്ചു. 
വാളയാർ നീതിനിഷേധം കേരളമന:സാക്ഷിക്ക് മുന്നിൽ വേദനയും മരവിപ്പുമായി നിൽക്കുകയാണ്. മരിച്ച പെൺകുട്ടികളുടെ മാതാപിതാക്കളെ മുഖ്യമന്ത്രി അങ്ങോട്ട് പോയി കാണേണ്ടതായിരുന്നു. വീട്ടിലെത്തി അവരെ ആശ്വസിപ്പിക്കേണ്ടതായിരുന്നു. മക്കൾ നഷ്ടമായ മാതാപിതാക്കൾ തിരുവനന്തപുരത്ത് എത്തി മുഖ്യമന്ത്രിയുടെ കാൽ വണങ്ങുന്ന ചിത്രമാണ് ഇപ്പോൾ സോഷ്യൽ മീഡിയയിൽ പ്രചരിക്കുന്നത്. ഈ ചിത്രം കണ്ടാൽ ഈ മാതാപിതാക്കൾ തെറ്റ് ചെയ്ത മട്ടിലാണ്.
പട്ടികവിഭാഗത്തിൽപ്പെടുന്ന ഈ കുടുംബത്തിന് നിഷേധിക്കപ്പെട്ട നീതി കേരളത്തിന്റെ നിലവിളിയാണെന്ന് അദ്ദേഹം പറഞ്ഞു. 
