
# Οπαδός της Αλ Κάιντα ομολόγησε ότι σχεδίαζε βομβιστική επίθεση στο Κλίβελαντ

Published at: **2019-11-06T10:20:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595957/opados-tis-al-kainta-omologise-oti-sxediaze-vomvistiki-epithesi-sto-klivelant)

Ένας άνδρας ο οποίος κατά τις αμερικανικές αρχές είναι οπαδός της Αλ Κάιντα ομολόγησε χθες Τρίτη ότι σχεδίαζε πριν συλληφθεί το 2018 να διαπράξει βομβιστική επίθεση στο Κλίβελαντ την ημέρα της αμερικανικής εθνικής εορτής, ανακοίνωσε το υπουργείο Δικαιοσύνης. Ο Ντιμίτριους Ναθάνιελ Πιτς, 50 ετών, παραδέχθηκε επίσης ότι είχε απειλήσει τον πρόεδρο Ντόναλντ Τραμπ και μέλη της οικογένειάς του, κατά δελτίο Τύπου που δημοσιοποίησε το υπουργείο. Ο Πιτς, γνωστός επίσης με το ψευδώνυμο Αμπντούρ Ραχίμ Ραφίκ, παρακολουθείτο για μήνες από το Ομοσπονδιακό Γραφείο Έρευνας (FBI) διότι είχε αναρτήσει μηνύματα υπέρ της Αλ Κάιντα σε ιστότοπους κοινωνικής δικτύωσης. Το 2018, μερικές ημέρες πριν από την αμερικανική εθνική εορτή, ο Πιτς είπε σε μυστικό πράκτορα του FBI ότι ήθελε να σκοτώσει στρατιωτικούς και μέλη των οικογενειών τους χρησιμοποιώντας αυτοκίνητο φορτωμένο με εκρηκτικές ύλες κατά τη διάρκεια της παρέλασης στην πόλη αυτή των βόρειων ΗΠΑ. «Τι θα τους πλήγωνε στην καρδιά;», είχε διερωτηθεί ρητορικά, απευθυνόμενος στον συνομιλητή του, πριν προσθέσει: «Η πυροδότηση βόμβας εν μέσω της παρέλασης της 4ης Ιουλίου». Σχεδίαζε εξάλλου να διαπράξει επίθεση «μεγάλου μεγέθους» εναντίον καθεδρικού ναού στο Κλίβελαντ. Ανάμεσα στις κατηγορίες που τον βαρύνουν είναι η υλική υποστήριξη σε τρομοκρατική οργάνωση. Σύμφωνα με το FBI, εξέταζε διάφορες τοποθεσίες όπου θα μπορούσε να διαπράξει επιθέσεις, αλλά η αμερικανική αστυνομία δεν επιβεβαίωσε όταν ανακοίνωσε τη σύλληψή του αν ήταν όντως σε θέση να προμηθευτεί εκρηκτικές ύλες. Ο Πιτς, αφροαμερικανός γεννημένος και μεγαλωμένος στη Φιλαδέλφεια, είχε ήδη εκτίσει ποινές φυλάκισης για κλοπές στο Σινσινάτι (το 1993) και ενδοοικογενειακή βία πριν ορκιστεί πίστη στην Αλ Κάιντα. Εξέφρασε την προθυμία του να πάει στη Φιλαδέλφεια για αναγνώριση ενόψει της διάπραξης βομβιστικής επίθεσης και εκεί, κατά το FBI. Αντιμετωπίζει ποινή κάθειρξης 14 ετών και ισόβια επιτήρηση από τις αρχές μετά την ομολογία του, που συνεπάγεται ότι δεν χρειάζεται να προσαχθεί σε δίκη, σύμφωνα με αξιωματούχους. Η ποινή του προγραμματίζεται να του απαγγελθεί την 11η Φεβρουαρίου 2020. Πηγή: ΑΠΕ-ΜΠΕ
