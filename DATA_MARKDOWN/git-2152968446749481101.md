
# И децата без ваксини на детска градина, не били опасни

Published at: **2019-11-06T15:18:00+00:00**

Author: **Камелия Цветанова**

Original: [Dnes.bg](https://www.dnes.bg/temida/2019/11/06/i-decata-bez-vaksini-na-detska-gradina-ne-bili-opasni.428756)

Неваксинирани деца могат да ходят на детска градина, защото не били опасни за останалите и нямало да пренесат зарази, а забраната за това е дискриминация. Това реши Сливенският административен съд.
Дотук се стигна след като отец Евгений от Сливен се оплака от дискриминация, защото две от децата му нямат ваксини, в резултат на което са спрени детските им помощи, а едното дете не е допуснато за градина.
Отец Евгений е баща на девет деца. Двете най-малки не са имунизирани заради съображения на родителите за безопасността на ваксините.
Заради това, че най-малкото дете е изгонено от забавачката родителите му завеждат в Комисията за защита от дискриминация (КЗД), жалба за дискриминация срещу министъра на здравеопазването и директора на Регионалната здравна инспекция в Сливен.
През април 2019 г. КЗД отсъжда, че институциите не са нарушили Закона за защита от дискриминация, а семейството оспорва това решение пред Административния съд – Сливен.
Според Административния съд в Сливен обаче решението на комисията е необосновано и те го отменят, защото нямало разлика между децата, които умишлено са без ваксина, и тези, които имат противопоказания.
“Съдът не намира логика в изразеното от РЗИ становище, че неимунизираните деца поставят в риск имунизираните. Целта на имунопрофилактиката е именно чрез въвеждане в организма на лекарствен продукт да се създаде активен или пасивен имунитет на определена възрастова група лица. Съобразно ЗЗ, Наредба № 15/2005 г. и Имунизационния календар наличието на поставена ваксина срещу определено заболяване (в случая посочените тези в детска възраст) предполага създаване на траен имунитет у детето, поради което и не следва да съществува риск от заразяване”, се казва в решението на Сливенския административен съд.
Магистратите сравняват случая с детето на отец Янакиев с такива на деца, които не са имунизирани заради здравни противопоказания, но не им се забранява да ходят на детска градина. Според тях детето на свещеника е дискриминирано и освен това оставено без специални педагогически грижи и насоки.
В решението си съдиите категорично отказват да обсъждат медицински проучвания дали неваксинираните деца са опасни за здравето на останалите.
Решението на сливенските административни съдии може да бъде обжалвано пред Върховния административен съд в 14-дневен срок.
