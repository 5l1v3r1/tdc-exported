
# Вбивство Гандзюк: СБУ вважає, що замовників було декілька

Published at: **2019-11-03T12:54:00+00:00**

Author: ****

Original: [НВ](https://nv.ua/ukr/ukraine/events/sprava-gandzyuk-manger-zamovnikiv-bulo-kilka-novini-ukrajini-50051353.html)

«Ми вважаємо, що замовник був не один. І швидше за все, були особи, які були в курсі того, що готується цей злочин», — заявив начальник Головного слідчого управління СБУ Богдан Тиводар, передає Інтерфакс-Україна.
За його словами, на даний момент Мангер вважається одним із замовників злочину, кримінальний авторитет Олексій Левін, місцезнаходження якого невідоме, розглядається слідчими як головний організатор.
За версією слідчих, ключова фігура Левіна пов’язує виконавців (групу Торбіна) і замовників (Мангера та інших).
«Ми працюємо в тому напрямку, щоб і інших замовників та інших притягнути до відповідальності. У нас є дані, що є підбурювачі, пособники, є особи, які знали, але не повідомили. Але, на жаль, поки ми не можемо їм висунути обґрунтовані підозри», — пояснив Тиводар.
31 липня 2018 року в Херсоні на активістку було скоєно напад. Її облили сірчаною кислотою, в результаті вона отримала хімічні опіки тулуба, руки і обличчя (більше 35% тіла). Катерина Гандзюк померла в лікарні 4 листопада.
Покровський райсуд Дніпропетровської області затвердив угоду зі слідством обвинувачених у вбивстві громадської активістки Катерини Гандзюк і призначив їм покарання. Підозрювані отримали від трьох до шести років ув’язнення.
Через рік після нападу на Гандзюк правоохоронці так і не назвали справжніх замовників вбивства.
