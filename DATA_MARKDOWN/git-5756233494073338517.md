
# کاهش قیمت نفت با افزایش بیش از انتظار ذخایر آمریکا

Published at: **2019-11-06T11:38:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620182/%DA%A9%D8%A7%D9%87%D8%B4-%D9%82%DB%8C%D9%85%D8%AA-%D9%86%D9%81%D8%AA-%D8%A8%D8%A7-%D8%A7%D9%81%D8%B2%D8%A7%DB%8C%D8%B4-%D8%A8%DB%8C%D8%B4-%D8%A7%D8%B2-%D8%A7%D9%86%D8%AA%D8%B8%D8%A7%D8%B1-%D8%B0%D8%AE%D8%A7%DB%8C%D8%B1-%D8%A2%D9%85%D8%B1%DB%8C%DA%A9%D8%A7)


        قیمت نفت به علت افزایش بیش از انتظار ذخایر نفت آمریکا به 62.53 دلار در هر بشکه کاهش یافت اما امید به مذاکرات تجاری واشنگتن و پکن مانع از کاهش بیشتر قیمت ها شد.
      

        آفتاب‌‌نیوز :
      
به نقل از رویترز، قیمت نفت پس از سه روز افزایش به علت انتظار برای کاهش تنش های تجاری آمریکا و چین، در معاملات امروز به علت افزایش بیش از انتظار ذخایر نفت آمریکا کاهش یافت.
هر بشکه نفت برنت با 43 سنت کاهش 62.53 دلار فروخته شد. بهای نفت برنت روز گذشته 1.3 درصد افزایش یافته بود.
هر بشکه نفت خام آمریکا با 34 سنت افزایش 56.89 دلار فروش رفت. این نوع نفت نیز روز گذشته افزایش 1.2 درصدی قیمت را تجربه کرده بود.
بر اساس آمار موسسه آمریکن پترولیوم، ذخایر نفت آمریکا در هفته منتهی به اول نوامبر 4.3 میلیون بشکه افزایش یافته و به 440.5 میلیون بشکه رسیده است که این رقم نزدیک به سه برابر پیش بینی تحلیلگران برابر با 1.5 میلیون بشکه است.
آمارهای رسمی اداره اطلاعات انرژی آمریکا نیز ساعات پایانی امروز منتشر خواهد شد.
جفری هالری تحلیلگر ارشد بازار گفت: «واکنش قیمتی امروز صبح (افزایش قیمت در ابتدای صبح) نشان می دهد که آسیا در مورد نفت محتاط تر است و اخبار کاهشی دیشب کاملا نادیده گرفته شده است.»
با این حال، امیدها برای موفقیت مذاکرات تجاری آمریکا و چین پابرجاست و مانع از کاهش بیشتر قیمت ها شده است.
بخش تحقیقات بانک ای ان زد در یادداشتی اعلام کرد: «سرمایه گذاران همچنان به دنبال کردن نشانه های مذاکرات تجاری آمریکا و چین ادامه خواهند داد.»
