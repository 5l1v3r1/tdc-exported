
# Нова бібліотека у Гельсінкі стала найпопулярнішим місцем для зустрічей

Published at: **2019-11-07T17:50:00+00:00**

Author: ****

Original: [DT.ua](https://dt.ua/WORLD/nova-biblioteka-u-gelsinki-stala-naypopulyarnishim-miscem-dlya-zustrichey-328848_.html)

Бібліотеку Oodi ("ода" з фінської) відкрили минулого року, напередодні дня незалежності Фінляндії. Будівництво зайняло 10 років підготовки, громадських обговорень і консультацій і коштувало 98 мільйонів євро. 66 мільйонів з цієї суми взяли з бюджету міста, а проєкт розробляли ALA Architects.
"У минулому головна роль бібліотеки полягала в забезпеченні вільного та рівного для всіх доступу до знань. Однак у наші дні практично всі знання можна отримати за допомогою смартфона. Бібліотеки сьогодні повинні розглядатися як фізичний простір і багатофункціональна платформа для різного виду діяльності, і не тільки для читання", – розповідає директорка бібліотекарської служби Катрі Вянттінен.
В оздобленні фасаду та інтер'єру домінує дерево – ялина. Більшу частину будівлі займають публічні простори. На першому поверсі – активна зона з кількома входами. У бібліотеці є просторий хол, кав'ярня, ресторан і навіть кінотеатр.
Другий поверх присвячений роботі, навчанню, творчості, спілкуванню з друзями. Тут розташовано робочі кімнати, мітінг-руми, ігрові кімнати, класи для вивченння мови для мігрантів, майстерні з 3D-принтерами, швейними машинами та іншим обладнанням.
Найбільша інновація бібліотеки – кімната-куб зі смарт-стінами, яку можна перетворити на що завгодно за допомогою сенсорних екранів і віртуальної реальності. Художники планують влаштовувати у "Кубі" виставки іммерсійного мистецтва, а медики – проводити заняття у віртуальній операційній.
На третьому поверсі – власне полиці зі 100 тисячами книг. Бібліотекарям допомагають роботи, які сканують книжки та транспортують їх до потрібних ящиків.
Бібліотека відкрита щоденно, причому працює до пізнього вечора – до 22:00 у робочі дні та до 20:00 у свята. Все в ній створено для заохочення жителів і гостей зустрічатися, спілкуватися та ховатися від суворої фінської погоди.
Щодня бібліотеку відвідує близько 10 тисяч людей, а за рік сюди завітали три мільйона осіб (населення Гельсінкі складає 650 тисяч). У перший місяць її роботи Oodi відвідали дві третини жителів міста.
 
