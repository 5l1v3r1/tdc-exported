
# Rusia: Aterizare de urgenţă a unui avion de linie după o defecţiune la motor

Published at: **2019-11-02T14:52:06+00:00**

Author: **Jurnal.md**

Original: [Jurnal.md](http://jurnal.md/ro/news/1a3801139e7fbaac/rusia-aterizare-de-urgenta-a-unui-avion-de-linie-dupa-o-defectiune-la-motor.html?utm_source=RSS&utm_medium=RSS&utm_campaign=RSS)


        Un Suhoi Superjet-100, un avion de linie cunoscut pentru problemele sale legate de siguranţă, a efectuat vineri o aterizare de urgenţă în Siberia după o defecţiune la un motor, au anunţat mass-media ruse, citate de AFP.
      
Aterizarea „a decurs normal”, a afirmat un purtător de cuvânt al companiei ruse Yamal, care asigura zborul, citat de agenţia de presă RIA Novosti, adăugând că nu există victime.
Compania a indicat că aparatul, la bordul căruia se aflau 80 de pasageri care mergeau la Sankt-Petersburg, lovise o pasăre, care a avariat motorul stâng.
Defecţiunea s-a produs la o oră şi jumătate după decolarea din oraşul Tiumen, situat la aproximativ 2.000 de kilometri est de Moscova.
Ca urmare a incidentului, echipajul a decis să utilizeze combustibilul rămas şi apoi să aterizeze de urgenţă pe aeroportul de pe care a plecat, a precizat compania.
Intrat în serviciu în 2011, SS-100 este primul avion civil proiectat în Rusia de la prăbuşirea URSS în 1991.
Dar vânzările sale în străinătate sunt aproape nule din cauza costurilor de mentenanţă ridicate şi a problemelor de fiabilitate.
La scurt timp după primele zboruri comerciale ale SS-100, un avion de acest tip s-a prăbuşit în 2012 deasupra unui vulcan în Indonezia, provocând moartea a 45 de persoane.
În mai, incendiul la bordul altui avion de acest tip după o aterizare de urgenţă la Moscova, s-a soldat cu 41 de victime.
