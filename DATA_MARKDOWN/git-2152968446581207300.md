
# След здрава битка Багата остана на косъм от победата срещу Люис

Published at: **2019-11-03T05:44:00+00:00**

Author: **Елка Василева**

Original: [Dnes.bg](https://www.dnes.bg/top-novini/2019/11/03/sled-zdrava-bitka-bagata-ostana-na-kosym-ot-pobedata-sreshtu-liuis.428344)

Благой Иванов надигра тежкия удряч Дерик Люис в три рунда здрава битка, но за съжаление, съдийското решение не бе в негова полза. Българинът загуби след неединодушно решение, въпреки че отбеляза повече точни удари и събаряния. Съдийските гласове бяха с един повече /2:1/ за „Черния звяр“, предаде Boec.bg.
На няколко пъти родният боец бе на ръба да приключи опонента му, но единствено физическата сила на Люис го спаси.
Ето как се разви двубоят от основната бойна карта UFC 244:
Рунд 1: Битката започва на фона на възгласите от местните фенове, които подкрепят Люис. Само след минута игра Благой Иванов поваля „Черния звяр“ и попада в странично задържане. Багата се опитва да приключи двубоя с ключ на ръката, но американецът се спасява. Двамата влизат в тежки боксови размени, а Дерик Люис също отбелязва събаряне. Благой се изправя бързо, но е притиснат в клинч към клетката. Българинът спокойно разменя крошета с по-тежкия Люис.
Рунд 2: Багата открива втората част със силно ляво кроше. Опонентът му се вкопчва в него и опитва ъперкът от клинч. Багата поваля Люис след поредна лавина от удари на американеца. Отново световният шампион по самбо опитва ключ на ръката, но съперникът му защитава и се изправя на крака. Благой притиска Люис към клетката и пласира колена и ъперкъти. Благой препъва американеца и го поваля за пореден път. Този път родният боец опитва задушаване, но времето изтича.
Рунд 3: Последният рунд започва с по-малко екшън от страна и на двамата бойци, които очевидно са на ръба на силите си. Благой притиска Дерик към клетката, но опитът му за събаряне е неуспешен. „Черният звяр“ опитва събаряне, но Благой се защитава умело и отново притиска опонента му с гръб към клетката. Багата влиза в размени последните двайсет секунди и двубоят приключва с аплодисменти от страна на Дейна Уайт. 
