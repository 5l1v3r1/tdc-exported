
# Detecten a Madrid un dels primers casos de transmissió sexual de dengue al món

Published at: **2019-11-07T20:28:28+00:00**

Author: ****

Original: [Ara.cat](https://www.ara.cat/societat/Detecten-Madrid-transmissio-sexual-dengue_0_2339766239.html)

L'Hospital Ramón y Cajal de Madrid ha diagnosticat el primer cas de dengue per transmissió sexual registrat a Europa, segons ha avançat El País i ha confirmat a Efe la Direcció General de Salut Pública de la Comunitat de Madrid. La malaltia l'ha contret un home jove que havia tingut relacions sexuals amb una altre home que havia viatjat al Carib, una de les zones endèmiques del dengue.
A finals de setembre el centre sanitari va notificar dos casos de dengue a la Xarxa de Vigilància Epidemiològica de la Direcció General de Salut Pública. Un d'ells era un cas importat –va contraure la infecció en un altre país– i l'altre era autòcton: l'home no havia sortit d'Espanya els 45 dies previs a l'inici dels símptomes. En aquest segon cas, la seva parella sexual, que havia viatjat a Cuba i la República Dominicana, havia presentat un quadre clínic similar 10 dies abans, un període de temps que coincideix amb la incubació d'un cas de dengue importat.
La transmissió sexual es considera la via més probable de contagi en aquest cas i, per tant, es tractaria de la primera infecció per via sexual registrada a Europa i una de les primeres al món. Fins ara, i encara que el virus s'havia detectat en semen i flux vaginal de persones malaltes, la transmissió directa entre persones no estava demostrada. Únicament es té constància d'un cas similar a Corea del Sud.

        Què és el dengue i com es transmet?
      
Les investigacions entomològiques no van detectar la presència de cap mosquit vector de la malaltia a la residència de l'afectat o als llocs que havia declarat visitar i, finalment, es va estudiar una mostra de semen que va donar positiu en el virus. La seqüenciació genètica ha confirmat que la soca del virus coincideix exactament amb la que circula actualment a Cuba, segons ha explicat la conselleria de sanitat madrilenya en un comunicat.
El cas d'aquest resident a Madrid és el primer descrit de probable transmissió sexual del virus del dengue en una zona sense la presència de mosquits vectors i el primer descrit en homes que tenen sexe amb altres homes. "En qualsevol cas es tractaria d'una via poc freqüent i de baixa rellevància epidemiològica, per la qual cosa el risc per a la població derivat d'aquesta troballa es considera molt baix", afegeix la conselleria de Sanitat.
El dengue és una malaltia que es transmet, eminentment, per la picada d'un mosquit infectat, i és endèmica a diversos països de l'Amèrica Llatina, el sud-est asiàtic i l'Àfrica. Concretament, el virus el transmeten els mosquits femella, principalment de dues espècies determinades, l' Aedes aegypti i l' Aedes albopictus. Aquests insectes també poden transmetre malalties com el chikungunya, el virus del Zika i la febre groga. Els símptomes que presenten els afectats per aquesta malaltia són febre, mal de cap intens, dolor darrere dels globus oculars, dolors musculars, erupció cutània i nàusees. 
