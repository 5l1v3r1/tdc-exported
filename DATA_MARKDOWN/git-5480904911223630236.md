
# Philadelphia přišla jako poslední tým v NBA o neporazitelnost

Published at: **2019-11-05T07:46:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/philadelphia-prisla-jako-posledni-tym-v-nba-o-neporazitelnost/1817284?utm_source=rss&utm_medium=feed)

New York - Basketbalisté Philadelphie prohráli 109:114 na palubovce Phoenixu a jako poslední tým v sezoně NBA přišli o neporazitelnosti. Sixers v pondělí neubránili Devina Bookera, který jim nastřílel 40 bodů. Naopak slaví Golden State, kteří i bez čtyř zraněných hráčů základní sestavy zdolali Portland 127:118.
Philadelphia byla posledním neporaženým celkem a i ve Phoenixu to dlouho vypadalo, že i bez suspendovaného pivota Joela Embiida dokáže uspět. Po většinu druhé a třetí čtvrtiny totiž vedla. Jenže poslední část patřila domácím Suns, kteří patří k nejpříjemnějším překvapením tohoto ročníku.
Pod taktovkou Rickyho Rubia, autora 21 bodů, sedmi doskoků a deseti asistencí, a s Bookerem střílejícím s úspěšností 79 procent dokázali Suns získat zápas pod kontrolu a zkušeně ho dovedli k vítězství. Třiadvacetiletý Booker je nyní osmým nejmladším hráčem v historii, který v NBA nastřílel 6000 bodů.
Kromě Bookera dosáhli v pondělí na hranici čtyřiceti bodů další dva hráči. Brandon Ingram si 40 body vytvořil nové osobní maximum, ale prohru New Orleans s Brooklynem 125:135 neodvrátil. Nets totiž táhnul Kyrie Irving s 39 body a devíti asistencemi. James Harden pak dovedl Houston k výhře 107:100 nad Memphisem, když při absenci odpočívající druhé hvězdy týmu Russella Westbrooka nastřílel 44 bodů včetně sedmi trojek.
Golden State Warriors, které zasáhla epidemie zranění a musejí hrát bez hvězd Klaye Thompsona, Stephena Curryho, D’Angela Russella a Draymonda Greena, překvapili výhrou v Portlandu. Hlavním hrdinou byl nováček Eric Paschall, který si vylepšil osobní maximum na 36 bodů a 13 doskoků. Další nováček Ky Bowman přidal 19 bodů a osm asistencí. Portlandu proti oslabenému soupeři nestačilo ani 39 bodů Damiana Lillarda.
Andre Drummund z Detroitu vytvořil 24 doskoky nové maximum sezony, ale proměnil jen šest z 20 střel a Pistons prohráli s Washingtonem 99:115.
Utkání mezi Minnesotou a Milwaukee začalo o 49 minut později, jelikož při rozcvičení se zjistilo, že jeden z košů je nakřivo a organizátoři ho museli vyměnit. Hostující Bucks to nerozhodilo a vyhráli 136:104. Janis Adetokunbo se pod výhru podepsal 34 body, 15 doskoky a šesti asistencemi.
"Bylo to nepříjemné, protože všichni byli připraveni na utkání, ale pak jsme museli čekat. Nakonec jsme museli čekat skoro hodinu. Ale hlavní je, že jsme to zvládli," řekl Adetokunbo.
Brooklyn - New Orleans 135:125, Golden State - Portland 127:118, Memphis - Houston 100:107, Minnesota - Milwaukee 106:134, Phoenix - Philadelphia 114:109, Washington - Detroit 115:99.
