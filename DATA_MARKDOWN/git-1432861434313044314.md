
# Тотнъм обжалва червения картон на Хюн Мин Сон

Published at: **2019-11-05T12:15:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/england/totnym-obzhalva-cherveniq-karton-na-hyun-min-son--1402833.html)

Ръководството на Тотнъм е подало жалба срещу червения картон, който нападателят на тима Хюн Мин Сон получи в мача с Евертън през уикенда. Нарушение на корейския национал срещу Андре Гомеш доведе до ужасяваща контузия за халфа на "карамелите".
Португалският футболист бе моментално откаран в болница със счупен глезен, а вчера от Евертън съобщиха, че той е претърпял успешна операция и се очаква да се възстанови напълно от травмата.
Повторенията показаха, че макар и Сон да фаулира в гръб съперника си, контузията бе причинена от последвалото падане и сблъсък на Гомеш с връхлитащия Серж Орие, но въпреки това реферът Мартин Аткинсън показа директен червен картон на корееца.
От Тотнъм считат, че това наказание е твърде сурово и искат картонът на Сон да бъде отменен. "Очевидно е, че Сон нямаше намерение да причини този проблем, който се случи след фала. Невероятно е, че получи червен картон. ВАР трябва да прецени колко груб е фалът на Сон, а не какво се е случило след това", коментира мениджърът на Тотнъм Маурисио Почетино след двубоя на "Гудисън Парк", който завърши 1:1.

        Междувременно може да видите как фенове на Евертън засипаха Хюн Мин Сон с расистки обиди (видео).
      
