
# Az Iszlám Állam belga harcosnőjét fogták el Törökországban

Published at: **2019-11-06T09:58:40+00:00**

Author: **MTI **

Original: [euronews](https://hu.euronews.com/2019/11/06/az-iszlam-allam-belga-harcosnojet-fogtak-el-torokorszagban?utm_term=Autofeed&utm_medium=Social&utm_source=Twitter)

Az Iszlám Állam terrorszervezet kurd fogságból megszökött, belga állampolgárságú harcosát fogták el Törökország Szíriával közös határán a török hatóságok - közölte a belga sajtó kedden. A 24 éves Fatima Benmezian információk szerint Belgiumnak történő kiadatásában reménykedik.
Beszámolók szerint az észak-belgiumi Antwerpen egyik elővárosából származó Fatima Benmezian 2014-ben csatlakozott az Iszlám Állam Szíriában harcoló alakulataihoz.
A fiatal nő a terrorszervezet ellen harcoló kurdok fogságába esett, majd az észak-szíriai Ain Issa városában tartották fogva. Fatima Benmezian Törökország október elején indított katonai offenzívája okozta állapotokat kihasználva szökött meg onnan. A szír határ közelében fekvő Kilis városába embercsempészek segítségével jutott, ahol azonban letartóztatták.
Az arcot szinte teljesen eltakaró kendőt, nikábot viselő nő az RTBF belga közszolgálati televízióban elhangzott nyilatkozatában kijelentette, azért szökött meg a kurd fogságból, hogy visszatérhessen Belgiumba. Indoklása szerint "már nincs keresnivalója" Szíriában. Hazatérését követően enyhe büntetésre számít - tette hozzá.
Eric van Duyse, a belga szövetségi ügyészség szóvivőjének tájékoztatása szerint Fatima Benmezian öt éves börtönbüntetésre számíthat, mivel erről távollétében jogerős ítélet született 2015 májusában.
Belgium többször kinyilvánította, hogy nem fogadja vissza azon 18. életévüket betöltött állampolgárait, akik azért távoztak Szíriába, hogy ott csatlakozzanak a terrorszervezethez.
Süleyman Soylu török belügyminiszter szombaton arról beszélt, hogy országa vissza fogja küldeni származási országukba az Iszlám Állam elfogott katonáit. Akkor is így jár el, ha azok közben elvesztették állampolgárságukat.
Törökország az elmúlt hónapokban az Iszlám Állam mintegy háromszáz Európába visszatérő, korábbi harcosát fogta el Szíriával közös határán. Jelenleg a terrorszervezet közel 1200 "külföldi szélsőségesét" tartják fogva Törökországban.
Számos európai ország megtagadta az Iszlám Állam soraiban harcoló állampolgáraik és családtagjaik visszafogadását. Nagy-Britannia például eddig több mint száz szélsőségest fosztott meg állampolgárságától. Törökország az Iszlám Állam 20 német állampolgárságú dzsihadistáját akarja kitoloncolni Németországba - írta a dpa német hírügynökség, amely szerint úgy tudni, hogy hozzávetőleg 10 ezer szélsőséges raboskodik a Szíriai Demokratikus Erők (SDF) nevű, kurd vezetésű katonai szövetség fogságában Szíriában.
A belga belügyi válságközpont (OCAM) adatai szerint Szíriában és Irakban 55 belga származású vagy kötődésű dzsihadistáról és 69 gyerekről tudni.
