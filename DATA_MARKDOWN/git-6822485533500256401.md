
# واکنش روسیه به گام چهارم ایران

Published at: **2019-11-05T14:44:00+00:00**

Author: ****

Original: [جامعه خبری تحلیلی الف](https://www.alef.ir/news/3980814128.html)

معاون وزیر خارجه روسیه با بیان اینکه مسکو از تصمیم تازه ایران برای کاهش بیش از پیش تعهد به برجام غافلگیر نشده، گفت آمریکا مسئول وضعیت فعلی حول توافق هسته‌ای است.
به گزارش فارس، «سرگئی ریابکوف» معاون وزیر خارجه روسیه در واکنش به گام چهارم ایران در جهت کاهش تعهد به توافق هسته‌ای، گفت این گام‌ها قابل بازگشت هستند و با توجه به تحولات ماه‌های اخیر، تصمیم تازه ایران برای روسیه غافلگیرکننده نبوده است.
وی که با خبرگزاری «اینترفکس» صحبت می‌کرد، گفت: «اقداماتی که ایران برای کاهش تعهدات داوطلبانه به برجام اعلام کرد، برای روسیه غافلگیرکننده نبود.»
این مقام ارشد روس با بیان اینکه اقدامات تقابلی ایران همگی بازگشت‌پذیر هستند، گفت طرح مشترک ایران و روسیه برای تبدیل مرکز غنی‌سازی «فردو» به یک مرکز تحقیق و توسعه، همچنان روی میز است و تجدید نظری در مورد آن صورت نگرفته است.
وی افزود: «استفاده ایران از سانتریفیوژهای فردو به معنی پایان برجام نیست.»
ریابکوف در مورد ریشه مناقشه کنونی هم گفت: «این ایالات متحده است که مقصر کاهش تعهد ایران به برجام است. مقصر جلوه دادن ایران، از لحاظ سیاسی غیرمسئولانه است.»
همزمان امروز «دیمیتری پسکوف» سخنگوی ریاست‌جمهوری روسیه گفته است که مسکو نگرانی‌های ایران را درک می‌کند و در آن شریک است، اما در عین حال از گام تازه ایران هم نگرانی دارد.
وی افزود: «روسیه علاقه‌مند به حفظ برجام است. فروپاشی این توافق، رخداد خوبی نیست.»
