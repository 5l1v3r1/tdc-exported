
# तीस हजारी विवाद: महिला DCP से वकीलों की बदसलूकी का वीडियो सामने आया

Published at: **2019-11-07T16:56:40+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/shocking-video-of-assault-on-dcp-north-monika-bhardwaj-at-tis-hazari-court-by-a-group-of-lawyers/271706/)

दिल्ली के तीस हजारी कोर्ट परिसर में दो नवंबर को पार्किंग को लेकर शुरू हुए विवाद के बाद हुई हिंसा की घटना के दौरान डीसीपी (DCP) नॉर्थ मोनिका भारद्वाज और उनके स्टाफ पर हमला करने का एक नया सनसनीखेज CCTV फुटेज सामने आया है, जो अब सोशल मीडिया पर तेजी से वायरल हो रहा हैं। इस वीडियो में वकीलों की एक भीड़ डीसीपी मोनिका भारद्वाज और उनके साथ मौजूद पुलिसवालों को घेर कर पीटती हुई नज़र आ रही है।
वीडियो में डीसीपी (DCP) नॉर्थ मोनिका भारद्वाज और उनके स्टाफ को वकीलों की भीड़ दौड़ा-दौड़ाकर हमला करती हुई नजर आ रही है। वीडियो में नजर आ रहा है कि वकील न सिर्फ महिला डीसीपी के साथ मारपीट कर रहे हैं बल्कि इस दौरान उन्होंने उनकी सर्विस कैप भी छीन ली।
वीडियो में दिख रहा है कि वकीलों की भीड़ इतनी उग्र थी कि महिला डीसीपी अपने स्टाफ के साथ जान बचाने के लिए कोर्ट परिसर से बाहर निकलने के लिए भाग रहीं हैं। कुछ पुलिसकर्मी अपनी जान बचाकर भाग रहे हैं, जबकि एक पुलिसकर्मी अपनी जान दांव पर लगाकर डीसीपी को बचाने के लिए वापस भीड़ की तरफ जाता है। लेकिन वकील लोग उस जवान को भी पीटने लगती है।
वकीलों और पुलिसकर्मियों की झड़प के दौरान महिला डीसीपी के साथ बदसलूकी का यह वीडियो अब सोशल मीडिया पर तेजी से वायरल हो रहा है। ख़बरों के मुताबिक, दिल्ली पुलिस इस सीसीटीवी फुटेज में दिख रहे आरोपियों के खिलाफ कार्रवाई कर रही है।
