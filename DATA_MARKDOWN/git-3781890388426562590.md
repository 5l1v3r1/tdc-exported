
# ชูหุบผาสวรรค์ราชบุรี ริโอฯเมืองไทย

Published at: **2019-11-05T08:41:00+00:00**

Author: ****

Original: [เดลินิวส์](https://www.dailynews.co.th/education/740111)


        "เทวัญ" ลงพื้นที่ราชบุรี ชู “หุบผาสวรรค์” ริโอเดจาเนโรบราซิล เมืองไทย 
      
เมื่อวันที่ 5 พ.ย. นายเทวัญ ลิปตพัลลภ รัฐมนตรีประจำสำนักนายกรัฐมนตรี เป็นประธานการประชุมหารือการพัฒนาพื้นที่ถ้ำเขาพระ และหุบผาสวรรค์ เป็นสถานที่ท่องเที่ยว ที่สถาบันพระสังฆาธิการ ต.ดอนทราย อ.ปากท่อ จ.ราชบุรี โดยนายเทวัญ กล่าวว่า นายกรัฐมนตรี ให้รัฐมนตรีลงพื้นที่จังหวัดในภาคกลางเพื่อไปดูปัญหาต่างๆ รวมถึงเรื่องที่ต้องการจะพัฒนา เพื่อเสนอต่อที่ประชุมคณะรัฐมนตรี(ครม.) สัญจร ที่จ.กาญจนบุรี ในวันที่ 12 พ.ย.นี้ ซึ่งตนในฐานะที่กำกับดูแลสำนักงานพระพุทธศาสนาแห่งชาติ(พศ.) เห็นว่าพื้นที่สถาบันพระสังฆาธิการมีความเหมาะสมที่จะพัฒนาเป็นสถานที่ท่องเที่ยวทางวัฒนธรรม เนื่องจากบนยอดเขาของพื่นที่ดังกล่าวมีการก่อสร้างศาสนวัตถุที่นับถือของพระพุทธศาสนา และศาสนาคริสต์ ประกอบด้วยพระพุทธรูปขนาดใหญ่ พระมหาเจดีย์ และรูปปั้นพระเยซูขนาดใหญ่ ซึ่งสามารถพัฒนาเป็นจุดท่องเที่ยวที่สำคัญได้ นอกจากนี้ตนยังมีนโยบายให้พศ.สำรวจวัดที่มีความเหมาะสมในการพัฒนาเป็นแหล่งท่องเที่ยวเชิงวัฒนธรรมด้วย
ด้านนายชยาวุธ จันทร ผวจ.ราชบุรี กล่าวว่า ในการพัฒนาพื้นที่ดังกล่าวคาดว่าจะใช้งบประมาณ  600 ล้านบาท โดยอาจจะมีการสร้างรถราง กระเช้าเชื่อมจุกสำคัญบนยอดเขา ทั้งนี้รูปปั้นพระเยซูบนยอดเขานี้ นับเป็นแหล่งท่องเที่ยวที่สร้างความแปลกใจให้กับผู้ที่พบเห็นเป็นอย่างมาก โดยได้รับการยกย่องจากนักท่องเที่ยวที่มาที่นี่ว่า เป็นริโอเดจาเนโรของเมืองไทย เนื่องจากมีความคล้ายกับรูปปั้นพระเยซูบนยอดเขาคอร์โควาโด เมืองริโอเดจาเนโร ประเทศบราซิล.
