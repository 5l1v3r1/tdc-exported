
# Мальта конфіскувала контейнери з грошима для лівійського генерала, які друкували росіяни

Published at: **2019-11-02T10:31:33+00:00**

Author: ****

Original: [Європейська правда](https://www.eurointegration.com.ua/news/2019/11/2/7102555/)

Влада Мальти конфіскувала велику партію неофіційних лівійських банкнот, які, як вважають, призначалися генералу Халіфу Хафтару, армія якого веде наступ для зміщення підтримуваного ООН уряду в Тріполі.
Про це повідомляє "Європейська правда" з посиланням на The Guardian.
Служба безпеки Мальти підтвердила, що два контейнери по 56 кубічних метрів, заповнені недавно введеною валютою, були виявлені в кінці вересня, коли корабель зайшов в один з портів острова.
Вважається, що гроші надійшли від монетного двору, який належить росіянам, і який друкував гроші для невизнаного лівійського уряду, що базується в східному місті Байда. Стверджується, що гроші могли бути використані для розпалювання війни в Тріполі.
Лівія була охоплена громадянською війною між сходом і заходом країни, яка привела до створення конкуруючих інститутів, включаючи уряди, центральні банки і збройні сили.
Хафтар бомбить столицю Лівії Тріполі з квітня, намагаючись змістити уряд національної згоди. Мальта визнає уряд в Тріполі на чолі з Фаєзом аль-Сарраджем.
Хоча Росія заявляє про свою нейтральність щодо Лівії, Москва дозволила східному уряду надрукувати мільярди лівійських динарів в Росії, деякі з яких були використані для фінансування армії Хафтара і її військових дій. Хафтар також відвідав Москву і отримав вогнепальну зброю.
Визнаний центральний банк в Тріполі досі не оголосив російські друковані банкноти незаконними, тому неясно, в рамках яких санкцій було здійснено арешт грошей.
