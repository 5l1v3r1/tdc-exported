
# Premier League: Τρελή ανατροπή για Λίβερπουλ, νίκη με ανατροπή και η Σίτι

Published at: **2019-11-02T17:05:00+00:00**

Author: **Βασίλης Τεμπέλης**

Original: [www.sport24.gr](https://www.sport24.gr/football/England/PremierLeague/premier-league-trelh-anatroph-gia-liverpoyl-nikh-me-anatroph-kai-h-siti-prin-to-ntermpi.5631262.html)

Στους έξι βαθμούς διατηρήθηκε η διαφορά της πρωτοπόρου της Premier League, Λίβερπουλ, από τη δεύτερη της βαθμολογίας της, Μάντσεστερ Σίτι, μια εβδομάδα πριν το μεταξύ τους ντέρμπι κορυφής, την ερχόμενη Κυριακή (10/11, 18:30)
Οι ρεντς ταξίδεψαν στο Μπέρμιγχαμ και αναμετρήθηκαν με την Άστον Βίλα. Οι γηπεδούχοι άνοιξαν το σκορ με τον Τρεζεγκέ στο 21ο λεπτό, ενώ στη συνέχεια ακυρώθηκε γκολ του Ρομπέρτο Φιρμίνο, ύστερα από έλεγχο της φάσης με VAR.
Οι φιλοξενούμενοι ζήτησαν πέναλτι σε κόψιμο του Ένχελς, αλλά ο διαιτητής διέταξε να συνεχιστεί το ματς. Μπορεί οι παίκτες του Γιούργκεν Κλοπ να βρισκόταν ενώπιον μιας διαφαινόμενης ήττας και μείωσης της διαφοράς από τους διώκτες τους, αλλά έφθασαν με τρελή ανατροπή στη νίκη.
Ο Άντριου Ρόμπερτσον στο 87ο λεπτό έδωσε το σύνθημα της αντεπίθεσης με την ισοφάριση, στο τέταρτο λεπτό του επιπρόσθετου χρόνου ο Αλεξάντερ-Άρνολντ έκανε το κόρνερ, ο Μανέ πήρε την κεφαλιά (γυριστή στο πρώτο δοκάρι) και χάρισε την απόδραση στη Λίβερπουλ.
Η Μάντσεστερ Σίτι υποδέχθηκε τη Σαουθάμπτον λίγες ημέρες πριν το μεταξύ τους ματς, στο ίδιο γήπεδο για το Λιγκ Καπ.
Οι φιλοξενούμενοι, οι οποίοι είχαν συντριβεί με 9-0 από τη Λέστερ πριν από μία εβδομάδα, άνοιξαν το σκορ στο Έτιχαντ με τον Γουόρντ-Πράουζ μόλις 13 λεπτά μετά από την έναρξη του ματς. Κρατούσαν το σκορ κι έδειχναν ότι μπορούσαν να κάνουν την έκπληξη.
Ο Γουόκερ έκανε τη σέντρα από δεξιά στο 70ό λεπτό, ο Αγκουέρο από το κέντρο της περιοχής ισοφάρισε σε 1-1. Η ανατροπή ολοκληρώθηκε στο 86ο λεπτό με τον Γουόκερ.
Η Άρσεναλ άνοιξε το σκορ με τον Ομπαμεγιάνγκ στο 21ο λεπτό μετά από ασίστ του Λακαζέτ, αλλά ούτε τώρα μπόρεσε να πανηγυρίσει τη νίκη. Ο Ραούλ Χιμένες ισοφάρισε στο τελικό 1-1 για τη Γουλβς.
Η Νιούκαστλ έκανε πάρτι στο Λονδίνο με τη Γουέστ Χαμ, αλλά και τα εύκολα, δύσκολα. Τελικά πήρε τη νίκη με 3-2 στο Ολυμπιακό Στάδιο. Οι φιλοξενούμενοι άνοιξαν το σκορ με τον Κλαρκ στο 16ο λεπτό, ο Φεντερίκο Φερνάντες ύστερα από έξι λεπτά (22') έκανε το 0-2.
Στο 51ο λεπτό ο Σέλβεϊ έκανε το 0-3. Τα σφυριά ξεκίνησαν αντεπίθεση με τον Μπαλμπουενά στο 73ο λεπτό, ο Σνόντγκρας στο 90ό λεπτό έκανε το 2-3, αλλά ήταν πλέον αργά για να πάρουν κάτι περισσότερο από την αναμέτρηση.
Η Σέφιλντ καθάρισε από το πρώτο ημίχρονο το ματς με την Μπέρνλι. Πρωταγωνιστής ο Λούντστραμ. Άνοιξε το σκορ στο 17ο λεπτό, ο ίδιος διεύρυνε το προβάδισμα στο 43ο και ο Φλεκ διαμόρφωσε στο 44ο το τελικό - όπως έμελλε ν' αποδειχθεί - 3-0.
Η Μπράιτον αναρριχήθηκε στην όγδοη θέση, καθώς έστω και δύσκολα έκαμψε την αντίσταση της Νόριτς. Ο Τροσάρ άνοιξε το σκορ στο 68ο λεπτό, ενώ ο Ντάφι στο 84ο έκανε το 2-0.

        Σάββατο 2 Νοεμβρίου
      
Μπόρνμουθ - Μάντσεστερ Γιουνάιτεντ 1-0 (45' Κινγκ)
Άρσεναλ - Γουλβς 1-1 (21' Ομαμεγιάνγκ / 76' Ραούλ Χιμένες)
Άστον Βίλα - Λίβερπουλ 1-2 (21' Τρεζεγκέ / 87' Ρόμπερτσον, 90+4' Μανέ)
Μπράιτον - Νόριτς 2-0 (68' Τροσάρ, 84' Ντάφι)
Μάντσεστερ Σίτι - Σαουθάμπτον 2-1 (70' Αγκούρο, 86' Γουόκερ / 13' Γουόρντ-Πράουζ)
Σέφιλντ Γιουνάιτεντ - Μπέρνλι 3-0 (17', 43' Λούντστραμ, 44' Φλεκ)
Γουέστ Χαμ - Νιούκαστλ 2-3 (74' Μαλμπουενά, 90' Σνόντγκρας / 16' Κλαρκ, 22' Φερνάντες, 51' Σέλβεϊ)
Γουότφορντ - Τσέλσι

        Κυριακή 3 Νοεμβρίου
      
16:00 Κρίσταλ Πάλας - Λέστερ
18:30 Έβερτον - Τότεναμ
