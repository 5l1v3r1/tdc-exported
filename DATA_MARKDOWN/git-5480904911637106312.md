
# MfD: Nošovická automobilka Hyundai omezila výrobu

Published at: **2019-11-05T07:49:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/mfd-nosovicka-automobilka-hyundai-omezila-vyrobu/1817285?utm_source=rss&utm_medium=feed)

Ostrava - Nošovická automobilka Hyundai omezila výrobu. Každé druhé pondělí až do konce letošního roku budou její zaměstnanci doma se 70 procenty platu. Firma snížením výroby reaguje na pokles prodeje automobilů. Uvedla to ve svém dnešním vydání Mladá fronta Dnes (MfD).
"Po čtyřech letech růstu zájmu o naše vozy a překračování výrobních plánů jsme letos poprvé mírně pocítili dopad ochlazení poptávky na trhu automobilů, o němž se již delší dobu hovoří, a snížili jsme výrobní plán o 2,8 procenta," uvedl mluvčí nošovické automobilky Pavel Barvík.
Podle něj i přes toto opatření je automobilka stále nad hranicí výrobní kapacity, na kterou byl závod stavěn. "Tempo výroby, což je přes 1400 vozů denně, udržujeme dál. Situaci jsme vyřešili zavedením několika nevýrobních dnů v měsíci, při nichž mají zaměstnanci ve výrobě pracovní volno s garancí 70 procent mzdy," doplnil mluvčí.
Propouštět se zatím automobilka, v níž pracuje přes 3000 lidí, nechystá. Zaměstnance si chce udržet na příští rok, kdy v souvislosti s představením nových modelů počítá s opětovným navýšením výroby.
Obdobně jako v automobilce poslali část lidí na nucenou dovolenou také v ostravské huti Liberty Steel, kde si zaměstnanci buď vybírají dovolenou, nebo dostávají 70 procent platu.
