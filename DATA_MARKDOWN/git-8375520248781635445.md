
# Влада Дрездену оголосила «надзвичайну нацистську ситуацію»

Published at: **2019-11-03T01:56:24+00:00**

Author: ****

Original: [ГЛАВКОМ](https://glavcom.ua/world/observe/vlada-drezdenu-ogolosila-nadzvichaynu-nacistsku-situaciyu-637282.html)

У німецькому місті Дрезден муніципальна рада ухвалила резолюцію, яка проголошує «надзвичайну нацистську ситуацію» (німецькою Nazinotstand).
Резолюцію схвалили 39 голосами «за», проти — 29. Ініціатори документу вважають, що проблема ультраправих у місті занадто серйозна, пише ВВС.
«Надзвичайна нацистська ситуація за аналогією з кліматичною надзвичайною ситуацією означає, що у нас серйозні проблеми. Відкрите демократичне суспільство під загрозою», — сказав автор резолюції, член місцевої ради Макс Ашенбах.
Він є представником сатиричної політичної партії Die Partei — політичний проєкт з лівими поглядами, створений як «партія-жарт», однак на виборах у 2019 році його представники пройшли до Європарламенту. Ашенбах вважає, що політики роблять недостатньо для боротьби з ультраправими.
Ті, хто підтримав запровадження Nazinotstand, заявляють про збільшення кількості «правих екстремістських поглядів і дій», а також закликають допомагати жертвам насильства ультраправих, захищати меншини й зміцнювати демократію.
Проти резолюції були зокрема представники Християнсько-демократичної партії, політсили канцлерки Ангели Меркель. На федеральному рівні саме ХДС очолює правлячу коаліцію. Члени муніципалітету від ХДС назвали документ «страхітливим», а висловлювання у резолюції — «мовленнєвою помилкою».
Макс Ашенбах пояснив, що документ не зобов’язує вживати якісь дії, проте «в теорії, існуючим заходам треба приділити більше уваги, і, з урахуванням цього, повинні ухвалюватися майбутні рішення».
Як відомо, Дрезден давно відомий своїми зв'язками з ультраправими, а федеральна земля Саксонія довгий час була головною базою підтримки ультраправої «Національної демократичної партії», а тепер і ультраправої партії «Альтернатива для Німеччини» (AfD). Зокрема остання на виборах у вересні набрала 27,5% голосів, що є другим результатом. Партія покращила свій результат на 17,8% у порівнянні з 2014 роком.
Також у Дрездені у 2014 році з'явився антиісламський рух PEGIDA («Патріотичні європейці проти ісламізації Заходу»).
