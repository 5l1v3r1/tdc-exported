
# Els acomiadaments per baixa mèdica, al punt de mira

Published at: **2019-11-05T22:23:02+00:00**

Author: ****

Original: [Ara.cat](https://www.ara.cat/economia/acomiadaments-baixa-medica_0_2339166117.html)

La sentència del Tribunal Constitucional feta pública la setmana passada que avalava l’acomiadament d’una treballadora per faltar de forma intermitent a la feina tot i que les absències eren justificades mèdicament ha generat la ira dels sindicats. En una roda de premsa conjunta, els secretaris generals de CCOO, Unai Sordo, i de la UGT, Pepe Álvarez, van deixar clar ahir que recorreran la sentència, que van qualificar “d’inhumana i despietada” perquè “autoritza l’esclavitud del segle XXI”. Els dos portaveus sindicals van enviar un missatge als magistrats del Constitucional que van emetre la polèmica sentència: “No sé si tenen coneixements en medicina, però no els aniria malament consultar abans de prendre decisions d’aquestes característiques”.
Els sindicats preveuen portar la sentència a l’Organització Internacional del Treball (OIT) i a la Comissió Europea amb el suport de la Confederació Europea de Sindicats. CCOO i UGT també van advertir que denunciaran les empreses que, aprofitant la decisió del Constitucional, acomiadin treballadors amb baixes mèdiques justificades. A més, els dos portaveus sindicals van instar els partits polítics a fer públic abans de les eleccions generals d’aquest diumenge si estan d’acord amb la decisió judicial.
Tant CCOO com la UGT creuen que aquesta sentència és un motiu més per demanar la derogació de la reforma laboral i del polèmic article 52.D de l’Estatut dels Treballadors, que és precisament el que avala l’acomiadament objectiu de treballadors amb baixes mèdiques justificades i en el qual s’ha emparat la sentència del Tribunal Constitucional. La decisió judicial, però, també va generar divisió entre els magistrats, ja que tres dels set hi van votar en contra.
