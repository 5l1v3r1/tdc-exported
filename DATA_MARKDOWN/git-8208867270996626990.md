
# Orlandi, Viganò: Il testo della prima telefonata sulla scomparsa è negli archivi

Published at: **2019-11-01T13:47:00+00:00**

Author: ****

Original: [Repubblica.it](https://www.repubblica.it/vaticano/2019/11/01/news/orlandi_vigano_il_testo_della_prima_telefonata_sulla_scomparsa_e_negli_archivi_-240024012/)

L'ex Nunzio in Usa, monsignor Carlo Maria Viganò, parla per la prima volta del caso di Emanuela Orlandi. In una intervista al sito di Aldo Maria Valli, ex vaticanista Rai, oggi su posizioni critiche nei confronti del pontefice, mons. Viganò parla di una prima telefonata giunta in Vaticano dopo la sparizione della giovane. "Il testo di quella telefonata", dice Viganò, "deve essere nell'archivio della segreteria di Stato e non so se fu mai dato agli inquirenti italiani. Mi meraviglierei che non fosse stato fatto".Viganò, salito già alle cronache per la sua contrapposizione al pontificato di Bergoglio, cita poi  alcuni ecclesiastici che potrebbero essere informati sulla presunta trattativa riservata che il cardinale Agostino Casaroli avrebbe condotto con coloro che sostenevano, nelle telefonate al Vaticano, di avere nelle loro mani la giovane Emanuela. "Su questo punto potrebbe sapere qualcosa monsignor Pier Luigi Celata, che era il suo segretario di fiducia", rivela Viganò.Nel suo articolo Valli osserva: "Che cosa, davvero, può finalmente condurre a Emanuela? Le piste percorse sono innumerevoli, ma forse non si è prestata ancora la dovuta attenzione, in modo analitico, ai primissimi momenti successivi alla scomparsa. Parliamo della sera di quel 22 giugno del 1983 e ci riferiamo, in particolare, a quanto avvenne in Vaticano, negli uffici della segreteria di Stato, centro nevralgico della Santa Sede".Viganò, tra le altre cose, racconta a Valli: "Ricevetti anch’io alcune telefonate da quello che i media chiamarono “l’americano”. Le telefonate erano in italiano, ma dalla pronuncia di quell’uomo capii che non si trattava di un americano; piuttosto di qualcuno che aveva inflessioni proprie dei maltesi. L’interlocutore si limitava a chiedere di voler parlare unicamente con il cardinale Casaroli e fu quello il motivo per cui a un certo punto fu creata una linea riservata. Da parte nostra fu fatto tutto il possibile per far sì che questo interlocutore potesse parlare con Casaroli".Pietro Orlandi, fratello della ragazza scomparsa che da sempre si batte per scoprire cosa accadde a Emanuela ha commentato: "Quella che fino a poco tempo fa potevamo indicare solo come fonte ora ha nome e cognome".
