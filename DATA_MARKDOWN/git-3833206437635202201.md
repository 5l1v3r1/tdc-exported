
# Алма ще представя България на Евровизия?

Published at: **2019-11-07T15:10:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Alma-shte-predstavya-Bulgariya-na-Evroviziya--912009)

Дъщерята на Саня Армутлиева най-вероятно ще представя България на "Евровизия". Конкурсът е в Ротердам през май, а страната ни се завръща в него след едногодишна пауза. Името на родния представител се пази в тайна, но според слуховете това ще е 16-годишната Алма, която е копие на майка си Саня.
Малолетната Алма вече е одобрена за един от "подконкурсите" на "Евровизия". Това е OGAE Video Contest 2019 – състезание за видеоклипове, което се прави от официалните фен клубове на "Евровизия". В него от името на България се състезава вторият и засега последен сингъл в кариерата на момичето "Perfect“. Още през септември от фирмата на Армутлиева, която е продуцент на дъщеря си, обявиха, че парчето е тръгнало по MTV. Първата песен на тийнейджърката, случайно или не, имаше същата щастлива съдба, която не е застигала нито един друг певец в България дори след години къртовски труд. 
Сега тийнейджърката е натоварена с очаквания да направи фурор и в Ротердам.
От БНТ съобщиха, че името на изпълнителя, който ще ни представи на "Евровизия" тази година, ще бъде официално обявено на 25 ноември. В подкрепа на слуховете, че това ще е именно Алма, има доста улики. От една страна е участието в състезанието за клипове, а от друга е доводът, че лицето на момичето минава за световноизвестно, защото го показват по MTV. Освен това къдрокосата тийнейджърка е с английски адрес, а от БНТ вече съобщиха, че родният представител в Ротердам ще бъде подкрепен не само от български, но и от английски продуцент. Не е изключено Алма да излезе на холандската сцена с дует с друг изпълнител. Това може да е Кристиан Костов, който вече има едно второ място на "Евровизия". Момчето наскоро е било в България, а се знае, че постоянният му адрес е в Русия. Говори се обаче, че Алма може да бъде сменена с друг изпълнител малко преди 25 ноември. Това щяло да стане в случай, че майка ѝ в последния момент реши, че е рано да я праща на подобни големи форуми.
По информация на "Уикенд" варненката Дара си точи зъбите за "Евровизия" поне от 2 години и то с основание, защото вече няколко пъти са ѝ обещавали участие, но обещанията така и не са спазени. Това лято тя дори е пътувала за Лондон, където е работила с продуцента Йоад Нево. Той седи зад някои от проектите на звезди като Браян Адамс, "Дюран Дюран" и Дейв Геън от "Депеш мод". Говори се, че Дара е била избрана да участва на "Евровизия" 2019, но ѝ се разминало, когато БНТ се отказа от конкурса, за да прави финансови икономии. Както писахме, тази година шефът на БНТ Емил Кошлуков е успял да намери спонсор, който да даде 1 млн. евро, за да изпратим човек в Ротердам.
