
# หมดเวลาเสพสุขถลุงเงินล้าน เอ็มก้มหน้าเข้าคุกใช้กรรม

Published at: **2019-11-01T01:12:00+00:00**

Author: ****

Original: [เดลินิวส์](https://www.dailynews.co.th/crime/739408)


        ไทม์ไลน์จับ "เอ็ม-หนุ่มลำปาง" ฆาตกรสังหารเศรษฐินีผู้ชอบปฏิบัติธรรม ในบ้านพักจ.เชียงใหม่ นำศพยัดตู้เย็นโบกปูน เจ้าตัวสารภาพอ้างทำคนเดียว เพราะต้องการเงินไปใช้หนี้ แต่ตำรวจยังไม่เชื่อเค้นสอบต่อเนื่อง
      
หลังจากปลายเดือนตุลาคมที่ผ่านมา ได้เกิดคดีฆาตกรรมสุดสยองในบ้านพัก อ.จอมทอง จ.เชียงใหม่ เมื่อ น.ส.วรรณี จิรเจริญยิ่ง อายุ 58 ปี ชาว อ.บางพลีจ.สมุทรปราการ สาวโสดที่มีฐานะเข้าขั้นเศรษฐินี ผู้ชอบปฏิบัติธรรม และเป็นศิษย์ของพระพรหมมงคลหรือหลวงปู่ทอง สิริมงฺคโร เจ้าอาวาสวัดพระธาตุศรีจอมทอง ถูกทำร้ายและมัดมือเท้าอย่างแน่นหนาแช่อยู่ในตู้เย็นที่ยังเสียบปลั๊ก โดยมีการใช้ปูนซีเมนต์โรยทับปิดศพไว้บางส่วน ขณะที่รถบีเอ็มดับเบิลยู สีขาว ทะเบียน 9 กจ 3769 กรุงเทพมหานคร และบัตรเอทีเอ็มรวมทั้งทรัพย์สินบางอย่างของผู้ตายหายไปต่อมาชุดสืบสวนตำรวจภูธรภาค 5 ได้ร่วมกับกองปราบปราม ตรวจสอบบุคคลใกล้ชิดจนทราบตัวบุคคลต้องสงสัย ว่าจะเป็นฆาตกรลงมือสังหาร น.ส.วรรณี มากที่สุดน่าจะเป็น นายวิฑูรย์​ ศรีตะบุตร​ หรือ "เอ็ม" อายุ 39​ ปี​ คนขับรถรับส่งที่มักจะไปไหนมาไหนด้วยกันเสมอ โดยหลังเกิดเหตุเจ้าหน้าที่พยายามติดตามตัวทั้งบ้านพักใน จ.ลำปาง และบ้านของภรรยาเก่า แต่ก็ไม่พบแต่อย่างใด จนกระทั่งได้เบาะแสว่า "นายเอ็ม" เป็นบุคคลที่นำเอาบัตรเอทีเอ็มของผู้ตายไปกดเงินสดจากตู้หลายแห่ง ทั้งยังขับรถเก๋งผู้ตายรับส่งกิ๊กสาว ทำให้ตำรวจรวบรวมพยานหลักฐานขอศาลออกหมายจับในทันที
สำหรับเส้นทางการหลบหนี เจ้าหน้าที่พบว่า "นายเอ็ม" ไม่เปิดโทรศัพท์เพื่อติดต่อกับญาติ หรือบุคคลใกล้ชิด แต่ไปกดเงินในพื้นที่ จ.ระยอง โดยก่อนหน้านี้มีการเข้าพักในรีสอร์ทแห่งหนึ่งของ "เกาะเสม็ด" ซึ่งก่อนหน้านี้ก็พบว่าไปปรากฏตัวในจ.เชียงใหม่ เชียงรายพร้อมกับหญิงสาวคนสนิท เจ้าหน้าที่จึงเชิญหญิงสาวรายนี้มาสอบสวนและพยายามแกะรอยหาเบาะแส กระทั่งล่าสุด ช่วงเช้าของวันที่ 31 ต.ค. มีเพื่อนพานายเอ็มไปส่งที่หน้าร้านขายจักรยานยนต์ ในพื้นที่ จ.กาญจนบุรี ก่อนเจ้าตัวจะควักเงินสด 1.6 แสน ออกมาซื้อจักรยานยนต์ ฮอนด้า สีดำ รุ่นฟอนซ่า ไว้เป็นพาหนะขับขี่ไปยังจังหวัดต่าง  ๆ ซึ่งทางร้านขายจยย. ได้ถ่ายรูปไว้เป็นหลักฐานด้วย 
อย่างไรก็ตาม "นายเอ็ม" เกิดความคิดถึงภรรยาเก่า จึงซื้อโทรศัพม์มือถือพร้อมซิมเปิดใช้งานโทรไปหาภรรยาทันที พร้อมกับบอกเป้าหมายว่ากำลังเดินทางหลบหนีไปยัง จ.ตาก เพื่อออกไปยังประเทศเพื่อนบ้าน แต่เพราะไม่รู้จักเส้นทาง ทั้งยังไปไม่ถูก เลยต้องเปิดใช้กูเกิ้ลแมพ (แผนที่) เพื่อบอกเส้นทางเอาไว้ตลอด เมื่อเจ้าหน้าที่ทราบข้อมูลดังกล่าวจึงได้แกะรอยจากโทรศัพท์มือถือ ไล่ไปตามเส้นทางเรื่อย ๆ จนกระทั่งตามถึงตัวได้สำเร็จที่ ริมถนนสาย 1072 ต.หนองกระโดน อ.เมือง จ.นครสวรรค์ พร้อมของกลางเงินสด 1.2 ล้านบาท 
เบื้องต้น นายเอ็มถูกควบคุมตัวไปสอบสวนยังกองบัญชาการตำรวจภูธรภาค 5 ทันที โดยเจ้าตัวบอกแต่เพียงว่า ลงมือทำคนเดียวเท่านั้น สาเหตุที่เพราะต้องการเอาเงินไปชดใช้หนี้สิน และเอาไปเลี้ยงครอบครัว หลังจากซื้อจยย.แล้วก็ตั้งใจว่าจะขี่ไปหาลูกเมีย รอสัก 3-4 วันก็จะเข้ามอบตัว แต่ตำรวจยังไม่ปักใจเชื่อในคำให้การดังกล่าว หลังจากนี้จะได้มีการแถลงข้อเท็จจริงทางคดีต่อไป.
