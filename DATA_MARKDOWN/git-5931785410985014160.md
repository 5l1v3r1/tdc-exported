
# Milošević: Igrači moraju da pokažu reakciju protiv Vojvodine

Published at: **2019-11-01T16:05:39+00:00**

Author: **Zile**

Original: [Sportska centrala](https://www.sportskacentrala.com/2019/11/01/milosevic-igraci-moraju-da-pokazu-reakciju-protiv-vojvodine/)

Derbi meč 15. kola Linglong Superlige Srbije između Partizana i Vojvodine biće odigran u subotu od 14 časova, a Savo Milošević je izneo svoja očekivanja pred ovaj duel.
Milošević je najpre demantovao da nije želeo da napusti klub posle poraza od Čukaričkog.
– Nije tačno da sam želeo da odem. Tačno je da sam bio ljut. Nisam se pojavio na konferenciji za novinare i to je moja greška, dugujem izvinjenje svim medijima. Nemam opravdanja osim…vremenom se skupljaju razne stvari i to je bila moja reakcija koja nije bila primerena i apsolutno nemam opravdanja. Ako možete opraštajte, ako ne sudite, rekao je Milošević, a prenela Beta.
Milošević je potom pokušao da objasni razloge loših rezultata u šampionatu u poslednje vreme.
– Jedan od naših zaključaka je broj igrača sa kojim igramo sva takmičenja nije dovoljan da bismo igrali na istom novou i u domaćoj ligi i u Evropi. I ovo govorim kao činjenicu, ne kao opravdanje. To nas nikako ne opravdava. Moguće je i da su igrači bili prepotentni posle pohvala za igre u Evropi, ima više faktora. Ovo je osnovni i realan da postoji ogromna fizička potrošnja i ne može se nadoknaditi, to je delom razumljivo, ali ima i nešto što se zove psihološki aspekt. Psihološki umor može da se prevaziđe voljnim momentom i može da se prevaziđe i fizički umor pravim pristupom i voljnim momentom. To je nešto što meni smeta, ne samo u ovoj poslednjoj utakmici, pogotovo posle velike potrošnje koju imamo u Evropi.
Vojvodina je nezgodan rival za Partizan.
– I da smo dobili Čukarički, ista bi priča bila, očekuje nas teška utakmica, još jedan derbi, rival koji je nezgodan po nas, pogotovo u ovoj situaciji u kojoj smo. Nije samo pitanje jedne utakmice nego niz utakmica, a psihološki momenat nije najbolji. Moja ideja je bila da malo prodrmamo situaciju obzirom na raspored koji nas čeka, ali ljudi neće razumeti opravdanja. Moramo da nađemo snagu da prevaziđemo ove stvari. Istina, posle imamo relativno lakši raspored u prvenstvu ali treba doći do toga i preživeti. Sutra će morati da bude reakcija, a da li će biti dovoljno za rezultat…Rekao sam više puta da fudbal nije egzaktna nauka, ali reakcije će morati da bude, jasan je trener Partizana.
Ekipe koje predvodi Nenad Lalatović igraju prepoznatljiv fudbal.
– Mislim da nije promenio svoju filozofiju, on je na igri jedan na jedan po celom terenu, nekom totalnom fudbalu i dalje insistira i neke nosioce igre vuče sa sobom kad god je to moguće. Njegove ekipe su jako nezgodne da im parirate, Vojvodina posle Partizana i Zvezde ima najskuplji tim, mnogo individualno jakih igrača, ali mislim da je snaga u ekipi i u posebnom pristupu koji ima Lalatović. Na energiju i trku Vojvodine moramo da odgovorimo ako želimo dobar rezultat, zaključio je trener Partizana.
