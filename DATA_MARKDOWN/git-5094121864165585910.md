
# Další ústup od dohody. Írán spustil třicet odstředivek k obohacování uranu

Published at: **2019-11-04T11:56:00+00:00**

Author: **ČTK**

Original: [Deník.cz](https://www.denik.cz/ze_sveta/dalsi-krok-ve-vypovidani-dohody-iran-spustil-30-odstredivek-k-obohacovani-uranu-20191104.html)

"Dnes jsme svědky spuštění 30 centrifug IR-6," oznámil Sálehí s tím, že krok je důkazem schopností a odhodlání Íránů.
Poté, co USA loni vypověděly jadernou dohodu s Íránem, začaly proti islámské republice znovu zavádět sankce zacílené zejména na export ropy. Teherán reagoval tím, že postupně začal vypovídat své závazky plynoucí z dohody a pohrozil, že bude v příslušných krocích pokračovat i tento měsíc.
Ostatní signatáři dohody ( Británie, Německo, Francie, Čína a Rusko) se snaží úmluvu zachovat. Z Teheránu ale opakovaně zazněla kritika, že evropské země pro záchranu dohody nedělají dost.
Před uzavřením dohody v roce 2015 Írán ve výkonných odstředivkách obohacoval uran na 20 procent, vždy ale popíral, že usiluje o jadernou zbraň. Při obohacování se zvyšuje koncentrace izotopu 235, který je klíčový při jaderném štěpení uranu. Pro jaderné elektrárny se uran obohacuje v jednotkách procent, zatímco pro jaderné zbraně je zapotřebí uran obohatit nad 85 procent.
