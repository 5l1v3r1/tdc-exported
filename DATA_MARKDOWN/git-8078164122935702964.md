
# Vince 1 milione di dollari alla lotteria, come un anno fa

Published at: **2019-11-02T22:00:00+00:00**

Author: **Redazione Cronache**

Original: [Corriere della Sera](https://www.corriere.it/cronache/19_novembre_03/vince-1-milione-dollari-lotteria-come-anno-fa-72668418-fdb0-11e9-8a58-4dee50fcf96c.shtml)

Rolf Rhodes ha vinto 1 milione di dollari alla lotteria del Massachusetts con un biglietto comperato in una stazione di servizio. Fortuna, certo, ma non più di altri che hanno ottenuto vincite simili. Il fatto è che Rhodes è recidivo. Nel maggio dello scorso anno aveva vinto la stessa cifra alla stessa lotteria. Ma aveva accettato di intascare subito 650 mila dollari in contanti, piuttosto che prenderne un assegno di 50 mila per vent’anni. Rhodes non ha ancora deciso cosa fare con questo secondo super premio.
Comunque la doppia vincita di Rhodes non è un caso isolato. Nel 2013 James Bozeman della Florida ha vinto 3 milioni di dollari dopo che l’anno prima ne aveva vinti 10 milioni. In Francia un uomo ha vinto nel 2016 e nel 2018 giocando alla stessa ricevitoria 1 milione di euro ogni volta alla lotteria EuroMillions. La probabilità era di una su 16 mila miliardi.
