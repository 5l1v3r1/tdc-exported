
# Дати відсіч. Як навчити дитину протистояти агресії

Published at: **2019-11-04T21:03:00+00:00**

Author: ****

Original: [НВ](https://style.nv.ua/ukr/blogs/bulling-yak-zahistiti-ditinu-vid-agresiji-odnolitkiv-50051511.html)


        Світлана РойзДитячий сімейний психолог
      
Агресія буває вербальною і тактильною. «А вони мене обзивають», «Вона бреше», «Ну ми ж просто пожартували», «Ми оголосили йому бойкот», «Мені розповіли про те, як ви не впоралися із завданням», «Ти погань!», «А ти знаєш, що він/вона … „,“ Я про тебе все розповім»," Аа! Ррррр! Грррр!" — це все — вербальна агресія.
Вербальна агресія буває:
активною прямою, коли слова — образи, знецінення, приниження, «вербальний імпульс» — спрямовані безпосередньо до людини;
активною непрямою — плітки, наклеп, поширення неперевіреної і неправдивої інформації, обмова, звинувачення;
пасивною прямою — ігнорування, бойкот, відкритий проявлений відхід від контакту;
пасивною непрямою — мовчазна підтримка, наприклад, пліток чи наклепу, некоректних негативних відгуків, злих жартів.
Я навчаю дітей того, що у кожного з нас є сила, яку ми можемо вкласти в дії, в перемогу, в розвиток, якою можемо себе захистити, коли це потрібно. Але цю ж силу ми можемо спрямувати проти себе, проти інших, проти дружби, проти відносин.
Я розповідаю про відмінності між агресією вербальною і тактильною. Тактильна — коли нам хочеться когось стукнути, вербальна — коли ми когось обзиваємо або волаємо на нього.
І ми досліджуємо правило — «як дати відсіч». В якому «каналі» є вплив, в такому нам важливо відповісти.
Якщо нас обзивають (це вербальний канал), а ми у відповідь вдаримо, це буде сприйматися як неадекватна за силою реакція. Тактильна агресія сприймається як більш «сильна» форма агресії. Натомість нам важливо підібрати вербальні конструкції-реакції, які могли би надати нам відчуття більшої сили.
Якщо на нас прямує тактильна агресія (нас лупюють, задирають, замахуються) — марно говорити, важливо дати відсіч тілом. Зупинити руку агресора, перенаправити удар, ухилитися.
«Теми» дитячих вербальних проявів мають вікову норму. Закономірно, коли діти в кризі трьох років знецінюють найдорожче для них — маму, улюблені заняття, улюблені іграшки, для дітей 3−5 років природна тема — «дупка, пуканння, какашки», для дітей 5−7 років — тема геніталій, для підлітків — поява в мові матюків. Але закономірно — не означає заохочення. І я не буду тут говорити, чому у дорослих відбувається «застрявання» в певній темі.
Навіть маленьким дітям я розповідаю:  «Кожен раз, коли ми говоримо іншому якусь гидоту — це ніби вилити відро бруду або чорної фарби.  Після цього ми і самі брудні, і людина почувається кепсько, і бруду в світі стає більше». Ми говоримо про те, що екологія — це не тільки про сортування відходів, це і про «сортування» внутрішнього сміття.
Дітям молодшої школи я нагадую про те, що, коли ми брешемо, нам здається, що це нешкідливо, але це — агресія. Це свідчить про те, що ми хотіли б людину «змістити» з її місця, «вдарити», але не дозволяємо собі відкриту атаку, і це свідчить про те, що ми не впевнені в собі. І коли поруч з нами пліткують, а ми слухаємо, ми стаємо «співучасниками».
У кожної людини є свій ліміт сил, «здатність до стримування». Дитина, можливо, здатна впоратися з тим, коли її ображає одна людина. Але якщо ображають відразу декілька — це може виявитися непосильним навантаженням. І дуже важливо втручатися дорослим. Щонайменше, пропонувати допомогу.
У всіх колективах є ті, хто чуйно відчуває вразливість інших і досліджує реакції можливої жертви. Помилкою буде вважатися, що булери не чутливі — у булера чудовий соціальний інтелект. Їм не можна говорити: «Не ображай — це його поранить». Це ще чіткіше визначить мішень.
Практикум:
— Якщо дитина поділилася з нами тим, що його дражнять, нам важливо надати йому підтримку. Важливо щонайменше вимовити: «Це так прикро, коли дражнять. Можливо, я б розплакалася або дуже розлютилася, якби це зі мною сталося… »
— Небезпечно говорити «не звертай уваги». Якщо дитина дійсно відчуває свою силу — це допустимо. Але якщо слова або дії його поранять, важливо, щоб вона не приглушувала свою чутливість. Важливо надати підтримку і продумати стратегію реакцій.
— «Дерево». Будь-який тиск, будь-яка агресія — це перевірка нашої стійкості. Нашої опори. Я починаю роботу з дітьми з того, що «перетворюю» їх на дерева. Питаю, яким деревом ти зараз став? З міцним корінням (торкаюся до їх ніжок, стоп, пропоную уявити, наскільки міцні їх «коріння»). Найміцнішим, але гнучким стовбуром. І кроною, яка тягнеться до сонця, до розвитку. Потім я сама «перетворююся» на вітер, який розгойдує дерево. Я буквально дму і розкачую, трохи штовхаю дитину, а завдання дерева зберігати стійкість. І кажу: «Ти дуже сильне дерево. Будь-який вітер може тебе похитнути, але жоден з них не зламає. Ти завжди витримаєш будь-яку напругу». І після того як дитина відчує силу «коріння і стовбура», розповідаю про те, що вітер — це завади, невдачі, дражнилки, будь-які складнощі. «Твоє дерево завжди витримає будь-який вітер».
— Для профілактики, для підвищення «імунітету» проти дражнилок я свого часу вигадала практику: кольоровою ниткою окреслюється на підлозі коло. Такого діаметра, який вибере сама дитина. Дитина стоїть в колі. А батьки кидають в нього подушки і з кожним кидком виказують слова. Дитина вирішує, яку подушку залишити в колі (в межах особистої території), а яку відкинути (не прийняти «в себе»). Навіть якщо подушка випадково влетіла в коло, її можна звідти викинути. Подушки кидають, називаючи якості, як позитивні, так і негативні - веселий, капосний, добрий тощо. Ми створюємо метафору, даємо зрозуміти, що є вибір, відштовхнути чужі «слова» або пустити їх в свою «серцевину». Це ніби «їстівне — неїстівне», чудова гра, яка розвиває здорову критичність. У цій грі ми вибираємо, що для нас є «неїстівне» з чужих визначень.
— Для малюків прийнятна відповідь — «хто як обзивається, той так і називається».
— Універсальна відповідь на будь-які обзивання: «Ну і???». Ця фраза — як практика перенаправлення енергії в айкідо. Як правило, у кривдників немає варіантів відповіді. А якщо вони продовжують атаку, можна зациклено відповідати: «Ну і ???».
— «Папірці». Ми з дітьми брали стікери (листи для нотаток з клеючим боком) і уявляли, що кожне слово, яке нам кажуть, — це папірець, який на нас хтось наклеює. Діти самі писали різні слова, якими їх називали (слова-якості, хороші і не дуже), наклеювали собі на одяг, а потім самі їх і знімали. Є більш екологічний варіант — намалювати чоловічка на аркуші А4 і на нього наклеювати папірці з написами. При цьому я, по-перше, ставила питання: «Де той, хто промовляє нам будь-які слова, бере ці папірці?». Діти самі відповідали — тільки з того, що людина думає про себе сама, з набору «його папірців». А по-друге, нагадувала: у тебе завжди є вибір — залишити це на собі або зняти. І потім пропонувала кожен день подумки «очищати» себе від налиплих за день чужих папірців.
— «Океан». Практика для старших дітей: ми уявляємо, що стаємо величезним океаном. І ми в змозі розчинити в собі все те, що в нас би «кинули».
— Ми говоримо з дітьми про те, в чому наша унікальність, у чому наша «суперсила». Уразливі ті, хто свою унікальність сприймає як недолік. Нам важливо допомогти дитині відчути те, що його відрізняє від інших, свою силу.
Читайте також:
Алла РожковаДозволити собі жити. Як зламати негативні установки з дитинства
— Псевдоагресивна дія. Зробити «плювалку» з ручки. Зробити маленькі кульки з паперу, для безпеки — брати ручку звуженим боком, аби дитина ненароком не проковтнула папір, і запровадити правило — видувати згорнуті папірці тільки в відро або в мішень.
— Виокремити спеціальний час, коли можна волати або гучно співати.
— Нам важливо навчити дитину займати своє місце. Точніше, залишити за нею право на його місце. Дозволити їй вибрати зручну позу, бути уважною до того, щоб виявляти повагу до її речей, території, почуттів. І звісно, дитині важливо відчувати те, що ми всі — поруч з нею і за нею — «банда». Це наш внесок у його стійкість.
Багато, дуже багато запитів про протистояння вербальній агресії. Гарних дорослішань.

        Текст опубліковано з дозволу автора
      

        
          Оригінал
        
      
Приєднуйтесь до нашого телеграм-каналу Мнения НВ
Більше блогів тут

        
          Depositphotos
        
      
