
# మీకు అధికారంలో ఉండే హక్కు లేదు : సుప్రీం సీరియస్

Published at: **2019-11-06T20:20:37+00:00**

Author: ****

Original: [Andhrajyothy](https://www.andhrajyothy.com/artical?SID=948061)

ADVT న్యూఢిల్లీ : పంజాబ్, హర్యానా ప్రభుత్వాలపై సుప్రీం కోర్టు సీరియస్ అయ్యింది. పశువుల ప్రాణాలు పోతే పట్టించుకునే ప్రభుత్వాలు... మనుషులు ప్రాణాలంటే అసలు లెక్కలేదా? అని ప్రశ్నించింది. ప్రజల గురించి పట్టించుకోని రాష్ట్ర ప్రభుత్వాలకు అధికారంలో ఉండే హక్కే లేదని మండిపడింది. పొరుగు రాష్ట్రాల్లో పంట వ్యర్థాల దహనంతో ఢిల్లీలో కాలుష్యం పెరిగిన నేపథ్యంలో పై వ్యాఖ్యలు చేసింది. ప్రతి యేడాది లాగే ఈ ఏడాది కూడా పంట వ్యర్థాలను తగలబెడతారని తెలుసని, అయినా ప్రభుత్వాలు ఎందుకు ముందస్తు చర్యలు తీసుకోలేదని ప్రశ్నించింది. పంట వ్యర్థాల దహనాన్ని ఎందుకు నివారించలేదని ఆగ్రహం వ్యక్తం చేసింది.  రైతుల నుంచి పంట వ్యర్థాలను సేకరించడమో, కొనుగోలు చేయడమో ఎందుకు చేయలేదని, ఈ విషయంలో ఆ రెండు ప్రభుత్వాలు విఫలమయ్యారని మండిపడింది. అంతేకాకుండా అధికారులను సైతం శిక్షించే సమయం వచ్చిందని జస్టిస్ అరుణ్ మిశ్రా నేతృత్వంలోని ధర్మాసనం ప్రభుత్వాలపై తీవ్రంగా మండిపడింది. ‘‘విమానాలను దారి మళ్లించాల్సి వస్తోంది. ప్రజలకు తమ ఇళ్లల్లోనే రక్షణ లేకుండా పోతోంది. ఇవన్నీ చూస్తే మీకు సిగ్గు వేయడం లేదా?’’ అని సుప్రీం ఆ రెండు ప్రభుత్వాలను ఎద్దేవా చేసింది.
