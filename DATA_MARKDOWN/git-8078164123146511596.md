
# Xiaomi Mi Note 10 con foto da 108 Megapixel. Arrivano anche i tv Mi 4S

Published at: **2019-11-05T22:00:00+00:00**

Author: **Paolo Ottolina, inviato a Madrid**

Original: [Corriere della Sera](https://www.corriere.it/tecnologia/cards/xiaomi-mi-note-10-foto-108-megapixel-arrivano-anche-tv-mi-4s/xiaomi-perche-cresce_principale.shtml)

Tra la miriade di produttori di smartphone, se dovessimo spendere un nome, e un nome solo, di un'azienda che pare in rampa di lancio allora quel nome sarebbe Xiaomi. Da quando è sbarcata ufficialmente in Italia, nella primavera del 2018, l’azienda cinese fondata nel 2010 da Lei Jun, è in una chiara spirale ascendente. Almeno dalle nostre parti, visto che in Cina ha perso quote sotto i colpi di Huawei, sempre più leader nella madrepatria. In Europa invece Xiaomi corre veloce: è arrivata al 9,6% del mercato (dati Canalys, Q2 2019), beneficiando delle difficoltà proprio di Huawei, e ha il podio nel mirino. Modelli come il Redmi Note 7 sono una costante nella top 10 dei modelli più venduti. C’è una community di fan (i “Mi Fan”) nutrita e coesa. In Italia sono 10 i Mi Store ufficiali aperti in poco più di un anno ed è stato festeggiato il milione di smartphone venduti da inizio 2019.
La formula “alte specifiche tecniche a bassi prezzi” funziona ovunque e in questo Xiaomi ha proposte difficilmente battibili nella fascia tra i 100 e i 250 euro, che muove i volumi maggiori. Funziona anche il peculiare approccio in stile miscellanea del suo assortimento: non solo telefoni e fitness band, ma anche monopattini elettrici, asciugacapelli, bilance, lampadine e oggetti per la smart home. Ma Xiaomi negli ultimi anni ha dimostrato che anche sul fronte della ricerca e sviluppo ha poco da invidiare alla concorrenza. È stata la prima a proporre, con il Mi Mix, uno smartphone “a tutto schermo” e poco fa ha svelato l’avveniristico “concept phone” Mi Mix Alpha, con il display che corre su 3 lati del dispositivo (fronte, un lato, retro). Ora a Madrid ha presentato la rinnovata linea Mi Note: Xiaomi Mi Note 10 è il primo telefono a sfondare la soglia dei 100 megapixel della fotocamera. Un vero “mostro di specifiche” che abbiamo iniziato a provare in anteprima.
