
# Зеленський хоче створити військову поліцію в Україні

Published at: **2019-11-05T19:50:00+00:00**

Author: ****

Original: [ZIK.UA](https://zik.ua/news/2019/11/05/zelenskyy_hoche_stvoryty_viyskovu_politsiyu_v_ukraini_1684429)


        Президент України Володимир Зеленський вважає за необхідне створити військову поліцію та до кінця року розробити концепцію об’єднаного реєстру ветеранів.
      
Про це він заявив під час зустрічі з керівництвом Верховної Ради та урядом, передає пресслужба Офісу глави держави. 
"Міністр оборони Андрій Загороднюк до 31 грудня має впровадити нову об’єднану систему керівництва та управління силами оборони, яка відповідатиме стандартам НАТО. Крім того, у структурі Міноборони має бути створений сучасний ефективний правоохоронний орган – військова поліція", – сказано у повідомленні.
Окрім того, Зеленський доручив до кінця року Міністерству у справах ветеранів, тимчасово окупованих територій і внутрішньо переміщених осіб України створити концепцію об'єднаного реєстру ветеранів та розробити проект технічного завдання платформи "Е-ветеран".
Також український лідер поставив завдання міністру внутрішніх справ Арсену Авакову до кінця року вдосконалити процедури видачі посвідчень водія, а також спростити процедури акредитації закладів, що здійснюють підготовку та підвищення кваліфікації водіїв.
Нагадаємо, сьогодні Зеленський відзначив низку військослужбовців державними нагородами. 
