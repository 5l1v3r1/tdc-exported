
# 
        بازگشت کاردار مجارستان به دمشق
      

Published at: **2019-11-04T16:26:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638135/%D8%A8%D8%A7%D8%B2%DA%AF%D8%B4%D8%AA-%DA%A9%D8%A7%D8%B1%D8%AF%D8%A7%D8%B1-%D9%85%D8%AC%D8%A7%D8%B1%D8%B3%D8%AA%D8%A7%D9%86-%D8%A8%D9%87-%D8%AF%D9%85%D8%B4%D9%82)

به گزارش بولتن نیوز، «ایمن سوسان» معاون وزیر خارجه سوریه خبر داد که سفارت مجارستان در آغاز سال آینده میلادی فعالیت خود را در دمشق از سر خواهد گرفت.
روزنامه الوطن سوریه به نقل از سوسان گزارش داد که کاردار سفارت مجارستان در سوریه نیز روز گذشته وارد دمشق شده است.
وی تصریح کرد که بستن سفارت‌خانه‌ها در دمشق، یکی از فشارهای سیاسی برای سلب مشروعیت از حکومت سوریه بود.
این مسئول سوری تصریح کرد، بیشتر دیپلمات‌هایی که در دمشق حضور داشتند، هم اکنون در بیروت حاضر هستند «و چند وقت یک بار به دیدار ما می‌آیند و اعلام می‌کنند که مایلند بازگردند».
سوسان به نقل از دیپلمات‌ها گفت که دولت‌های آنان، به درخواستشان پاسخی نمی‌دهند.
حکومت مجارستان اواخر شهریور سال جاری اعلام کرد که روابط سیاسی خود را با سوریه از سر خواهد گرفت. این برای نخستین بار است که یک کشور عضو اتحادیه اروپا چنین تصمیمی را درباره برقراری مجدد روابط با سوریه اتخاذ می‌کند.
وزارت خارجه مجارستان با انتشار بیانیه‌ای اعلام کرد که کنسول این کشور، به سوریه خواهد رفت تا پیگیر حمایتهای انسان‌دوستانه باشد و کارهای کنسولگری این کشور را انجام دهد.
بوداپست تأکید کرد که کمک‌های انسان‌دوستانه برای مسیحیان حاضر در سوریه فراهم می‌کند؛ به گونه‌ای که مسیحیان سوری برای بورس‌های تحصیلی اولویت دارند.
سفارتهای کشورهای اروپایی با آغاز بحران سوریه از سال 2011، در دمشق بسته شد، ولی چک سفارت خود را در دمشق باز نگه داشت و حلقه ارتباطی بین دولت سوریه و کشورهای اروپایی بود.
کاردارهای سفارت‌های رومانی و بلغارستان نیز سال گذشته فعالیت خود را در دمشق آغاز کردند، ولی به صورت دائمی در آن، اقامت نداشتند.
