
# Νέα στοιχεία για το ΚΕΘΕΑ κατέθεσε ο Κικίλιας

Published at: **2019-11-07T17:24:00+00:00**

Author: ****

Original: [enikos.gr](http://www.enikos.gr/politics/682891/nea-stoicheia-gia-to-kethea-katethese-o-kikilias)

Την έκθεση αποτελεσμάτων του τακτικού διαχειριστικού ελέγχου για το σύνολό του στο ΚΕΘΕΑ το διάστημα 1/7/2018 έως 30/6/2019 από το γενικό λογιστήριο του κράτους, η οποία όπως είπε ο Βασίλης Κικίλιας, διαπιστώνει κακοδιαχείριση και μη χρηστή λειτουργία του Οργανισμού, κατέθεσε ο υπουργός Υγείας στην κοινή συνεδρίαση των Επιτροπών Οικονομικών και Κοινωνικών Υποθέσεων όπου συζητείται το νομοσχέδιο με το οποίο κυρώνονται ΠΝΠ των υπουργείων Οικονομικών, Υγείας, Εργασίας και Εσωτερικών.
Ο υπουργός ανέφερε ότι σύμφωνα με την έκθεση για τη συνολική λειτουργία του ΚΕΘΕΑ διαπιστώθηκε μεταξύ άλλων ότι:
- γίνονται δεσμεύσεις ποσών που δεν χρησιμοποιεί ο φορέας.
- νομιμοποιεί εκ των υστέρων δαπάνες
- δεν τηρεί τα προβλεπόμενα από το νόμο για τα χρηματικά εντάλματα
- είναι το ίδιο πρόσωπο ταμίας και εκκαθαριστής
- δεν υπογράφονται τα χρηματικά εντάλματα της κεντρικής υπηρεσίας
- δεν τηρείται η νόμιμη διαδικασία για τις προμήθειες αγαθών
- είναι ελλειπή τα δικαιολογητικά για τεράστιες δαπάνες μετακίνησης
- χωρίς νόμιμα δικαιολογητικά, ποσά μεγάλων αναθέσεων
- μη τήρηση των κανόνων διαφάνειας και πληροφόρησης με ανάρτηση τους στη Διαύγεια.
«Η κυβέρνηση στηρίζει σταθερά τη δημόσια δομή και λειτουργία του ΚΕΘΕΑ και αναγνωρίζουμε την τεράστια κοινωνική προσφορά του στο θέμα της απεξάρτησης αλλά πρέπει να γίνονται όλα στα πλαίσια της χρηστής διοίκησης και του σεβασμού του δημόσιου χρήματος», τόνισε ο κ. Κικίλιας. «Η έκθεση του γενικού λογιστηρίου του κράτους μιλά για ουσιαστικά ευρήματα και κάνει συστάσεις για την οικονομική διαχείριση χαρακτηρίζοντας την μη ρεαλιστική την κατάρτιση του προϋπολογισμού», πρόσθεσε, προκαλώντας νέες αντιδράσεις από την πλευρά της αντιπολίτευσης.
Από την πλευρά του ο πρώην υπουργός Υγείας Ανδρέας Ξανθός είπε πως «οφείλουμε να ακούσουμε τους φορείς σήμερα και όχι την προσπάθεια του υπουργού που θέλει να ενισχύει το αφήγημα του για φαυλότητα και κακοδιαχείριση του ΚΕΘΕΑ και διασύρει το δημόσιο» με τον κ. Κικιλία να απαντά «Τα κόμματα πρέπει να πάρουν θέση επί των στοιχείων που αποκαλύπτονται».
«Όταν η κυβέρνηση προχώρησε στην έκδοση ΠΝΠ, καταργώντας το αυτοδιοίκητο του ΚΕΘΕΑ, αφού είχε υπόψη της αυτά τα στοιχεία γιατί δεν ενημέρωσε και επικαλούνταν άλλους λόγους; Είναι η αυταρχική διάθεση της κυβέρνησης να οικοδομήσει ένα κομματικό ελεγχόμενο γαλάζιο κράτος. Αυτά τα στοιχεία μπορεί να τα ερευνήσει η δικαιοσύνη», σημείωσε ο εισηγητής του ΣΥΡΙΖΑ Σάκης Παπαδόπουλος.
Ο εισηγητής του ΚΙΝΑΛ Βασίλης Κεγκέρογλου επεσήμανε ότι «δεν βοηθά καθόλου το κλίμα όξυνσης και πόλωσης μιας άγονης αντιπαράθεσης όταν χιλιάδες άτομα περιμένουν τη στήριξη του ΚΕΘΕΑ το οποίο προσφέρει τεράστιο κοινωνικό έργο». Παράλληλα, επανέλαβε την πρόταση του κόμματος του «να διοριστεί προσωρινή μεταβατική διοίκηση, και στο διάστημα αυτό να γίνει ένας ουσιαστικός διάλογος για το πώς το αυτοδιοίκητο μοντέλο του ΚΕΘΕΑ θα έχει και άλλες ασφαλιστικές δικλείδες για να είναι διαφανές και αποτελεσματικό».
Για «γαϊτανάκι που ξεδιπλώνει η κυβέρνηση φέροντας στοιχεία που δεν αναιρούν όμως την πρόθεση της ΠΝΠ για το ΚΕΘΕΑ» αλλά και για «απαράδεκτη διαδικασία με ευθύνη του προεδρείου γιατί επέτρεψε να φτάσει η συζήτηση σε άλλο θέμα ενώ η συνεδρίαση αφορά ακρόαση φορέων» έκανε λόγο ο ειδικός εισηγητής του ΚΚΕ Γιώργος Λαμπρούλης.
«Δεν θα στήσουμε δικαστήρια ούτε δίκη προθέσεων. Βεβαίως απασχολεί τη Βουλή δεν είναι όμως της παρούσης», τόνισε ο κ. Λαμπρούλης ενώ απευθυνόμενος στον υπουργό Υγείας σημείωσε: «Η έκθεση του γενικού λογιστηρίου του κράτους έχει μια κλίμακα βαθμολόγησης που είναι από 1 - 5. Με άριστα το ένα το ΚΕΘΕΑ πήρε δύο, κοντά στο άριστα. Αυτό το λέω μόνο για να καταγραφεί».
Ο εισηγητής της Ελληνικής Λύσης, Βασίλης Βιλιάρδος, σημείωσε ότι «το πόρισμα ήταν προϊόν εσωτερικού ελέγχου, του ίδιου του ΚΕΘΕΑ, και επί προηγούμενης κυβέρνησης και όχι της σημερινής».
«Διαβάζουμε με ενδιαφέρον τα πορίσματα αλλά ο πραγματικός λόγος είναι ότι δεν σας άρεσε η εκλογή του νέου προέδρου γιατί θέλατε να ελέγξετε το διοικητικό συμβούλιο. Για πολιτικούς λόγους λάβατε την απόφαση να εκδώσετε ΠΝΠ και να καταργήσετε το αυτοδιοίκητο του ΚΕΘΕΑ, πείτε το ευθαρσώς», ανέφερε ο εισηγητής του ΜεΡΑ25, Κρίτων Αρσένης. Από την πλευρά του, ο εισηγητής της ΝΔ Λάζαρος Τσαβδαρίδης, κατηγόρησε την Αντιπολίτευση ότι πετάει τη μπάλα στην εξέδρα και δεν θέλει να σκύψει πάνω στο πραγματικό πρόβλημα της κακοδιαχείρισης του ΚΕΘΕΑ.
Η συζήτηση του νομοσχεδίου στην Επιτροπή συνεχίζεται με την ακρόαση 17 αρμόδιων εξωκοινοβουλευτικών φορέων.
