
# Ботев хвърля срещу Дунав остриетата без вкаран гол досега Тонев и Вутов

Published at: **2019-11-03T08:04:00+00:00**

Author: ****

Original: [Plovdiv24.bg](https://www.plovdiv24.bg/sport/910667.html)

Ботев (Пд) най-после ще може да използва атакуващите си футболисти в пълна степен. След продължителни здравословни проблеми отново на линия са две от основните остриета - Антонио Вутов и Александър Тонев. Те вече тренират пълноценно и ще са на разположение на Ферарио Спасов за гостуването на Дунав. Мачът в Русе е на 6 ноември, сряда, от 13:00 часа.
Вчера "канарчетата" се готвеха двуразово, като Вутов за първи път се включи наравно с тима. Тонев пък води занимания на сто процента от петък, информира "Тема спорт". От Ботев уточниха, че Вутов е бил подложен на продължително лечение, но вече е на линия.
За последно Антонио беше на терена преди близо месец и половина - при 0:2 от Черно море на 20 септември. Впоследствие той дори не беше попадал в групата. Този сезон Вутов има само 7 участия и 438 минути заради здравословните си проблеми. Все още не се е разписал. При предишния треньор Желко Петрович той бе използван и на върха на атаката, но експериментът не беше успешен.
Ситуацията с Александър Тонев е доста сходна с тази при Вутов. Крилото ту се връща на терена, ту пак се контузва. Отделно той не се намираше в оптимална кондиция при старта на сезона. Тонев не е бил на терена от загубата с 0:1 от Лудогорец на 19 октомври, като пропусна срещата с Арда (1:1).
