
# Plíšková bude hrát na Turnaji mistryň o své první finále

Published at: **2019-11-02T01:01:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/pliskova-bude-hrat-na-turnaji-mistryn-o-sve-prvni-finale/1816237?utm_source=rss&utm_medium=feed)

Šen-čen (Čína) - Na třetí pokus se Karolína Plíšková pokusí probojovat do finále tenisového Turnaje mistryň. Soupeřkou světové dvojky dnes v čínském Šen-čenu bude první hráčka světa Australanka Ashleigh Bartyová.
S úřadující vítězkou Roland Garros má Plíšková bilanci 2:3, v letošním jediném vzájemném utkání prohrála ve finále v Miami. Loni Australanku porazila na US Open. "Je to světová jednička, takže to bude extrémně těžké, ale není to nemožné," uvedla Plíšková.
O účast ve finále Masters neúspěšně bojovala v minulých dvou letech v Singapuru. Předloni nestačila na pozdější šampionku Dánku Caroline Wozniackou a loni prohrála s Američankou Sloane Stephensovou.
V úvodním semifinále se utkají Švýcarka Belinda Bencicová a obhájkyně vítězství Ukrajinka Elina Svitolinová, která v turnaji zatím neztratila ani set a bojuje o nejvyšší prémie v dějinách ženského sportu 4,7 milionu dolarů.
9:00 Babosová, Mladenovicová (3-Maď./Fr.) - Stosurová, Čang Šuaj (7-Austr./Čína), 11:30 Bencicová (7-Švýc.) - Svitolinová (8-Ukr.), 13:00 Bartyová (1-Austr.) - Karolína Plíšková (2-ČR), 14:30 Strýcová, Sie Šu-wej (2-ČR/Tchaj-wan) - Grönefeldová, Schuursová (8-Něm./Niz.).
