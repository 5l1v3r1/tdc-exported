
# Уряд планує зняти обмеження на отримання другого громадянства

Published at: **2019-11-04T23:56:00+00:00**

Author: ****

Original: [DT.ua](https://dt.ua/UKRAINE/uryad-planuye-znyati-obmezhennya-na-otrimannya-drugogo-gromadyanstva-328477_.html)

Український уряд вивчає два можливих шляхи впровадження концепції подвійного громадянства в Україні. Про це розповів заступник міністра закордонних справ України Василь Боднар.
"Перше бачення — це скасування в чинному законодавстві тих обмежень, які зараз змушують українців позбавлятися свого громадянства для отримання іншого або, навпаки, не дають можливості людям українського походження отримувати наші паспорти", — сказав Боднар, передає Укрінформ.
За його словами, інший підхід пропонує розширення статусу закордонного українця.
"Хтось може не хотіти отримувати інше громадянство, комусь таке право не надає законодавство країни проживання. Тому ми працюємо над розширенням спектру прав, які надають це право. Зараз це тільки безвіз, проживання та необмежена можливість навчання. Чесно кажучи, для українців із Західної Європи це не дуже цікаво, але ми хочемо це змінити. Наявність цього статусу має давати право на прискорене отримання громадянства. Другий етап — це можливість ведення підприємницької діяльності та участі в роботі різних органів. Не скажу про державні, але мова може йти про місцеве самоврядування, різні фонди. До того ж деякі привілеї за безкоштовним вивчення української мови, фахової освіти", — зазначив дипломат.
Він додав, що процес запровадження в Україні подвійного громадянства вже перейшов в практичний етап.
"Я сповнений оптимізму з цього приводу, тому що ми вже перейшли від розмов до конкретних практичних речей. Вже сформовані робочі групи, які працюють над кількома концепціями законопроектів", — сказав Боднар.
За вісім місяців 2019 року громадянство України за указом президента отримали майже 850 іноземців. Зеленський доручив Міністерству закордонних справ України розробити механізм надання громадянства України представникам української діаспори за кордоном. В даний час Конституція забороняє українцям мати громадянство іншої країни.
Детальніше про проблеми з подвійним громадянством читайте в статті Володимира Кравченка "Не так страшний біпатрид, як його малюють?" у тижневику "Дзеркало тижня. Україна".
