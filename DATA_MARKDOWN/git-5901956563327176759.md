
# Poklonili so se Davu Karničarju

Published at: **2019-11-05T20:24:00+00:00**

Author: **Janez Kuhar**

Original: [Slovenske novice](https://www.slovenskenovice.si/bulvar/domaci-traci/clanek/poklonili-so-se-davu-karnicarju-245833)

JEZERSKO – V dvorani Korotan na Jezerskem so zadnjo oktobrsko soboto organizirali drugi večer Lovskih pesmi in melodij. Lovsko-kulturno prireditev so priredili in omogočili občina Jezersko, Zveza lovskih družin Gorenjske, Lovsko pevsko društvo Železna Kapla in Lovska družina Jezersko. V programu, ki ga je domiselno povezovala Slavi Bučan, so sodelovali Lovski pevski zbor iz Škofje Loke, lovski zbor iz Železne Kaple, lovski rogisti iz Selc, domači pevski zbor Ljudske pevke Društva upokojencev Jezersko, ki ga vodi Anica Jakopič, ter Marko in Tobija Smrtnik s harmoniko in baritonom. Začetek večera so naznanili lovski rogisti iz Selc s skladbo Klic na lov.
Prisotne je nagovoril starešina LD Jezersko Franci Ekar, spomnili so se tudi dveh preminulih članov, Dava Karničarja, ki bi prav 26. oktobra praznoval rojstni dan, in Damjana Smrtnika, ki se je usodno ponesrečil pri lovu na gamsa v snežno ledenih strminah Vernikovega Grintovca. Župan Jezerskega Andrej Karničar je čestital organizatorjem in izvajalcem tega uspešnega večera. Obiskovalce je navdušil lovski pevski zbor iz Železne Kaple, ki je nastal leta 1976 in mu odtlej predseduje Erni Županc. Zbor ima od vsega začetka iskrene prijateljske stike in sodeluje z lovci iz Slovenije, kar je izjemna vrednota. V njem poje železnokapelski župan Franz Jozef Smrtnik, pevec v njem je bil tudi njegov zdaj pokojni oče Franz. Navzoče sta pozdravila župan Železne Kaple Franz Jozef Smrtnik, ki se je zahvali LD Jezersko, da s tako voljo in pripravljenostjo izvaja kulturna lovska poslanstva, in podpredsednica Zveze lovskih družin Gorenjske Janja Lukanc, ki je organizatorjem čestitala za izvedbo večera.Lovski loški pevski zbor prepeva že trideset let, vodi ga Tone Habjan, ki je ob jubileju skupaj z rogisti iz Selc izdal zgoščenko Lovske pesmi in lovski običaji. Pri njih je prepeval tudi nedavno umrli Janez Dolenc, pevec Fantov s Praprotna.​Večer je v zadovoljstvo obiskovalcev, gostov in izvajalcev izjemno uspel, druženje nastopajočih pa se je nadaljevalo v Lovskem domu na Jezerskem, v katerem je prav tako odmevala lovska pesem. 
