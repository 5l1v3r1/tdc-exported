
# چند راهکار ساده برای حفظ انگیزه در محل کار

Published at: **2019-11-06T06:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980815013.html)

یک روانشناس گفت: ترک میدان و رها کردن پروژه یا کار به صورت نیمه کاره، راهکار مناسبی نیست، اما احساسات و نگرش‌های منفی ایجاد شده را می‌توان رفع کرد.
پریسا فرنودیان روانشناس و مشاور در گفت‌وگو با باشگاه خبرنگاران جوان، درباره راهکار برای حفظ انگیزه در کار مورد علاقه اظهار کرد: همه ما می‌دانیم که ترک میدان و رها کردن پروژه یا کار به صورت نیمه کاره، راهکار مناسبی نیست، اما با احساسات و نگرش‌های منفی ایجاد شده چه باید کرد؟
فرنودیان بیان کرد: بعضی‌ مشکل‌ها حوصله بر است، یعنی اغلب افراد از انجام کار‌ها بعد از مدتی کسل می‌شوند، اما بعضی‌ها به خاطر ساعت‌های زیادی که کار می‌کنند و نگرفتن نتیجه بی‌انگیزه می‌شوند.
او افزود: دسته‌ اول باید در روند درمان بهبود پیدا کنند و به دلیل عدم هویت منسجم، علایق‌ آنها هم معمولا کاذب، تقلیدی، کاسب‌کارانه است همچنین اغلب برای پر کردن احساس خلا و  شرم است و دسته‌ی دوم، بسته به هر فرد باید علت رو جستجو کرد و پاسخ کلی داده نشود.
این روانشناس گفت: اگر افرادی از کار زیاد و فشرده برای مدتی خسته شده اند، به تفریح هم نیاز دارند و می‌توانند به خود هر از گاهی استراحت دهند، مدام روی موضوع متمرکز نشوند و در فواصل با استراحت، ذهنشان را آرام کنند و به علایق دیگر نیز بپردازند تا دوباره میل به کار در آنان پدید آید.
فرنودیان با بیان اینکه این افراد می‌توانند با یادگیری روش‌هایی در انجام کارشان تنوع ایجاد کنند و به یک وضعیت عادت نکنند، ادامه داد: افراد کار را به جای یک امر خشک و جدی یک بازی ببینند و بدون نقشه و برنامه، هیچ راهی نیست تا بتوانند اهداف کوچکی را برای دستیابی به هدف بزرگ شناسایی کنند.
او خاطرنشان کرد: نوشتن نقشه و برنامه می‌تواند کمک کند؛ یک تصویر کلی از هدف خود ببینند و با دیدن نقشه‌ی راه، یک مسیر منطقی برای آن پیدا کنند.
