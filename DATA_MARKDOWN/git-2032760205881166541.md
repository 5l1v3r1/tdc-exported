
# Video: Detroit ťahá v NHL čiernu sériu, Jurčo sa vrátil do zostavy „olejárov“

Published at: **2019-11-07T07:35:08+00:00**

Author: **Webnoviny**

Original: [Denník politika](http://dennikpolitika.sk/archiv/88895)

7.11.2019 (Webnoviny.sk) – Slovenský hokejista Tomáš Jurčo sa po týždni vrátil do zostavy Edmontonu, ale nezabránil domácej prehre 2:5 so St. Louis v stredajšom zápase NHL. Úradujúci šampióni Stanleyho pohára predĺžili sériu víťazných zápasov na šesť a potvrdili pozíciu lídra Západnej konferencie práve pred Edmontonom.
To všetko aj vďaka gólu a dvom asistenciám obrancu Alexa Pietrangela a 32 zákrokom brankára Jaka Allena. Na strane Edmontonu si kapitán Connor McDavid zapísal gól aj asistenciu, ale na tímový úspech to nestačilo.
Jurčo odohral 11:50 min bez strely na bránku, ale už v 6. min musel na trestnú lavicu za podrazenie Pietrangela a z presilovky hostia vyrovnali na 1:1. Jurčo absolvoval aj dve vhadzovania s 50-percentnou úspešnosťou.
V druhom stredajšom zápase tím New York Rangers doma zdolal Detroit 5:1. Hostia utŕžili štvrtú prehru v sérii a s 9 bodmi sú na dne Východnej konferencie aj celej NHL.
V drese Rangers sa presadilo päť rôznych strelcov, trio Artemij Panarin, Ryan Strome a Tony DeAngelo si pripísalo bilanciu 1+1. Henrik Lundqvist prispel 35 zákrokmi. Skúsený 37-ročný Švéd sa postavil do bránky Rangers po trojzápasovej absencii, keď predtým dostal prednosť Alexandar Georgiev.
„Vedel som, že tento rok už nebudem chytať pravidelne a že to bude trochu iné ako v minulosti. Teraz musím v tréningu odovzdať o čosi navyše, aby som sa dobre pripravil. To je pre mňa nové,“ uviedol Henrik Lundqvist na webe NHL.
streda

        New York Rangers – Detroit 5:1 (0:0, 3:1, 2:0)
      
Edmonton – St. Louis 2:5 (1:1, 0:2, 1:2)* Tomáš Jurčo (Edmonton) odohral 11:50 min, 2 trestné minúty, 1 víťazné vhadzovanie (1/1)
Viac k témam: NHLZdroj: Webnoviny.sk – Video: Detroit ťahá v NHL čiernu sériu, Jurčo sa vrátil do zostavy „olejárov“ © SITA Všetky práva vyhradené.
