
# Προσοχή: Έρχεται μεγάλη κακοκαιρία! Δείτε πότε και πού θα χτυπήσει – Αναλυτικά η πρόγνωση

Published at: **2019-11-03T08:15:32+00:00**

Author: ****

Original: [europost.gr](https://europost.gr/prosochi-erchetai-megali-kakokairia-deite-pote-kai-poy-tha-chtypisei-analytika-i-prognosi/)

Η ΕΜΥ εξέδωσε έκτακτο δελτίο επιδείνωσης του καιρού, για την Κυριακή (03.11.2019). Οδηγίες της Γενικής Γραμματείας Πολιτικής Προστασίας στους πολίτες. Σε ετοιμότητα η Πυροσβεστική για τα έντονα καιρικά φαινόμενα. Αναλυτικά πώς θα είναι ο καιρός και πού θα «χτυπήσει» το κύμα κακοκαιρίας.
Ραγδαία επιδείνωση θα παρουσιάσει ο καιρός την Κυριακή 3 Νοεμβρίου 2019. Σύμφωνα με το Έκτακτο Δελτίο Επιδείνωσης Καιρού, που εκδόθηκε σήμερα Σάββατο 02 Νοεμβρίου 2019 από την Εθνική Μετεωρολογική Υπηρεσία (ΕΜΥ), βροχές και καταιγίδες κατά τόπους ισχυρές, προβλέπονται από αργά το απόγευμα της Κυριακής (03-11-2019) και από τα δυτικά, που πιθανώς να συνοδεύονται πρόσκαιρα, από χαλαζοπτώσεις και ισχυρούς ανέμους.
Πιο αναλυτικά θα επηρεαστούν:1. Από αργά το απόγευμα της Κυριακής (03-11-2019) μέχρι το βράδυ της Δευτέρας (04-11-2019), οπότε αναμένεται βαθμιαία εξασθένηση από τα βορειοδυτικά, τα νησιά του Ιονίου, η Ήπειρος, η Δυτική Στερεά και σταδιακά η Δυτική και η Νότια Πελοπόννησος.2. Από τις απογευματινές ώρες της Δευτέρας (04-11-2019) μέχρι και το πρωί της Τρίτης (05-11-2019) η Θράκη, τα νησιά του Ανατολικού Αιγαίου και τα Δωδεκάνησα.3. Τη Δευτέρα (04-11-2019) από νωρίς το πρωί μέχρι τις μεσημβρινές ώρες πρόσκαιρα η Αττική και η Ανατολική Πελοπόννησος.
Σύμφωνα με την Πυροσβεστική, τίθεται σε εφαρμογή το επιχειρησιακό σχέδιο για την αντιμετώπιση κινδύνων από την εκδήλωση πλημμυρικών και συνοδών φαινομένων. Σε άμεση συνεργασία με την Γενική Γραμματεία Πολιτικής Προστασίας του Υπουργείου Προστασίας του Πολίτη, έχουν ενημερωθεί όλες οι αρμόδιες εμπλεκόμενες κρατικές υπηρεσίες καθώς και οι Περιφέρειες και Δήμοι της χώρας, ώστε να βρίσκονται σε αυξημένη ετοιμότητα για τη λήψη μέτρων αρμοδιότητάς τους.
Καιρός: Προσοχή κατά τα έντονα καιρικά φαινόμεναΠαράλληλα, η Γενική Γραμματεία Πολιτικής Προστασίας συνιστά στους πολίτες να είναι ιδιαίτερα προσεκτικοί, μεριμνώντας για τη λήψη μέτρων αυτοπροστασίας από κινδύνους που προέρχονται από την εκδήλωση των έντονων καιρικών φαινομένων.
Ειδικότερα, σε περιοχές όπου προβλέπεται η εκδήλωση έντονων βροχοπτώσεων, καταιγίδων ή θυελλωδών ανέμων, απευθύνεται έκκληση στους συμπολίτες, ώστε:
1. Να ασφαλίσουν αντικείμενα τα οποία αν παρασυρθούν από τα έντονα καιρικά φαινόμενα ενδέχεται να προκαλέσουν καταστροφές ή τραυματισμούς2. Να βεβαιωθούν ότι τα λούκια και οι υδρορροές των κατοικιών δεν είναι φραγμένα και λειτουργούν κανονικά3. Να αποφεύγουν να διασχίζουν χειμάρρους και ρέματα, πεζοί ή με όχημα, κατά τη διάρκεια καταιγίδων και βροχοπτώσεων, αλλά και για αρκετές ώρες μετά το τέλος της εκδήλωσής τους4. Να αποφεύγουν τις εργασίες υπαίθρου και δραστηριότητες σε θαλάσσιες και παράκτιες περιοχές, κατά τη διάρκεια εκδήλωσης των έντονων καιρικών φαινομένων.5. Να προφυλαχτούν αμέσως κατά τη διάρκεια μιας χαλαζόπτωσης. Να καταφύγουν σε κτίριο ή σε αυτοκίνητο και να μην εγκαταλείπουν τον ασφαλή χώρο, παρά μόνο όταν βεβαιωθούν ότι η καταιγίδα πέρασε. Η χαλαζόπτωση μπορεί να είναι πολύ επικίνδυνη και για τα ζώα.
6. Να αποφύγουν τη διέλευση κάτω από μεγάλα δέντρα, κάτω από αναρτημένες πινακίδες και γενικά από περιοχές, όπου ελαφρά αντικείμενα (π.χ. γλάστρες, σπασμένα τζάμια κλπ.) μπορεί να αποκολληθούν και να πέσουν στο έδαφος (π.χ. κάτω από μπαλκόνια).
Ποιες περιοχές κινδυνεύουν περισσότεροΕννέα είναι οι περιοχές της Αττικής που κινδυνεύουν περισσότερο από μια καταστροφική πλημμύρα, σύμφωνα με το σχέδιο δράσεων πολιτικής προστασίας για την αντιμετώπιση κινδύνων από την εκδήλωση πλημμυρικών φαινομένων, που δημοσιοποιήθηκε χθες. Σύμφωνα με την εφημερίδα “Καθημερινή”, πρόκειται για παράκτιες περιοχές Σαρωνίδας – Αναβύσσου – Παλαιάς Φώκαιας, η χαμηλή ζώνη Λουτρακίου, η περιοχή των Μεσογείων, η χαμηλή ζώνη Μεγάρων – Νέας Περάμου, η χαμηλή ζώνη Ασπροπύργου – Ελευσίνας, η χαμηλή ζώνη της τεχνητής λίμνης Μαραθώνα, η παράκτια πεδινή περιοχή Μαραθώνα – Νέας Μάκρης, η λεκάνη του Κηφισού και οι παράκτιες περιοχές Βάρης – Αγίας Μαρίνας Κορωπίου.
Σύμφωνα με μελέτη του ΕΚΠΑ, τα 3/4 των πλημμυρών συμβαίνουν τους μήνες από τον Σεπτέμβριο έως τον Νοέμβριο (και με μικρότερη συχνότητα έως τον Ιανουάριο). Ειδικότερα, στα Μεσόγεια, το 55,7% της περιοχής χαρακτηρίζεται από υψηλό κίνδυνο πλημμύρας, με πιο ευαίσθητη την περιοχή βορείως των Καλυβίων Θορικού.
Σε πλημμύρα 100ετίας (πλημμύρα που συμβαίνει μια φορά στα 100 χρόνια), η μελέτη εκτιμά ότι θα επηρεαστεί και η περιοχή δυτικά της Βραυρώνας, καθώς και το νότιο κομμάτι του λιμένα Μαρκοπούλου. Πιο επικίνδυνα σε περίπτωση πλημμύρας είναι το ρέμα του Αγίου Γεωργίου, από το ύψος του Ιπποδρόμου στο Μαρκόπουλο έως τη συμβολή του με το ρέμα Ερασίνου, ο κύριος κλάδος του ρέματος Ερασίνου, το Μεγάλο Ρέμα στο τμήμα που δεν είναι διευθετημένο μέχρι τη συμβολή με το ρέμα Κρυονερίου και το ρέμα της Ραφήνας, μέχρι τη συμβολή με το ρέμα Αγίας Παρασκευής.
Στη ζώνη Ασπροπύργου – Ελευσίνας, το ρέμα Γιαννούλας εκτιμάται ότι μπορεί να δημιουργήσει προβλήματα στο κομμάτι από τον Ασπρόπυργο «δεδομένου ότι η κοίτη μειώνεται και σχεδόν εξαφανίζεται», ενώ το ρέμα Αγίας Αικατερίνης υπό ακραίες συνθήκες μπορεί να οδηγήσει σε πλημμύρα το παραλιακό κομμάτι.
Σε πλημμύρα 50ετίας, οι πιο ευάλωτες περιοχές είναι οι οικισμοί Μάνδρας και Ελευσίνας, καθώς και η περιοχή ανατολικά της Μαγούλας και του Ασπροπύργου. Στη ζώνη Μεγάρων – Νέας Περάμου, σε πλημμύρα 50ετίας επηρεάζεται η περιοχή των οικισμών Μεγάρων, Λάκκας Καλογήρου και Βλυχάδας, ενώ πολύ υψηλός θεωρείται ο κίνδυνος σε τμήματα των δύο πρώτων οικισμών.
Στην περιοχή Μαραθώνα (χαμηλή ζώνη λεκάνης τεχνητής λίμνης) το 49,8% της περιοχής χαρακτηρίζεται από πολύ υψηλή τρωτότητα. Ο κίνδυνος πλημμύρας είναι υψηλός στην περιοχή των οικισμών Καπανδριτίου, Αφιδνών και Κρυονερίου, ενώ πολύ υψηλός κίνδυνος εντοπίζεται νότια του οικισμού Κοσμοθέα και σε περιοχή της Κηφισιάς. Στην πεδινή περιοχή Μαραθώνα – Νέας Μάκρης, στο ενδεχόμενο πλημμύρας 100ετίας, όμως, υψηλότερο κίνδυνο έχει ο οικισμός του Αγίου Παντελεήμονα, η περιοχή δυτικά του οικισμού Μαραθώνα και τμήματα της Νέας Μάκρης. Στη λεκάνη του Κηφισού, σε μια πλημμύρα 50ετίας εκτιμάται ότι μπορεί να κατακλυστεί μια ζώνη 13,6 τ. χλμ. Το 61,1% της περιοχής που εξετάστηκε, εκτιμάται ότι αντιμετωπίζει υψηλό κίνδυνο τρωτότητας.
