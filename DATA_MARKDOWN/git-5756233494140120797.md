
# حمله به کاروان معدنچیان در بورکینافاسو/ ۳۷ نفر کشته شدند

Published at: **2019-11-07T03:28:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620298/%D8%AD%D9%85%D9%84%D9%87-%D8%A8%D9%87-%DA%A9%D8%A7%D8%B1%D9%88%D8%A7%D9%86-%D9%85%D8%B9%D8%AF%D9%86%DA%86%DB%8C%D8%A7%D9%86-%D8%AF%D8%B1-%D8%A8%D9%88%D8%B1%DA%A9%DB%8C%D9%86%D8%A7%D9%81%D8%A7%D8%B3%D9%88-%DB%B3%DB%B7-%D9%86%D9%81%D8%B1-%DA%A9%D8%B4%D8%AA%D9%87-%D8%B4%D8%AF%D9%86%D8%AF)


        حمله افراد مسلح به کاروان معدنچیان یک شرکت کانادایی در بورکینافاسو دستکم 37 کشته و 60 مجروح برجا گذاشت.
      

        آفتاب‌‌نیوز :
      
کاروان کارکنان یک شرکت معدنی کانادایی در بورکینافاسو که با همراهی نیروهای ارتش این کشور در حال حرکت بود، هدف حمله افراد مسلح قرار گرفت.
براساس این گزارش، کارکنان محلی، پیمانکاران و کارگران تدارکات شرکت «جامعه کاوش معدن در غرب آفریقا» در این کاروان بودند.
به گزارش خبرگزاری اسپوتنیک، مقام‌های امنیتی محلی به خبرگزاری رویترز گفتند که در این حمله که افراد مسلح به 5 اتوبوس حامل این افراد هجوم بردند، دست کم 37 نفر کشته و 60 نفر زخمی شدند.
در سال جاری میلادی برخی از گروه‌های مسلح افراطی که وابسته به القاعده و داعش هستند از کشور مالی وارد بورکینافاسو شده و باعث افزایش تنش‌های قومی و مذهبی به ویژه در جنوب این کشور شده‌اند.
در پی این تنش‌ها، حمله گروه‌های مسلح افراطگرا و درگیری میان دامداران و کشاورزان در این کشور آفریقایی که جزو بخش‌های آرام منطقه ساحل بود، باعث کشته شدن صدها شهروند و نظامی شده است.
چندی پیش نیز برخی از افراد این گروه‌ها که برای تجارت اسلحه وارد بورکینافاسو شده بودند، ۱۶ نفر را در روستایی در شمال این کشور کشتند.
