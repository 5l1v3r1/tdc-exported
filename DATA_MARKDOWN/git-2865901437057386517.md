
# KRAJ: Crvena zvezda - Totenhem 0:4

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/fudbal/vesti/kraj-crvena-zvezda-totenhem-0-4/341789)


        CRVENA ZVEZDA - TOTENHEM 0:4/Lo Selso 34, Son 57, 61, Eriksen 85/
      

        Stadion: 
        "
        Rajko Mitić", Beograd
        
        Gledalaca: 
        42.381
        
        Sudija: 
        Karlos del Sero Grande (Španija)
      
CRVENA ZVEZDA (4-2-3-1): Borjan - Gobeljić (od 46. minuta Žander), Milunović, Degenek, Rodić - Jovančić (od 62. minuta Kanjas), Petrović - Garsija (od 67. minuta Boaći), Marin, Van La Para - Pavkov. Klupa: Popović, Pankov, Vulić, Boaći, Žander, Simić, Kanjas. Trener: Vladan Milojević.TOTENHEM (3-5-2): Gazaniga - Fojt, Sančez, Rouz - Dele Ali (od 62. minuta Eriksen), Ndombele, Dajer, Lo Selso (od 86. minuta Skip), Musa Sisoko - Son (od 75. minuta Sesenjon), Kejn. Klupa: Vorn, Aldervajreld, Sesenjon, Eriksen, Moura, Skip, Dejvis. Trener: Maurisio Poketino.
 
 
To bi bilo sve od nas za večeras, pozivamo vas da pročitate opšrniji izveštaj direktno sa stadiona "Rajko Mitić" od našeg kolege Aleksandra Gligorića.
 
Sa vama je utakmicu ispratio Srđan Todorović, dok su na licu mesta uz Aleksandra Gligorića bili i Darjan Nedeljković i Nenad Jovanović. Želimo vam prijatnu noć, nadamo se da ćete sa nama ostati i u nastavku večeri!
Dosta prijateljski se rastaju fudbaleri dve ekipe na terenu. Šteta, Zvezda je možda mogla da dođe do nešto boljeg rezultata, ali je u prvom poluvremenu propustila dve zaista velike šanse preko Pavkova i Van La Pare. Totenhem je u drugom poluvremenu ipak pokazao znatno kvalitetniju igru i zasluženo je slavio.
Svira kraj utakmice sudija Del Sero Grande... Ubedljiva pobeda Totenhema u Beogradu!
90+4. MINUT: Izašao je Boaći napolje kako bi mu se ukazala pomoć, tako da možda neće ni završiti utakmicu. Sada Zvezda sa samo devet igrača na terenu.
90+2. MINUT: Kombinovali su Fojt i Kejn, ali je lopta došla do Borjana. Apsolutno bez uzbuđenja na terenu u poslednjih pet-šest minuta. Sesenjon je sada pokušao da uposli Eriksena u sredini, ali ništa od toga. Evo žutog kartona za Skipa nakon starta nad Boaćijem. Leži na zemlji fudbaler Crvene zvezde... Kao da je sudija sada rekao fudbaleru Totenhema "šta ti je ovo sada trebalo", bar se tako moglo pročitati sa njegovih usana.
90. MINUT: Potpuno se umrtvila igra nakon gola Eriksena. Pitanje je da li će uopšte sudija Del Sero Grande i pokazati koji minut nadoknade... Hoće, četiri minuta!
86. MINUT: Poslednju izmenu pravi Maurisio Poketino, iz igre je izašao Lo Selso, a na teren je istrčao Skip.
85. MINUT: U strelce se upisao sada i Kristijan Eriksen. Ponovo je to bila lepa akcija Totenhema, Rouz je centrirao po zemlji, Eriksen se našao u srcu kaznenog prostora, šutirao, a lopta se nakon toga odbila od odbranu Crvene zvezde i prevarila Milana Borjana. Ubedljivo vodstvo Sparsa...
82. MINUT: Eriksen je uputio udarac ka golu Zvezde, ali je Borjan uspeo da odbrani taj šut! Sada Zvezda preuzima loptu i pokušava maksimalno da spusti ritam, jer ima igrača manje. Međutim, vrlo brzo posed prelazi u noge gostujuće ekipe.
80. MINUT: Povredio je levi skočni zglob Milan Pavkov i neće nastaviti utakmicu, tako da će Zvezda sa igračem manje odigrati poslednjih deset minuta ove utakmice. Odvezli su Milana Pavkova sa stadiona...
77. MINUT: Nova prilika za Totenhem! Lopta je došla do Đovanija Lo Selsa na ivici kaznenog prostora, a on je šutirao pored desne stative. Zvezda je sada preuzela loptu, pokušava da organizuje napad, ali Pavkov ne dolazi do lopte. Sada je Pavkov na zemlji, problem je što Milojević nema više izmena.
75. MINUT: Pravi izmenu i Maurisio Poketino. Iz igre izlazi Son, a u igri je Sesenjon.
73. MINUT: Suprotno prognozama, u Beogradu je ponovo počela da pada kiša, tako da je teren sada još više raskvašen. Zvanično, utakmici prisustvuje 42.381 ljudi.
71. MINUT: Uf, ponovo dobra šansa za Totenhem. Eriksen je centrirao po zemlji sa desne strane terena, a Kejn je šutirao malo pored stative. Mogli su gosti vrlo lako i do četvrtog gola na ovoj utakmici...
67. MINUT: Faul nad Marinom na ivici kaznenog prostora i sudija pokazuje da će to biti slobodan udarac sa leve strane. Marin šutira ka golu, biće korner. Izmena, ušao je Boaći, izašao je Garsija.
65. MINUT: Oštar start Petrovića nad Rouzom i sudija Del Sero pokazuje opravdano žuti karton.
62. MINUT: Potvrđen je gol... A potom izmene na obe strane. Kod Totenhema igru je napustio Ali, a ušao je Eriksen. U ekipi Zvezde izlazi Jovančić, a ulazi Kanjas.
61. MINUT: Korner za Zvezdu, drugi na utakmici, ne donosi ništa. Nesigurno deluje Petrović na drugoj strani terena, ali srećom lopta nekako dolazi do Borjana. I onda novi gol... Odlična akcija Totenhema, Rouz je probio po levoj strani terena, centrirao po zemlji, lopta je došla do Sona koji je samo ubacio loptu u mrežu! Čeka se ipak odluka VAR-a...
58. MINUT: Pavkov je izgubio loptu na sredini terena i kazna je stigla na drugoj strani... Dele Ali je dodao loptu do Sona, Zvezda nije ranije uspela da napravi faul i zaustavi akciju, a fudbaler iz Južne Koreje je bukvalno probušio mrežu crveno-belih snažnim udarcem.
55. MINUT: Marin i Garsija su kombinovali, ali iz te prilike se nije izrodilo ništa. Sada Totenhem pokušava da spusti ritam utakmice, kombinovanjem u zadnjoj liniji. 
52. MINUT: Energično ulazi Zvezda u ovo drugo poluvreme, ali na drugoj strani odlična šansa za Totenhem. Dele Ali se nekako probio, gotovo sam izbio pred Borjana, ali je odbrana Zvezde izbacila loptu u korner. Lo Selso centrira iz ugla, boksuje Borjan i Zvezda bar na kratko otklanja opasnost.
49. MINUT: Pokušao je Kejn da se probije kroz odbranu domaće ekipe, pao je, ali sudija Del Sero samo odmahuje rukom. Zaista tu nije bilo nikakvog kontakta vrednog penala. AU, ŠTA JE SADA URADILA CRVENA ZVEZDA!? Garsija je oduzeo loptu na sredini terena, dodao je Pavkovu, ovaj je dugo čekao da vidi šta da uradi sa loptom, a onda je pokušao da uposli Garsiju na levoj strani... Šteta, ovo je mogla da bude odlična prilika za crveno-bele!
46. MINUT: Izmenu je napravio Vladan Milojević na poluvremenu! Žander je ušao umesto Gobeljića, a Totenhem kreće sa centra u drugih 45 minuta.
Mi vas, naravno, podsećamo da se putem sajta kladionice Mozzart možete kladiti na utakmicu između Zvezde i Totenhema. Ukoliko verujete u preokret, uhvatićete kvotu 31,31!
Poluvreme je i na preostalim utakmicama koje su počele u 21.00:
 

        
          Atalanta - Mančester siti 0:1
        
        
        /Sterling 7/
      
 

        Bajer Leverkuzen - Atletiko Madrid 1:0/Tomas 41 ag/
      
 

        Dinamo Zagreb - Šahtjor 1:1/Petković 25 - Patrik 12/
      
 

        
          PSŽ - Klub Briž 1:0
        
        
        /Ikardi 22/
      
 

        Real Madrid - Galatasaraj 4:0/Rodrigo 4, 7, Ramos 14p, Benzema 45/
      
Nakon prvih 45 minuta fudbala na stadionu "Rajko Mitić" jedino što možemo da konstatujemo je - velika šteta. Jednostavno, Totenhem jeste imao inicijativu, iz nje došao i do gola, ali su velike šanse na drugoj strani promašili Van La Para i Pavkov. Mogla je situacija biti znatno povoljnija za crveno-bele pred nastavak.
45+2. MINUT: Prvi korner za Zvezdu. Nakon čitave zbrke sudija Del Sero svira faul... I to bi bilo to za ovo prvo poluvreme.
45. MINUT: Fojt sada dodaje do Kejna, ali on ne uspeva da prihvati loptu. Dva minuta nadoknade.
44. MINUT: KAKO OVO NIJE GOL!? Nova fantastična šansa za Zvezdu, nalik onoj koju je imao Totenhem... Van La Para pogađa stativu, lopta se odbila do Sančeza koji je umalo postigao autogol, ali je lopta završila na prečki. Šteta, šteta. Moglo je ovo dosta toga da promeni, naročito ako uzmemo u obzir da je sam kraj poluvremena.
43. MINUT: Nova izgubljena lopta Crvene zvezde na polovini terena. Kejn i Dele Ali su krenuli u kontru, a sve se završilo kornerom koji je izborio Son. Srećom, bez veće pretnje nakon udarca iz ugla.
41. MINUT: Kejn je sada u ofsajdu, što je bilo očigledno odmah u začetku napada. Međutim, vrlo brzo lopta ponovo dolazi u posed Totenhema. Ne uspevaju fudbaleri Crvene zvezde nikako da se oslobode pritiska gostiju. Srećom, sve se završava nepreciznim udarcem Lo Selsa.
38. MINUT: Marin sada leži na zemlji, ali se nakon ukazane pomoći vratio na teren. Lopta je u posedu Zvezde.
34. MINUT: Stativa, prečka, odbrana Borjana, ali na kraju ipak gol... Kejn je prvo pogodio stativu, lopta se odbila do Sona koji je potom šutirao, a Borjan je odbranio. Lopta je došla do Kejna koji je šutirao malo traljavo, sve je došlo do Sona, koji je pogodio prečku. Na kraju Lo Selso stavlja tačku na ovaj napad! Kakav napad, neverovatno... Činilo se zaista da će se Zvezda odbraniti.
33. MINUT: Nezgodno su sada defanzivci Totenhema vratili loptu svom golmanu, ali je Gazaniga uspeo da se snađe i pošalje loptu napred. Rouz pravi prekršaj nad Garsijom koji je želeo da krene u kontru, ali sudija Del Sero ovoga puta nije izvadio žuti karton. Sada Zvezda smiruje igru...
30. MINUT: Uf, opasno je sada bilo... Lopta je bila upućena Sonu, ali se Gobeljić snašao i uspeo je da otkloni opasnost. Nakon toga prvi žuti karton, dobija ga Erik Dajer zbog nešto oštrijeg starta. Moraće da bude oprezniji defanzivac Sparsa.
Pogledajte kako je izgledala koreografija sa početka utakmice u slikama naših izveštača...
 
 
26. MINUT: Faul nad Sonom na levoj strani, pa će Sparsi pokušati da centriraju. Ndombele je izveo slobodan udarac, ali je odbrana Zvezde izbila loptu u korner. Lo Selso šalje loptu na peterac, a Milan Borjan boksuje i ponovo će Zvezda imati loptu.
23. MINUT: Definitivno najbolja šansa za sada na utakmici. Son se našao na levoj strani, šutirao je po zemlji, ali lopta je završila pored stative. A ONDA, KAKVA ŠANSA ZA ZVEZDU! Pavkov je izbio sam na golmana Totenhema, Gazanigu, ali je šutirao pravo u njega! Pre toga lopta se izodbijala od velikog broja fudbalera domaće ekipe. MALO JE NEDOSTAJALO!
22. MINUT: Nije zadovoljan Maurisio Poketino kako njegov tim igra u ovih uvodnih 20 minuta utakmice. Sada po desnoj strani kombinuju Fojt i Lo Selso, ali lopta dolazi u posed Milana Borjana. Brzo loptu ipak oduzimaju Totenhemovi fudbaleri, ali još jednom ona završava u gol-autu. Za sada bez većih šansi pred oba gola...
19. MINUT: Prvi korner za gostujuću ekipu. Male poteškoće za Borjana, koji je nekako uspeo da boksuje loptu van šesnaesterca, ali ona ostaje u posedu Totenhema. U narednom napadu se okliznuo Borjan, ali na svu sreću ne koriste Sparsi ovu šansu... Zvezda kreće u kontru, koju seče Dele Ali.
17. MINUT: Ofsajd u kojem se sada našao Son... Sudija prvo nije podigao zastavicu, verovatno rukovodeći se onim poznatim pravilom, ali je naknadno ipak odlučio da pokaže da fudbaler Totenhema nije bio u liniji sa defanzivcima domaćih.
13. MINUT: Prvi udarac ka golu Crvene zvezde uputio je Hari Kejn. Bila je to veoma teška pozicija iskosa sa desne strane sa nekih desetak metara, Englez je već padao, tako da je lopta završila u gol-autu.
10. MINUT: Nešto opasniji napad Totenhema na isteku desetog minuta završen je prekršajem. Kejn potom oduzima loptu na sredini terena, ali nakon centaršuta Rouza lopta dolazi u posed crveno-belih. Navijači pritiskaju Sparse svaki put kada je lopta kod njih u posedu.
8. MINUT: Zvezda igra veoma visoko i od početka napada pritiska poslednju liniju Totenhema. Ono što je jako važno napomenuti je da Sparsi ipak večeras igraju sa četvoricom pozadi, a ne trojicom, kako je prvobitno bilo najavljeno. Dakle, Dajer se nalazi nazad.
5. MINUT: Fojt je sada tu dosta dugo pritiskao po desnoj strani terena, kombinovao je sa još par igrača, lopta je došla do Kejna, ali su domaći nekako uspeli da raščiste ovu nezgodnu situaciju.
2. MINUT: Imao je Garsija šansu da istrči ispred i ostane sam pred Gazanigom već u prvom minutu utakmice, ali su ga defanzivci Totenhema sustigli... Nakon toga je oboren Marin, koji se žalio da je dobio udarac, ali se brzo pridigao, pa će Totenhem krenuti u svoj prvi napad.
Prvi napad imaće fudbaleri Crvene zvezde!
Fudbaleri obe ekipe su izašli na teren predvođeni glavnim arbitrom, Karlosom del Sero Grandeom iz Španije. Igrače je na severnoj tribini našeg najvećeg stadiona dočekala koreografija sa natpisom "Zvezda, le!" Navijači od samog starta glasno pevaju i nadaju se pozitivnom rezultatu Crvene zvezde!
Kako se i pretpostavljalo, stadion je ispunjen gotovo do poslednjeg mesta. Preostalo je još par minuta da se i ostala prazna mesta na stadionu ispune... Čeka se početak spektakla!
 
 
Rezultati susreta koji su počeli u 18.55:
 

        
          Bajern Minhen - Olimpijakos 2:0 (0:0)
        
        
        /Levandovski 69, Perišić 89/
      
 

        Lokomotiva Moskva - Juventus 1:2 (1:1)/Mirančuk 12 - Remzi 4, Kosta 90+3/
      
Kako nam javljaju sa lica mesta, očekuje se da će do početka utakmice na stadionu biti oko 44.000 gledalaca... Sve tribine su sasvim dobro popunjene, a najmanje gledalaca se za sada nalazi na zapadu. Evo uostalom kako to izgleda...
 
 
 
Bavarci su potvrdili pobedu! Krenula je ekipa Olimpijakosa napred željna da dođe do izjednačenja, a hladan tuš usledio je na drugoj strani terena iz kontre. Spetljali su se fudbaleri gostujuće ekipe u kaznenom prostoru, a na pravom mestu se našao Ivan Perišić koji je povisio na 2:0... To bi bilo to u Nemačkoj.
Kiša je konačno prestala da pada u Beogradu i ne očekuje se da će je biti tokom utakmice. Trenutna temperatura u glavnom gradu Srbije iznosi 13 stepeni, pa su uslovi za igru sasvim zadovoljavajući. Ipak, zbog nešto vlažnijeg terena, moguće je da ćemo gledati bržu igru na obe strane.
Prema slikama koje smo dobili sa lica mesta, čini se da veliki broj mesta na stadionu još uvek nije popunjen. Ipak, ispred se nalazi određeni broj navijača, pa se očekuje da će situacija biti nešto bolja pred sam početak susreta.
 
 
Ukoliko Bajern zadrži prednost i odnese pobedu protiv Olimpijakosa, obezbediće prolazak u nokaut fazu takmičenja. Olimpijakos tako ostaje na poslednjem mestu u grupi sa samo jednim osvojenim bodom protiv Totenhema i protiv Crvene zvezde na domaćem terenu će morati da juri eventualni pozitivan rezultat i produžetak nade za evropsko proleće.
Mnogo, mnogo dugo smo čekali na gol u Bavarskoj! Odolevao je Olimpijakos čitavih 68 minuta na stadionu Bajerna, a onda je konačno poklekao! Kingsli Koman je probio po desnoj strani terena, a majstorski je na petercu odreagovao Robert Levandovski koji je smestio loptu iza golmana gostujuće ekipe.
 
Ovaj rezultat, naravno, obradovaće i sve navijače Crvene zvezde kojima se tako povećava šansa da prezime u Evropi!
Luka Milivojević je pred prvu utakmicu Zvezde sa Totenhemom izjavio da Sparsi nekad igraju sa tri, a nekada sa četiri igrača u defanzivnoj liniji. To se lepo pokazalo i večeras, pošto se Poketino odlučio da drži trojicu pozadi.“Nekada igraju sa trojicom, nekada sa četvoricom pozadi. Zavisi šta Poketino odabere. Vole da imaju loptu, da je drže i da dominiraju. Igrao sam protiv njih više puta puta i uvek je bilo tesno osim ovaj poslednji put kad su nas razbili. Mi igramo defanzivno, uvek u dve linije i čekamo šansu iz kontri. Oni su podigli visoko bekove, imali puno igrača na sredini terena i ‘udavili nas’. Lakše nam je bilo kada su ranije igrali sa trojicom u liniji jer su to bili sve neizvesni mečevi”, rekao je tada Milivojević.
Elem, ako je za verovati Uefinom sajtu, Poketino igra u formaciji sa trojicom pozadi. Dakle, Gazaniga na golu, kao trojica štopera Fojt, Sančez i Rouz, po bokovima će operisati Dele Ali i Musa Sisoko, u vezi Ndombele, Dajer i Lo Selso, napred Son i Kejn. Ovo je baš dosta ofanzivno.
Isto tako, naši reporteri javljaju da je ispred stadiona veliki broj tapkaroša koji preprodaju karte za večerašnju utakmicu sa Totenhemom. Tako se karte za istočnu tribinu mogu naći po ceni od 2.000 dinara, za južnu tribinu treba izdvojiti bar 500 dinara više, dok su najskuplje karte sasvim očekivano za severnu tribinu. Ukoliko biste hteli da se nađete sa najvatrenijim pristalicama crveno-belih, morali biste da izdvojite bar 3.000 dinara.
Kako nam javljaju naši reporteri sa lica mesta, policija u duplim autobusima sprovodi pristalice Totenhema na stadion Crvene zvezde. Oni su krenuli sa mesta okupljanja kod stadiona Voždovca i nema sumnje da će uveličati sjajnu atmosferu večeras na stadionu "Rajko Mitić".
Što se tiče Totenhema, najveće “iznenađenje“, ako to možemo tako da nazovemo, jeste ime Hjong-min Sona u startnih 11. Nije sporno da je on verovatno i najbolji igrač Totenhema uz Harija Kejna, ali se očekivalo da će početi na klupi pošto ga je vidno potreslo to što je u sudaru sa Evertonom posle njegovog starta Andre Gomeš pretrpeo prelom noge. Son u timu znači i Lukas Moura na klupi, tamo je i Kristijan Eriksen, bled je ove sezone, pa se i očekivala prilika za Đovanija Lo Selsa. Nazad ipak Rouz umesto Bena Dejvisa, Huan Fojt je dobio dobio šansu kao centralni štoper ispred Tobija Aldervajrelda, Tangi Ndombele je ipak tu, iako se očekivalo da i on odmori. Samo da vidimo kako će to sve da posloži Poketino.
Strateg Crvene zvezde rešio je da promeša sastav za večerašnji meč protiv Totenhema i tako je napravio veliko iznenađenje Maurisiju Poketinu i njegovim fudbalerima. Prvi put će u Ligi šampiona startovati Njegoš Petrović, koji bi mogao da predstavlja možda i najprijatnije iznenađenje večeras na stadionu "Rajko Mitić".
 
Isto tako, u sastav se nakon propuštenog meča u Londonu vraća i Jovančić. Očigledno je Vladan Milojević uvideo da Kanjas nije bio baš idealan izbor u Londonu, a da je isto tako Vulić nešto "mekaniji" za igru koju forsiraju Sparsi.
 

        STARTNE POSTAVE:
      
CRVENA ZVEZDA (4-2-3-1): Borjan - Gobeljić, Milunović, Degenek, Rodić - Jovančić, Petrović - Garsija, Marin, Van La Para - PavkovTOTENHEM (3-5-2): Gazaniga - Fojt, Sančez, Rouz - Dele Ali, Ndombele, Dajer, Lo Selso, Musa Sisoko - Son, Kejn
Pre nego što se bacimo na sastave, valja pomenuti da su ranije danas na stadionu Voždovca u Naselju "Braće Jerković", mladi fudbaleri Crvene zvezde došli do pobede protiv svojih vršnjaka iz Totenhema u okviru Lige šampiona za mlade - 2:0. Oba pogotka viđena su u drugom poluvremenu, a strelci su bili Radulović i Pilipica. Posle ovog trijumfa, crveno-beli nalaze se veoma blizu prolaska u nokaut fazu takmičenja, pošto trenutno zauzimaju drugo mesto u grupi sa tri boda više od Totenhema!
 

        
          Pročitajte opširnije o ovom meču u izveštaju.
        
      
Prema kvotama kladionice Mozzart, favorit da dođe do pobede na ovom meču je Totenhem. Kvota na trijumf gostujućih fudbalera iznosi 1,65, dok bi pobeda Zvezde donela prolazak kvote 5,50. U slučaju nerešenog ishoda pišemo prolazak kvote 3,80.
 
Naravno, pored standardne ponude, možete se kladiti i na tačan rezultat, broj pogodaka, da li će oba tima postići gol...
 

        
          21.00: (5,50) Crvena zvezda (3,80) Totenhem (1,65)
        
      

        Napomena: 
        Kvote su podložne promenama!
      
Poštovani čitaoci Mozzart Sporta, dobro veče! Želimo vam dobrodošlicu na još jedan tekstualni prenos na našem portalu u okviru kojeg ćemo pratiti dešavanja sa utakmice Lige šampiona između Crvene zvezde i Totenhema.
