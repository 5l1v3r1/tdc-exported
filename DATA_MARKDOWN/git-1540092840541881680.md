
# Η στρατηγική Μητσοτάκη στο προσφυγικό: Κεντροαριστερή φρασεολογία & «μασάζ» σε στελέχη

Published at: ****

Author: ****

Original: [CNN.gr](https://www.cnn.gr/news/politiki/story/195837/kentroaristeri-fraseologia-masaz-h-stratigiki-mitsotaki-sto-prosfygiko)

Ευάγγελος Γιακουμής, CNN Greece 07:31 , 01 November 2019 - 16:02
Στο κυβερνητικό στρατόπεδο έχουν αρχίσει οι «γκρίνιες» στελεχών για τους πρόσφυγες ενώ αρκετοί δεν βλέπουν με θετικό μάτι τον αρμόδιο υπουργό Προστασίας του Πολίτη Μιχάλη Χρυσοχοΐδη -τον οποίο έτσι και αλλιώς δεν θεωρούν δικό τους- που εφαρμόζει μια διαφορετική πολιτική, ξένη σε πολλούς νεοδημοκράτες, χρησιμοποιώντας αρκετό ρεαλισμό και πραγματικότητα.
Στο Μέγαρο Μαξίμου παρακολουθούν τις αντιδράσεις που εκδηλώνονται όχι μόνο σε επίπεδο τοπικών κοινωνιών, αλλά και τα όσα δηλώνουν αντίθετα από το γενικό πνεύμα της κυβέρνησης υπουργοί που διατυπώνουν μια πιο συντηρητική ρητορική στο λόγο τους.
Μια ρητορική που καμία απολύτως σχέση δεν έχει με τη ρητορική που εξέφρασε ο πρωθυπουργός Κυριάκος Μητσοτάκης στη χτεσινή ομιλία για το νόμο περί ασύλου στη Βουλή.
Η «αριστερόστροφη» ομιλία του κ. Μητσοτάκη ξάφνιασε αρκετούς εντός του κοινοβουλίου και όχι μόνο. Αιφνιδίασε μέχρι και τον Αλέξη Τσίπρα, που χαριτολογώντας σημείωσε ότι ο «λογογράφος του Μαξίμου που γράφει τις ομιλίες του πρωθυπουργού προέρχεται μάλλον από τον κεντροαριστερό χώρο».

        Πηγή: INTIME NEWS 
      
Μάλιστα, ο κ. Τσίπρας, αντιλαμβανόμενος ότι η ομιλία Μητσοτάκη είναι ρεαλιστική και απευθύνεται σε μετριοπαθείς, επιχείρησε να την αποδομήσει λέγοντας ότι «κάνει εμπόριο ανθρώπινης ευαισθησίας και εμπόριο πατριωτισμού».
Στην ομιλία του, ο πρωθυπουργός έκανε πάντως προσπάθεια να συγκρατήσει τις αντιδράσεις στις τοπικές κοινωνίες.
«Η πολιτική των ανοιχτών συνόρων είναι το ίδιο λάθος με την πολιτική των κλειστών συνόρων, σηκώνουμε τις συνέπειες τριών ηπείρων, η πατρίδα μας ξέρει καλά από προσφυγιά και για αυτό θα δώσει καταφύγιο σε όσους κινδυνεύουν αλλά με κανόνες, δομημένα και συντεταγμένα. Μόνον έτσι θα μπορούν να ενσωματωθούν γόνιμα στον εθνικό κορμό. Δεν σας κρύβω πως όσο θαυμάζω τον Αντετοκούμπο, έτσι καμάρωσα την αριστούχο μαθήτρια με καταγωγή από την Αφρική, αυτό το κορίτσι που με υπερηφάνεια κρατούσε γαλανόλευκη, η αλληλεγγύη ή θα εκδηλώνεται με σύστημα ή θα υπάρχει μόνον στα λόγια και τα συνθήματα».
Σε σύσκεψη που έγινε πριν από την ομιλία του στη Βουλή, ο πρωθυπουργός και οι συνεργάτες του εξέτασαν με μεγάλη προσοχή το πώς θα διαχειριστούν την υπόθεση του μεταναστευτικού για να μην ξεσηκωθούν αντιδράσεις με τη συμμετοχή και του νέου επικεφαλής σε στρατιωτικό επίπεδο του υφυπουργού άμυνας κ. Αλκιβιάδη Στεφανή. Συζητήθηκε δε, ο προβληματισμός για το εάν θα έπρεπε ή όχι να επιβραδυνθούν για λίγο οι μετεγκαταστάσεις μεταναστών για να κοπάσουν οι αντιδράσεις και να υπάρξει σωστός καταμερισμός προσφύγων και μεταναστών στις πόλεις και τα χωριά της ενδοχώρας.

        Πηγή: INTIME NEWS 
      
Παράλληλα, αποφασίστηκε το βάρος να σηκώσουν και οι βουλευτές μαζί με τους υπουργούς, οι οποίοι θα αναλάβουν να κάνουν πολιτικό «μασάζ» σε όσους αντιδρούν.
Η κυβέρνηση γνωρίζει ότι θα είναι μόνη στο δύσκολο δρόμο που διανύει, χωρίς τις «πλάτες» της Ευρωπαϊκής Ένωσης. Και αυτό γιατί αρκετές χώρες αρνούνται να δεχτούν πρόσφυγες και μετανάστες, την ώρα, μάλιστα, που η Τουρκία συνεχώς απειλεί να στείλει νέους πρόσφυγες στα ελληνικά νησιά.
Στην ομιλία του στη Βουλή, ο κ. Μητσοτάκης αναφέρθηκε στην άρνηση των Ευρωπαίων να δεχτούν πρόσφυγες και μετανάστες στις χώρες τους, λέγοντας:
Ο Κυριάκος Μητσοτάκης, θέλοντας να καθησυχάσει όσους αντιδρούν, υπερτόνισε ότι οι αιτούντες άσυλο θα πρέπει να επιδεικνύουν τον απαραίτητο σεβασμό στους ανθρώπους που τους φιλοξενούν.

        Διαβάστε επίσης
      
