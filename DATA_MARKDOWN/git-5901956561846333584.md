
# Matjaž Kek: Usoden je bil popoln mrk v Skopju

Published at: **2019-11-04T12:45:00+00:00**

Author: **Jernej Suhadolnik**

Original: [Slovenske novice](https://www.slovenskenovice.si/sport/odmevi/clanek/matjaz-kek-usoden-je-bil-popoln-mrk-v-skopju-245230)

LJUBLJANA – Razplet oktobrskih tekem slovenske nogometne reprezentance v Skopju in Stožicah proti Severni Makedoniji in Avstriji ni razžalostil le navijačev in nogometne zveze, marveč tudi selektorja Matjaža Keka. Mariborčan se bo jutri na Brdu ozrl v zadnji tekmi boja za euro 2020, na Gorenjskem bo razkril imena fantov, s katerimi bo poskušal opraviti čim več v dvobojih z Latvijo v Ljubljani (16. 11.) in tri dni pozneje s Poljsko v Varšavi.
»Domen Črnigoj je zavoljo ponavljajočih se poškodb že odpadel s seznama, tik pred zdajci se bom odločil o (ne)udeležbi prav tako načetih oziroma poškodovanih Reneja Krhina in Romana Bezjaka,« je sporočil selektor Kek in napovedal dodatne spremembe v primerjavi z oktobrsko akcijo. Slab mesec po porazih s Severno Makedonijo in Avstrijo smo ga ujeli sredi delovnika. Če večina smrtnikov konec tedna polni svoje baterije pred novimi izzivi, je usoda slehernega selektorja na svetu obratna, sobota in nedelja sta zanje napornejša od maratona v New Yorku.Tudi Kek si prek TV ogleda večino tekem svojih legionarjev po Evropi in ZDA. Kakšen je torej trenutni položaj fantov? »Namesto čestitk za dosežene gole prejemajo rdeče kartone,« je Kek na pol za šalo, na pol zares izpostavil izključitvi igralca moštva CSKA Jake Bijola na derbiju ruskega prvenstva v St. Peterburgu in Josipa Iličića v opoldanski tekmi serie A med Atalanto in Cagliarijem.V seštevku je učinek njegovih adutov v tujini podoben kot septembra ali oktobra – po programu, zato med delovno akcijo na Obali ne bi smelo biti presenečenj v pripravi na tekmi z Latvijo, ki jo vodi nekdanji slovenski selektor Slaviša Stojanović, in Poljsko, ki si je kljub porazu v Stožicah zagotovila nastop na evropskem prvenstvu leta 2020.»Poskušal bom preveriti nekaj novih imen, če lahko rečem tako. V ospredju imam vendarle jasen načrt, po katerem želim končati ciklus karseda uspešno v kontekstu osvajanja točk. Gre za točke, tekme, ki štejejo in vplivajo na naš jakostni količnik, zato bi bilo brezglavo in preuranjeno eksperimentiranje povsem neprimerno,« je Mariborčan potrdil, da želi izboljšati položaj Slovenije na lestvici skupine G (Poljska 19, Avstrija 16, S. Makedonija, Slovenija in Izrael po 11, Latvija 0). 
O morebitnem čudežu ne razmišlja, torej o neverjetnem scenariju, po katerem si lahko Slovenija priigra nastop na euru 2020. To bi se zgodilo v primeru porazov Avstrije z Makedonci na Dunaju in z Latvijo v Rigi, domačega neuspeha Makedoncev z Izraelci in – seveda – v primeru šestih slovenskih točk v Stožicah in Varšavi.»Ah, oktober je sporočil, da se moramo Slovenci ukvarjati zgolj s samim seboj, ne pa z drugimi! Septembra in oktobra sem videl obe plati te izbrane vrste. Kontinuiteta zmag je vrlina ekip, ki si bodo priigrale nastop na EP, mi tega žal (še) nimamo. Za nas je bil usoden popoln mrk v Skopju. Prav zavoljo tega bomo tokrat še bolj razmišljali o svojih odlikah in slabostih,« je napovedal Kek. Kako torej doseči psihološko stanje reprezentantov, da bodo pripravljeni na boj za točke – za značajsko držo, s katero so zmleli Poljake in Izraelce, mesec dni zatem pa poleteli v nebo in nato pristali na trdnih tleh na gostovanju v Skopju?Namesto na Brdo v KoperČlanska reprezentanca bo zamenjala svoje pripravljalno središče in tradicionalno bazo na Gorenjskem za koprsko Bonifiko. »Tam bomo imeli na voljo odlične razmere za trening in ustrezno pripravo,« je zatrdil selektor Matjaž Kek, ki bo jato zbral v ponedeljek na Obali. Novembrske noči so tudi s pomočjo premikanja ure daljše od oktobrskih, zato bo reprezentanca kovala načrt za tekmi z Latvijo v Stožicah in s Poljsko v Varšavi tudi s pomočjo umetne razsvetljave. To na Brdu seveda ne bi bilo mogoče.»Imate prav. V Makedoniji smo zašli v težave, saj ne psihološko ne izvedbeno nismo bili na ustrezni ravni, posledično nismo bili sposobni niti zasukati rezultata po golu Makedoncev. Morda smo se po dveh dobrih tekmah že videli na euru. Morda gre pri tem za značajski dejavnik. Toda, pozor, če osvojiš eno točko od šestih v dveh tekmah z Makedonci, seveda ne moreš računati na nastop na evropskem prvenstvu,« je ocenil mesec dni od neuspešne bitke za Skopje.Avstrija je sledila tri dni pozneje, Slovenci pa so še drugič zapovrstjo izgubili – delno po lastni zaslugi, delno po zaslugi škandaloznega sojenja sicer uglednega turškega sodnika Cüneyta Čakirja (nedosojena 11-m za Slovenijo in rdeči karton za Avstrijo) pred očmi svojega šefa Vlada Šajna in predsednika Uefe Aleksandra Čeferina. »Lahko bi izpostavil tudi sodnika. Kdo ve, kako bi se končala tekma, če bi Čakir v 30. minuti dosodil kaj drugega.
Toda v seštevku raje ostanem samokritičen: če ne bi septembra videl v očeh in nogah fantov, da je mogoče opraviti veliko tudi v tekmah z najboljšimi, bi si priznal nekaj v slogu 'kaj hočemo, takšni pač smo'. Zato vem, da bi oktobra morali pokazati več,« je zatrdil Kek in dodal: »Tako za člansko ekipo Slovenije kot njeno selekcijo U-15 bo vedno veljalo enako: temeljna stvar, o kateri sploh ne bi smeli govoriti in bi morala biti samoumevna, je iti na glavo, kot radi rečemo. Tako je bilo pred dvajsetimi in desetimi leti, nič drugače ni danes.« 
