
# Борисов подкрепи донорството: Човек не знае кога може да му се случи!

Published at: **2019-11-06T11:01:00+00:00**

Author: **Веселина Йорданова**

Original: [Dnes.bg](https://www.dnes.bg/politika/2019/11/06/borisov-podkrepi-donorstvoto-chovek-ne-znae-koga-moje-da-mu-se-sluchi.428733)

Премиерът Бойко Борисов подкрепи донорството и извършването на трансплантации у нас.
"В България се правят най-модерните операции, трансплантации, имаме прекрасни хирурзи", заяви той.
По думите му при успешна трансплантация "част от теб продължава да живее и спасяваш живот". Какъв е проблемът с предразсъдъците – никакъв, коментира той.
В началото на заседанието на правителството здравният министър Кирил Ананиев разказа пред колегите си за започналата вчера национална кампания за подкрепа на донорството.
В рамките на "Да! За живот!" ще бъдат разпространени карти, с които всеки приживе може да изрази желанието си да бъде донор. Това желание няма юридическа стойност, но по думите му, може да помогне на близките в такава ситуация да вземат информирано решение.
Искаме да предизвикаме дискусия, с която да помогнем на хората, нуждаещи се от трансплантация, да се радват на здрав и достоен живот, обясни Ананиев.
От своя страна премиерът каза, че вече е направил това и призова всеки един да се замисли и да го прецени.
И ако толкова си мислят какво би се случило, като дадеш орган, да си помислят чисто егоистично – продължаваш да живееш, коментира премиерът.
Ананиев посочи, че подкрепа има и сред религиозните общности у нас за хуманния акт.
"Не само душата, но и нещо още да продължи да живее от човека", каза Борисов и напомни, че "човек не знае кога може да му се случи".
С днешна дата 1151 българи чакат животоспасяващата операция.
