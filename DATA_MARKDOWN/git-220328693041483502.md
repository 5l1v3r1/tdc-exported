
# Макрон се извини на Борисов за бандите

Published at: **2019-11-03T07:55:00+00:00**

Author: **Редактори**

Original: [Стандарт Новини](https://standartnews.com/balgariya-politika/makron-se-izvini-na-borisov-za-bandite-405696.html)

Българският премиер Бойко Борисов съобщи чрез профила си в социалната мрежа, че президентът на Франция Еманюел Макрон се е свързал с него във връзка с появилите се в медиите информации за негово изказване за български и украински емигранти.
"Френският президент Emmanuel Macron се свърза с мен, за да ме увери, че изтеклата информация за изречени от него думи в интервю, не отговарят на истината. Той ме увери, че никога не е критикувал българските граждани, работници или институции. Президентът Макрон препотвърди подкрепата си към България. Като премиер на България няма да позволя никой да обижда нашия народ и се надявам да не се стига до такива ситуации занапред", сподели чрез статус Борисов.
В европейските медии в събота се завъртя информацията, че в интервю за крайнодясното издание Valeurs, френският държавен глава е споделил: "Предпочитам легалните мигранти от Гвинея и Кот д'Ивоар пред нелегалните украински или български банди".
Реакциите не закъсняха, а след като вчера бе внесено протестно писмо от страна на Украйна във френското посолство в Киев, днес и българският посланик в Париж ще внесе протестна нота във френското външно министерство.
