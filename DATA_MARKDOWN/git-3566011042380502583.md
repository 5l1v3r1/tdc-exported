
# پیام مشترک نمایندگان گلستان در شورای عالی استان ها به مجمع نمایندگان استان

Published at: **2019-11-01T15:08:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543886.html/%D9%BE%DB%8C%D8%A7%D9%85-%D9%85%D8%B4%D8%AA%D8%B1%DA%A9-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%DA%AF%D9%84%D8%B3%D8%AA%D8%A7%D9%86-%D8%AF%D8%B1-%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D8%B3%D8%AA%D8%A7%D9%86-%D9%87%D8%A7-%D8%A8%D9%87-%D9%85%D8%AC%D9%85%D8%B9-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A7%D8%B3%D8%AA%D8%A7%D9%86)

نمایندگان استان گلستان در شورای عالی استان ها به مجمع نمایندگان استان گلستان در مجلس شورای اسلامی درخصوص مقابله فاجعه حذف اختیارات شوراها هشدار دادند.
به گزارش شبکه اطلاع رسانی راه دانا به نقل از کلاله خبر، نمایندگان استان گلستان در شورای عالی استان ها به مجمع نمایندگان استان گلستان در مجلس شورای اسلامی درخصوص مقابله فاجعه حذف اختیارات شوراها هشدار دادند.
متن این پیام به شرح ذیل است:
موضوع: هشدار درخصوص مقابله فاجعه حذف اختیارات شوراها
باسلام و احترام؛
شوراهای سراسر کشور به عنوان پارلمان های محلی متصدی رسیدگی به امورات جاری و روزمره ی شهروندان بوده و مجلس شورای اسلامی مسئول ملی و کلان کشور در حوزه ی قانون گذاری و نظارت می باشد.
شوربختانه در سنوات اخیر دولتها در عین شعار کوچک سازی و چابک سازی دولت و کاهش سطح تصدی گری، هر سال لوایح و آئین نامه ها را به سمت مخالف آن یعنی توسعه سطح اختیارات و تبع آن کاهش رضایتمندی عمومی به جهت ذات آسیب زا و فساد آور تمرکز قدرت و منابع مالی پیش بردند که مهمترین آن منع شوراها از وضع عوارض محلی می باشد.
امروز شوراهای شهر و روستا تا سطح انتخاب شهردار و دهیار تنزل یافتند که این امر هیچ سنخیتی با روح حاکم بر قانون اساسی کشور ندارد.
لایحه مالیات بر ارزش افزوده طی این هفته در دستور کار صحن مجلس شورای اسلامی قرار گرفته است. جمع بندی کمیسیون اقتصادی درخصوص لایحه مالیات بر ارزش افزوده بخصوص در مواد 7، 9، 27، 30، 38، 39، 41، 49 در صورت تصویب منجر به حذف اختیارات قانون شوراها درخصوص وضع عوارض و درآمد های محلی، دولتی شدن شهرداریها و دهیاریها و تمرکز گرائی شدید امور محلی در وزارتخانه های کشور و اقتصاد از دیگر نتایج لایحه فوق الذکر در صورت تصویب، تحمیل کسری بودجه بیش از 60% به شهرداریها ودهیاریهای کشور خواهد بود، بنابراین قطعاً شهرداریها و دهیاریها در انجام امور خدماتی و زیرساختی شهرها دچار بحران و معضل اساسی می شوند.
لذا خواهشمندیم جهت جلوگیری از بحران پیش رو با کلیات لایحه مخالفت گردد.
نمایندگان استان گلستان در شورایعالی استان ها/ تاج محمد بخشی زاده و حمیدرضا آقاملائی
انتهای پیام/
 
