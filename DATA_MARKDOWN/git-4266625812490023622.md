
# У Гаазі обговорили шляхи досягнення миру на Донбасі

Published at: **2019-11-01T20:53:00+00:00**

Author: ****

Original: [ZIK.UA](https://zik.ua/news/2019/11/01/u_gaazi_obgovoryly_shlyahy_dosyagnennya_myru_na_donbasi_1681963)


        У Гаазі (Нідерланди) відбулася дискусія європейський "Проєкт миру", де обговорювалися так питання, як країни Євросоюзу реагують на російську агресію в Україні та Грузії, які є загрози країнам ЄС і що можна зробити для досягнення миру.
      
Про це повідомляє Укрінформ. 
Посол України в Нідерландах Всеволод Ченцов підкреслив, що така дискусія була дуже своєчасною, адже Київ саме зробив односторонні кроки щодо дотримання Мінських угод, ситуації на Донбасі, але Москва відмовилася від визнання своєї ролі у конфлікті.
У свою чергу професор Олексій Гарань з Києво-Могилянської академії поставив питання, до якого результату призведе новий підхід президента Володимира Зеленського щодо припинення війни.
"Люди в Україні мали великі сподівання, коли обрали його, і його перші дії були цілком правильні. Він почав з невеликих кроків, таких, як налагодження спілкування між людьми з обох сторін. Але тепер питання полягає в тому чи ці маленькі кроки перетворяться на більш широкі переговори", – наголосив Гарань.
За його словами, Україна грає в дипломатичну гру, кажучи "ми пішли на компроміс, тепер Росія має йти на компроміс".
Він також зазначив, що ситуація досить складна через зовнішні фактори, зокрема, "Північний потік-2". А повернення Росії в Парламентську асамблею Ради Європи стало справжнім ударом для України.
Також у дискусії взяли участь координатор програми ПАКС для Східної Європи та Євразії Маріке Дрогсма, посол Грузії в Нідерландах Георгій Шарвашидзе, заступник директора Політичного департаменту МЗС Грузії Кетеван Чумбадзе, голова Центру UPEACE у Гаазі Роберт Серрі та колишній член уряду Нідерландів Йоріс Фоорхуве. 
Нагадаємо, сьогодні у Золотому завершилося дзеркальне розведення військ. Як повідомлялось, у ЄС схвалюють розведення сил на Донбасі і очікують активних дій від Росії.

        
          Читайте більше новин на тему: війна на Донбасі
        
      
