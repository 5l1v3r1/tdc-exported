
# രണ്ടാം പകുതിയിൽ കളി മറന്ന് ബ്ലാസ്റ്റേഴ്സ്; ഫലം ഐഎസ്എല്ലിൽ രണ്ടാം തോൽവി (2–1)

Published at: **2019-11-02T21:27:00+00:00**

Author: **ഹൈദരാബാദിൽനിന്ന് എ. ഹരിപ്രസാദ്**

Original: [ManoramaOnline](https://www.manoramaonline.com/sports/indepth/indian-super-league-2019-20/2019/11/02/hyderabad-fc-vs-kbfc-indian-super-league-2019-20-match-live-report.html)

മഞ്ഞ കണ്ടാൽ മാർസലീഞ്ഞോയൊരു ഒറ്റയാനാകും. ചവിട്ടി മെതിക്കും. പിന്നെ കഥ കഴിക്കും. പുണെയിൽ തുടങ്ങിയ മാർസലീഞ്ഞോയുടെ പ്രഹരം ഹൈദരാബാദിലും ബ്ലാസ്റ്റേഴ്സിന്റെ നെഞ്ചകം തകർത്തു. ഒരു ഗോൾ ലീഡ് കളഞ്ഞുകുളിച്ച കേരളത്തെ 2–1 നു ഹൈദരാബാദ് എഫ്സി പിഴുതെറിഞ്ഞു. പെനൽറ്റിയിലൂടെ മാർക്കോസ്റ്റാങ്കോവിച്ചും ഫ്രീകിക്ക് വലയിലെത്തിച്ചു മാർസലീഞ്ഞോയുമാണു ആതിഥേയർക്കു ആദ്യജയമൊരുക്കിയത്. രണ്ടാം പകുതിയിലാണ് ഇരുഗോളുകളും. മലയാളിതാരം രാഹുലിന്റേതാണു കേരള ഗോൾ.

        മാർസലീഞ്ഞോ ഇഫക്ട്
      
പരുക്കിൽ വലഞ്ഞു 3 വിദേശതാരങ്ങളെ മാത്രം കളത്തിലിറക്കിയ ഹൈദരാബാദിന്റെ ഗോൾ ശ്രമങ്ങളെല്ലാം മാർസലീഞ്ഞോ എന്ന പത്താം നമ്പറുകാരനെ ലക്ഷ്യമിട്ടായിരുന്നു. ബ്ലാസ്റ്റേഴ്സിനെ പലവട്ടം വീഴ്ത്തിയ മാർസലീഞ്ഞോ പുതിയ ടീമിലും ഒരു മാറ്റവും കാണിച്ചില്ല. പലവട്ടം മാർസെലീഞ്ഞോ ശ്രമങ്ങൾ പ്രതിരോധമതിലിൽ പാഴായി.
കൂട്ടിന് ആരെയും കിട്ടാതെ തളർന്നു തുടങ്ങിയ സൂപ്പർ താരത്തിന് വഴിതുറന്ന് ഒടുവിൽ കേരളമൊരു ഫ്രീകിക്ക് സമ്മാനിച്ചു.കളി തീരാൻ 10 മിനിറ്റ് മാത്രം ബാക്കിനിൽക്കേ മാർസലീഞ്ഞോ തൊടുത്ത ആ മാസ് കിക്ക് ബ്ലാസ്റ്റേഴ്സിൽ നിന്നു മത്സരവും തിരിച്ചുപിടിച്ചു.

        വില്ലനായി ഞിങ്
      
ആദ്യ പകുതിയിൽ ഗോളടിച്ച് ആവേശത്തോടെ ആ ശ്രമം ആവർത്തിക്കാൻ ശ്രമിച്ച ബ്ലാസ്റ്റേഴ്സിനെ വീഴ്ത്തിയതു പ്രതിരോധത്തിലെ 2 വീഴ്ചകളാണ്. രണ്ടിലുംവില്ലൻ മുസ്തഫ ഞിങ്. 53 ാം മിനിറ്റിൽ മുഹമ്മദ് യാസിറിനെ തടയാൻ ശ്രമിച്ച ഞിങ്ങിനു തെറ്റി. ബ്ലാസ്റ്റേഴ്സിനെ ഞെട്ടിച്ച് റഫറിയുടെ പെനൽറ്റി.മാർക്കോ സ്റ്റാങ്കോവിച്ചിന്റെ നിലംപറ്റെയുള്ള ഷോട്ട് വലയിൽ. എൺപതാം മിനിറ്റിൽ ബോക്സിനു പുറത്ത് ഞിങ്ങിന്റെ രണ്ടാമൂഴം. നിഖിൽ പൂജാരിയെ ഫൗൾചെയ്തതിനു കിട്ടിയ സെറ്റ്പീസ് വലയിലേക്കു പറത്തിവിട്ടു മാർസലീഞ്ഞോയുടെ പ്രതികാരം.

        സഹൽ, രാഹുൽ, ഗോൾ
      
ഗോളി രഹ്നേഷിന്റെ അബദ്ധം കേരളത്തിന്റെ വല കുലുക്കുമെന്നു തോന്നിപ്പിച്ചതിനു പിന്നാലെയാണു ആദ്യ ഗോളിന്റെ വരവ്. രാഹുലിനെ ലക്ഷ്യമാക്കി തൊടുത്ത പന്ത് ഹൈദരാബാദ് പ്രതിരോധതാരം അനായാസം ഒഴിവാക്കി.
പന്ത് ചെന്നതു സഹലിനു നേർക്ക്. സഹലിന്റെ ത്രൂ ബോൾ രാഹുൽ വലയിലേക്കു തിരിച്ചിട്ടു (34–ാം മിനിറ്റ്). മൈതാനത്തെ രാഹുൽ – സഹൽ ചങ്ങാത്തം പിന്തുണയ്ക്കെത്തിയതോടെ ഓഗ്ബെച്ചെയുടെ അറ്റാക്കിങ് മിഷൻ വേഗച്ചിറകിലേറി. ഒന്നിനു പിന്നാലെ പാഞ്ഞെത്തി അവസരങ്ങൾ. അതൊന്നും ഗോളിന്റെ കൂട്ട് കൂടിയില്ലെന്നു മാത്രം.

        മാറ്റം വന്നു, പക്ഷേ...
      
മാറ്റങ്ങൾക്കു കാതോർത്ത ആരാധകർക്കു മുന്നിലേക്കു ഷാട്ടോരി വന്നതു ടീമിൽ 3 മാറ്റങ്ങളുമായാണ്. അതിലൊന്നു സഹൽ. കൂട്ടായി രാഹുൽ. ഗോളിൽ രഹ്നേഷ്. ഫോർമേഷനിലെ പരീക്ഷണം കളത്തിൽ തെളിയുകയും ചെയ്തു. മുന്നേറ്റത്തിൽ ഓഗ്ബെച്ചെയ്ക്കു കൂട്ടാളികളായി സഹലും രാഹുലും ഫൈനൽ തേ‍‍ഡിൽ തീപ്പൊരി ചിതറിച്ച നിമിഷങ്ങളിലൂടെയാണു ഒന്നാം പകുതി പൂർത്തിയായത്. തോൽവിക്കൊപ്പം ബ്ലാസ്റ്റേഴ്സിനൊരു മുറിവ് കൂടിയേറ്റിട്ടുണ്ട്. ഡച്ച് താരം സൂയ്‌വർലൂണിന്റെ പരുക്കേറ്റു കളംവിട്ടതാണത്. അടുത്ത മത്സരത്തിൽ താരം തിരിച്ചെത്തുന്ന കാര്യം സംശയത്തിലാണ്.

        English summary: Kerala Blasters vs Hyderabad FC, Indian Super League 2019-20 Match, Live Report
      
