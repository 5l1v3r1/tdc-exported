
# Budućnost dobila trenera: Lozničanin Milinković umesto Branka Brnovića

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/fudbal/vesti/buducnost-dobila-trenera-loznicanin-milinkovic-umesto-branka-brnovica/341315)

Nakon pomalo šokantne smene šefa stručnog štaba podgoričke Budućnosti, legendarnog Branka Brnovića iako je tim prvi na tabeli crnogorskog šampionata, danas je stigla zamena.
Kao što se i pretpostavljalo posao će preuzeti srpski sručnjak sa velikim međunarodnim iskustvom, Mladen Milinković , a ovo je potvrdio novi sportski direktor plavo-belih, Zvezdan Milošević. Ovaj 51-godišnji Lozničanin će napustiti klupu drugoligaškog fenjeraša Sirijanske i preći u Crnu Goru posle vikenda pošto se u Švedskoj takmičenje završava za dva dana.
Milinković je tokom fudbalske karijere uglavnom igrao u nižerazrednim klubovima po Zapadnoj Srbiji, ali i u finskoj i Grčkoj, a od poznatijih klubova šef struke je bio u Loznici, Borči, surduličkom Radniku (2014/15), da bi potom vodio Luftetu i Kukeši kada je u Albaniji proglašen za najboljeg trenera. Iz Kukešija je potom otišao u Azerbejdžan za kormilo Kešle (bivši Inter Baku), da bi onda preuzeo Sirijansku, poznati švedski klub koji su 1977. osnovale sirijsko-aramejske izbeglice u Sederteljeu.
