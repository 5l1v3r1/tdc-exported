
# چه کسانی علیه ترامپ شهادت داده‌اند؟

Published at: **2019-11-06T11:55:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620191/%DA%86%D9%87-%DA%A9%D8%B3%D8%A7%D9%86%DB%8C-%D8%B9%D9%84%DB%8C%D9%87-%D8%AA%D8%B1%D8%A7%D9%85%D9%BE-%D8%B4%D9%87%D8%A7%D8%AF%D8%AA-%D8%AF%D8%A7%D8%AF%D9%87%E2%80%8C%D8%A7%D9%86%D8%AF)


        پرونده استیضاح ترامپ هر روز قطورتر و اطلاعات بیشتری علیه رئیس جمهوری آمریکا پیدا می‌شود، تاکنون چندین مقام سابق و کنونی آمریکا علیه ترامپ شهادت داده‌اند.
      

        آفتاب‌‌نیوز :
      
مجلس نمایندگان آمریکا روز ۹ آبان قطعنامه‌ای برای رسمیت بخشیدن به فرآیند تحقیقات در مورد پرونده استیضاح دونالد ترامپ، رئیس جمهور آمریکا، تصویب کرد. این در حالی است تعداد افرادی که حاضر شده اند در مورد این پرونده شهادت دهند، هر روز بیشتر می‌شود.
لو پارناس، بازرگان اوکراینی- آمریکایی که در فرودگاه واشینگتن بازداشت‌شده، گفته است که آماده همکاری با قانون‌گذاران در جریان تحقیقات مربوط به استیضاح رئیس‌جمهوری ایالات متحده است. لوپارناس از چهره‌های کلیدی در جریان تحقیقات مربوط به استیضاح دونالد ترامپ است.
ظاهرا پارناس و شریک او ایگور فرومن همراه رودی جولیانی، وکیل شخصی دونالد ترامپ، جزو افرادی هستند که در پشت پرده با مقام‌های فعلی و پیشین اوکراین در ارتباط بوده اند. این دو با تحقیقات در مورد جو بایدن و پسرش هانتر و اقدامات حزب دمکرات در انتخابات ۲۰۱۶ آمریکا مرتبط بودند. به گزارش «پروژه اطلاع‌رسانی در مورد فساد و جرایم سازمان‌یافته» (اوسی‌سی‌آرپی)، این دو متهم هستند که در سال ۲۰۱۸ دست‌کم ۵۷۶ هزار دلار به کارزارهای مختلف انتخاباتی مربوط به نامزدهای جمهوری‌خواه واریز کرده‌اند. بخش بزرگی از این پول به حساب یکی از عمده‌ترین کمیته‌های حامی دونالد ترامپ واریز شده‌است.
این دو نفر که روز ۱۷ مهر ماه بازداشت شده اند، ‌با اتهام‌هایی مانند توطئه، اظهارات نادرست به کمیسیون انتخاباتی فدرال و دست‌کاری در اسناد، روبه‌رو شده‌اند. پارناس و فرومن، به‌طور مشخص به انتقال پول خارجی به نامزدهای انتخابات در سطح ایالتی و فدرال متهم هستند.
هرچند دونالد ترامپ گفته این دو نفر را نمی‌شناسد، با این حال تصاویری از حساب‌های کاربری اجتماعی متعلق به لو پارناس، او را در چند دیدار با ترامپ و پسرش دونالد ترامپ جونیور، و برخی افراد دیگر نشان می‌دهد.
چه کسانی شهادت دادند
ترامپ متهم است سعی کرده به اوکراین فشار آورد تا درباره رقیب سیاسی اش جو بایدن و پسرش هانتر تحقیق کند. هانتر بایدن زمانی که پدرش معاون رئیس جمهور آمریکا بود، عضو هیات مدیره شرکت انرژی بوریسما در اوکراین بوده است. پیش از این افراد زیادی در پرونده استیضاح ترامپ شهادت داده اند.
کرت ولکر، نماینده ویژه آمریکا در اوکراین روز ۵ مهر در ارتباط با این پرونده استعفا داد. او نخستین مقام رسمی وزارت خارجه ایالات متحده بود، که برای ادای شهادت و پاسخ به قانون‌گذاران در جلسات تحقیقات روند استیضاح رئیس‌جمهوری حاضر شد.
علاوه بر ولکر در اواخر مهر ماه گوردون سوندلند، سفیر ایالات متحده در اتحادیه‌ اروپا که او را شخصیتی مهم در جریان پرونده‌ افشاگری اوکراین می‌دانند، موافقت کرد در برابر کنگره شهادت دهد. او با وجود دستور وزارت امور خارجه مبنی بر خودداری از شهادت دادن، در برابر کمیته‌های تحقیق حاضر شد. بر اساس پیامک‌هایی که در این زمینه منتشر شد سوندلند در ترغیب اوکراین به تحقیق درباره‌ جو بایدن، رقیب دونالد ترامپ در انتخابات ۲۰۲۰، نقش داشته است.
در مکالمه‌ای که سوندلند با بیل تیلور یکی از دیپلمات‌های ارشد در اوکراین داشت، سفیر با بیان این که در نرساندن کمک نظامی به اوکراین هیچ بده بستانی وجود نداشته از رئیس جمهور دفاع کرد. سوندلند هتل‌داری است که پس از بخشیدن یک میلیون دلار به کمیته‌ برگزاری مراسم تحلیف ترامپ بی‌هیچ سابقه‌ دیپلماتیک سفیر آمریکا در اتحادیه‌ اروپا شد.
اوایل آبان ماه ویلیام تیلور، سفیر پیشین آمریکا، دیپلماتی که سیاست ترامپ در اوکراین را به تندی نقد کرده بود جزئیاتی از رویدادهای مرتبط با تحقیقات دموکرات‌ها برای استیضاح رئیس جمهور را در اختیار قانونگذاران گذاشت. او شهادت داد که اعطای کمک مالی به اوکراین ارتباط زیادی با تحقیقات با انگیزه های سیاسی از جو بایدن و پسرش داشته است.
الکساندر ویندمن نیز یکی از اعضای ارشد شورای امنیت ملی کاخ سفید ۷ آبان در پشت درهای بسته در حضور اعضای کمیته‌های تحقیقات استیضاح رئیس‌جمهوری آمریکا شهادت داد او به هنگام تماس تلفنی دونالد ترامپ با رئیس‌جمهور اوکراین مستقیما به آن گوش کرده بود، دمکرات‌های مجلس نمایندگان اعلام کرده اند که گفته های ویندمن، مدیر امور اروپا در شورای امنیت ملی تاییدی بر حقایقی است که پیشتر ندیده بودند.
ویندمن پیش از حضور در برابر نمایندگان کنگره اعلام کرده است که تماس تلفنی دونالد ترامپ با همتای اوکراینی او موجب نگرانی شدیدش شده است. ویندمن گفته است: این به نظر من اصلا پسندیده نیست که ما از یک دولت خارجی بخواهیم از منظر قضایی علیه یکی از شهروندان آمریکایی اقدام کند. من نگران پیامدهای چنین رویکردی بر حمایت دولت آمریکا از اوکراین بودم.
رسانه‌های آمریکایی از آمادگی دموکرات‌ها برای احضار ۱۱ شاهد دیگر در کنگره در ادامه روند تحقیقات استیضاح دونالد ترامپ رئیس جمهوری آمریکا خبر داده اند. در این فهرست اسامی افرادی همچون جان بولتون مشاور امنیت ملی سابق آمریکا و ریک پری وزیر انرژی این کشور مشاهده می‌شود.
وکلای بولتون گفته اند که او بدون احضاریه در کنگره حاضر نخواهد شد و شایلین هاینس سخنگوی وزارت انرژی آمریکا هم گفته است که پری در جلسه پشت درهای بسته حاضر نخواهد شد اما در حال بررسی این موضوع است که در نشست علنی حاضر شود.
به گزارش شبکه‌ سی ان ان، سه کمیته از کمیته‌های کنگره امیدوارند طی هفته‌ آینده چهار شاهد از جمله فیونا هیل، مشاور ارشد سابق ترامپ در امور روسیه، در کنگره شهادت دهند.
مقامات اوکراین: شهادت نمی‌دهیم
این در حالی است که وادیم پریستایکو، وزیر خارجه اوکراین اعلام کرده است که مقامات این کشور در پرونده استیضاح دونالد ترامپ در مجلس نمایندگان ایالات متحده شهادت نخواهند داد. او تاکید کرده است که کی‌یف مایل به دخالت در امور داخلی کشورهای دیگر نیست و گفت: این ماجرا هیچ ربطی به ما ندارد. ما به کنگره نخواهیم رفت و نظری نخواهیم داد.
وادیم پریستایکو تاکید کرده است که روابط واشنگتن و کی‌یف از زمان آغاز تحقیقات برای استیضاح ترامپ تغییری نکرده است.
پرسش کتبی از افشاگر
مارک زید وکیل افشاگری که از ابتدا موضوع ارتباطات ترامپ با اوکراین را مطرح کرد و افشای این مساله تحقیقات کنگره را کلید زد، گفته موکلش آماده است به سوالات کتبی ارائه شده از سوی جمهوریخواهان مجلس نمایندگان آمریکا پاسخ دهد. این پیشنهاد درباره ارسال سوالات کتبی از سوی دوین نونز نماینده ارشد جمهوریخواه کمیته اطلاعات مجلس نمایندگان آمریکا مطرح شد. این امر به جمهوری خواهان اجازه می‌دهد سوالاتی را از افشاگر ناشناس بپرسند.
انتخابات ریاست جمهوری آمریکا در تاریخ ۳ نوامبر ۲۰۲۰ مصادف با ۱۳ آبان ۱۳۹۹ برگزار می شود و روند تحقیقات چالشی را برای کمپین های انتخاباتی ترامپ ایجاد کرده است. دولت ترامپ گفته قصد همکاری با درخواست استیضاح او را که از طرف دموکرات‌ها در کنگره مطرح شده ندارد و پرسش از رئیس جمهور را مخالف قانون اساسی خوانده است.
