
# 
        Hidegpárásítót vessen be, ha köhögni kezd
      

Published at: **2019-11-05T10:00:00+00:00**

Author: **Bors**

Original: [www.borsonline.hu](http://www.borsonline.hu/aktualis/hidegparasitot-vessen-be-ha-kohogni-kezd/185889)


        Legyengült immunrendszer, hidegebb nappalok. Ezek kombinációja elég ahhoz, hogy azon kapja magát, hogy egész nap köhög. Az orvosok szerint is meg lehet gyógyulni házi szerekkel. 
        Legyengült immunrendszer, hidegebb nappalok. Ezek kombinációja elég ahhoz, hogy azon kapja magát, hogy egész nap köhög. Az orvosok szerint is meg lehet gyógyulni házi szerekkel.
      
Ahogy minden más betegséget, úgy a köhögést is meg lehet előzni, amihez elengedhetetlen a rendszeres alapos szellőztetés, és hogy naponta friss levegőn legyen az ember. Emellett érdemes alaposan megnézni azt is, hogy a lakásban milyen a páratartalom. Az emberek számára a 40-60 százalékos páratartalom az ideális, ennél több vagy kevesebb szintén árthat. A párásító készülékek nagy része méri a páratartalmat is.
– A száraz levegő sem jó, ugyanakkor a nyirkos sem. Ha valakinek légzőszervi problémája van, akkor a lakásvásárlásnál alaposan ellenőrizze le a páratartalmat! A vizes lakás kizáró ok a beköltözésre – mondta Bense Tamás családorvos.
Ilyenkor többségében a légcső, gége környékéről kiinduló száraz ingerköhögés jellemző.
– A köhögés kezdetekor a hidegpárásító jó lehet. Emellett a méz, a hárs- és a kakukkfűtea, amelyek meglehetősen jó hatással vannak a száraz köhögésre. Az első napokban nem kell gyógyszerhez nyúlni, a házi gyógykezelés is megteszi a hatását, pár nap alatt javulhat a helyzet, 5-6 nap alatt pedig teljesen elmúlhat a tünet. Persze ha ugató jellegű, nehéz belégzéses köhögésről van szó, akkor érdemes orvoshoz menni – árulta el dr. Bense.
A hidegpárásítást gépekkel lehet megoldani, amit szerencsére már hipermarketekben is be lehet szerezni. A legolcsóbb 2-5 ezer forintba kerül.
A száraz köhögés mellett ősszel megjelenik a hörghurut is, amit már nehezebb kezelni.
– Ha lázzal jár, és 4-5 napon belül nincs látványos javulás a teázás ellenére sem, akkor orvoshoz kell menni. Akinek asztmája van, az tudja, hogy ebben az esetben a kilégzéssel vannak nehézségek. Ha a mellkasra ráteszi a kezét, akkor lehet érezni, hogy meglehetősen zörejgazdag a légzés. Ilyenkor előzőleg az orvos vagy tüdőgyógyász által felírt spray-t lehet használni, de meg lehet próbálni a hörgőtágító spray-ket is. Ha jelentősen nem javul a légzés, köhögés, akkor ismét orvoshoz szükséges fordulni – magyarázta a szakember.
Ennél a betegségnél jól hallható, hogy a kiáramló levegőnek áll valami az útjában, ezt kell megszüntetni.
A gyömbér a legmakacsabb megfázást és köhögést is képes megszüntetni. Reszelje forró vízbe! Az ízén cukorral és mézzel is lehet segíteni.
A sok folyadék ilyenkor szintén elengedhetetlen, mivel ez segít abban, hogy felszakadjon a váladék, így a köhögés is gyorsabban megszűnik. A mentolos cukorkák is képesek csillapítani az ingert. Jól bevált népi módszer, hogy a gyerekek mellkasára sertészsírt kennek, az ebben található anyagok ugyanis a bőrön keresztül is enyhítik a tüneteket.
