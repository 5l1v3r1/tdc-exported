
# Θρίλερ με το Ελληνόκτητο τάνκερ Elka aristotle στο Τόγκο: Ξεσπά ο πατέρας του Έλληνα που απήχθη! Η αγωνία και τα 4 καυτά ερωτήματα!

Published at: **2019-11-05T11:00:39+00:00**

Author: ****

Original: [europost.gr](https://europost.gr/thriler-me-to-ellinoktito-tanker-elka-aristotle-sto-togko-xespa-o-pateras-toy-ellina-poy-apichthi-i-agonia-kai-ta-4-kayta-erotimata/)

Ήταν περίπου 02:00 τα ξημερώματα της Δευτέρας, 04.11.2019, όταν πειρατές έβαλαν στο στόχαστρο το ελληνικό δεξαμενόπλοιο Elka aristotle, το ποίο βρισκόταν αγκυροβολημένο έξω από την πρωτεύουσα του Τόγκο.
Μια υπόθεση που προκάλεσε συναγερμό στις ελληνικές Αρχές και “γέννησε” μια σειρά ερωτημάτων.
Οι πειρατές πλησίασαν με ταχύπλοα το Elka aristotle και αντάλλαξαν πυροβολισμούς με την φρουρά του τάνκερ. Ένας φύλακας τραυματίστηκε, ενώ οι πειρατές κατάφεραν να μπουν στο πλοίο και να απαγάγουν τέσσερα μέλη του 24μελούς πληρώματος.
Ένας εκ των απαχθέντων είναι 20χρονος Έλληνας, ενώ στα χέρια των πειρατών βρίσκονται ακόμη τρεις ναυτικοί, δύο Φιλιππινέζοι και ένας Γεωργιανός.
Ο πατέρας του 20χρονου Έλληνα ναυτικού, ο οποίος έχει απαχθεί από τους δράστες, βρίσκεται σε κατάσταση σοκ. Μιλώντας στον τηλεοπτικό σταθμό «ΣΚΑΪ», μεταξύ άλλων, διερωτήθηκε πώς γίνεται να εισέβαλαν οι πειρατές και να άρπαξαν τον γιο του, ενώ στο πλοίο υπήρχαν φύλακες.
«Πώς μπήκαν μέσα τη στιγμή που υπάρχουν φύλακες, και χτύπησαν λέει τους πρώτους και πήραν τα παιδιά. Δεν μπορώ να το καταλάβω αυτό» δήλωσε χαρακτηριστικά. Για να προσθέσει: «Μα έχει φύλακες μέσα. Πώς μπήκαν μέσα δυο η ώρα τη νύχτα και πήραν τα παιδιά. Δωμάτιο σε δωμάτιο».
Τα τέσσερα καυτά ερωτήματα της υπόθεσηςΌπως προαναφέραμε, τα ερωτήματα για το πώς φτάσαμε ως εδώ, είναι πολλά. Τέσσερα όμως είναι τα σημαντικότερα:
– Γιατί η βάρδια ασφαλείας δεν είδε τη βάρκα πριν το ρεσάλτο;
– Γιατί δεν ακινητοποιήθηκαν οι πειρατές όταν ανέβηκαν στο Elka aristotle;
– Γιατί δεν χτύπησε ο συναγερμός;
– Γιατί κατάφεραν να φτάσουν μέχρι τις καμπίνες;
Θρίλερ… διαρκείαςΚι αν τα ερωτήματα αυτά παραμένουν αναπάντητα, αυτό που προέχει αυτή την ώρα είναι το τι μέλλει γενέσθαι. Οι πληροφορίες που μετέδωσε ο ΣΚΑΪ δείχνουν πως οδεύουμε προς ένα θρίλερ διαρκείας, καθώς πηγές αναφέρουν πως σε αυτές τις περιπτώσεις περνούν συνήθως τουλάχιστον δύο με τρεις ημέρες μέχρι οι απαγωγείς να επικοινωνήσουν για πρώτη φορά με την πλοιοκτήτρια εταιρεία.
Έμπειροι δικηγόροι -που δυστυχώς έχουν αναλάβει αρκετές τέτοιες υποθέσεις- αναφέρουν πως η πρώτη επαφή έρχεται μέχρι και τρεις ημέρες μετά από τέτοιου είδους περιστατικά.
Αυτό σημαίνει βεβαίως πως η αγωνία των οικογενειών των απαχθέντων θα διαρκέσει για μέρες…
Να σημειωθεί πως η συγκεκριμένη περιοχή, αυτή της δυτικής Αφρικής, θεωρείται από τους πλοιοκτήτες το πλέον επικίνδυνο κομμάτι για τυχόν περιστατικά πειρατείας…
Δείτε το βίντεο
