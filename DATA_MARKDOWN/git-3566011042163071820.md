
# بازگشایی محورهای مسدود گلستان

Published at: **2019-11-03T16:09:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544557.html/%D8%A8%D8%A7%D8%B2%DA%AF%D8%B4%D8%A7%DB%8C%DB%8C-%D9%85%D8%AD%D9%88%D8%B1%D9%87%D8%A7%DB%8C-%D9%85%D8%B3%D8%AF%D9%88%D8%AF-%DA%AF%D9%84%D8%B3%D8%AA%D8%A7%D9%86)

مدیرکل راهداری و حمل و نقل جاده‌ای گلستان گفت: در حال حاضر با تلاش اکیپ‌های راهداری و سایر دستگاه‌های مرتبط همه راه‌های استان بازگشایی شدند و تردد در آنها با احتیاط، برقرار و روان است.
به گزارش شبکه اطلاع رسانی راه دانا؛ به نقل از گلستان ما؛ مهدی میقانی ظهر امروز در گفت‌وگو با خبرنگاران اظهار کرد: با توجه به حجم آب و وجود گل و لای در محور گرگان- آق‌قلا در محدوده روستای قربان آباد و برای حفظ ایمنی مردم، از ساعت 5 صبح امروز این محور برای ساعاتی مسدود شد اما هم اکنون تردد در آن برقرار شده است.
وی به مسدود بودن ورودی غربی گلستان در محدوده شهر نوکنده اشاره کرد و افزود: ساعاتی پیش باند شمالی این محور بازگشایی شده و همکاران در حال پاکسازی شانه راه از گل و لای و برقراری تردد در تمام محور هستند.
به گفته میقانی، محور آزادشهر- شاهرود که محور مهم و ترانزیتی استان است نیز مه‌آلود است و با عبور جبهه هوای بارشی از استان، شاهد پایداری هوا در این محور خواهیم بود.
مدیرکل راهداری و حمل و نقل جاده‌ای استان  تصریح کرد: در محورهای گرگان- شاهرود (توسکستان)، آزادشهر-شاهرود، علی آباد- آزادشهر و گالیکش- جنگل گلستان نیز دیگر باران نداریم و تردد در آنها با احتیاط در جریان است.
وی با بیان اینکه بیشترین بارش‌ها را در غرب استان به میزان 100 میلی‌متر به ثبت رسیده است، گفت: با توجه به نزدیک شدن به فصل سرما اکیپ‌های راهداری در تلاش برای آمادگی و ایجاد شرایط امن و پایدار در طول راه‌های استان هستند.
انتهای پیام/
 
