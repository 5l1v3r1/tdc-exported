
# Зеленський підписав поправки до держбюджету-2019 із фінансуванням метро на Виноградар у Києві та виділенням 1 млрд грн на зарплати шахтарям

Published at: **2019-11-07T13:37:40+00:00**

Author: **Daria Trokhimovich**

Original: [Рубрика](https://rubryka.com/2019/11/07/zelenskyj-pidpysav-popravky-do-derzhbyudzhetu-2019-iz-finansuvannyam-metro-na-vynogradar-u-kyyevi-ta-vydilennyam-1-mlrd-grn-na-zarplaty-shahtaryam/)

Фото ReutersПрезидент України підписав підтриманий Верховною Радою законопроект №2283 зі змінами до державного бюджету на 2019 рік, який передбачає направлення додаткового 1 млрд грн на фінансування державних шахт і виплату їхнім працівникам зарплати.
Як повідомляється на офіційному сайті Верховної Ради, глава держави 7 листопада повернув зі своїм підписом підтриманий парламентом 18 жовтня в першому читанні та 1 листопада у другому читанні відповідний законопроект №2283.
Як повідомлялося, зміни до бюджету передбачають фінансування продовження лінії метро до столичного житлового масиву “Виноградар” за рахунок державного бюджету.
“Законопроект складається з кількох блоків: зміни, пов’язані з Кабінетом Міністрів, зміни, які виділяють додаткові кошти шахтарям і нашим військовим на передовій і поповнюють резервний фонд. Якщо у міста Києва все-таки є багато коштів на рахунках, і ви сьогодні дозволили їм не повертати до держбюджету ще додаткові кошти, то про шахтарів, військових і резервний фонд більше нікому потурбуватися, окрім нас”, – прокоментувала міністр фінансів.
“Законопроект пропонує унормувати зарахування конфіскованих коштів до спецфонду, які на 1 жовтня надійшли обсягом 1,561 млрд грн, але не передбачені плановими показниками доходів держбюджету зі спрямування 524 млн грн на облаштування військових комісаріатів… і 1,361 млрд грн – Укравтодору”, – пояснила з парламентської трибуни член комітету з питань бюджету Леся Забуранна (фракція “Слуга народу”).
Окрім цього, законопроект передбачає перерозподіл коштів за деякими бюджетними програмами.
