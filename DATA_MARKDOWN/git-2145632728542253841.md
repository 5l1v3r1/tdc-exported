
# Sonda Voyager 2 a NASA a transmis primele date de dincolo de Sistemul nostru Solar

Published at: **2019-11-04T22:00:00+00:00**

Author: **Redactia Descopera.ro**

Original: [DESCOPERĂ](https://www.descopera.ro/stiinta/18542372-sonda-voyager-2-a-nasa-a-transmis-primele-date-de-dincolo-de-sistemul-nostru-solar)

La aproape un an de la ieşirea din Sistemul nostru Solar, sonda Voyager 2 a NASA, lansată în urmă cu 42 de ani, a transmis primele informaţii din spaţiul interstelar.
Lansate în vara anului 1977, sondele Voyager 1 şi Voyager 2 au călătorit prin Sistemul nostru Solar, transmiţând cantităţi uriaşe de date despre acesta. Ambele sonde au trecut de cea mai îndepărtată planetă pitică, Pluto, şi au trecut apoi în spaţiul interstelar, Voyager 1 în 2012, iar Voyager 2 în noiembrie anul trecut, potrivit Mediafax.
Într-o serie de cinci studii publicate luni în Nature Astronomy, cercetătorii de la California Institute of Technology, care se ocupă de misiunea Voyager 2, au prezentat primele date transmise de sondă după ieşirea din Sistemul Solar, care dezvăluie noi caracteristici ale zonei frontaliere, heliosfera. Noile descoperiri confirmă faptul că Voyager 2 a intrat oficial în spaţiul interstelar pe 5 noiembrie 2018, la o distanţă de 119 unităţi astronomice (de 119 ori distanţa dintre Terra şi Soare).
La trecerea în spaţiul interstelar, instrumentele de pe sondă au detectat modificări ale razelor cosmice, ale densităţii plasmei, încărcăturii particulelor şi câmpurilor magnetice.
Voyager 2 a trecut frontiera prin altă poziţie decât Voyager 1, iar cercetătorii au putut astfel să înţeleagă mai bine asemănările şi deosebirile din heliosferă, bula de vânturi solare supersonice care încapsulează Sistemul nostru Solar.
