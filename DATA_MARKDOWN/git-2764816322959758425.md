
# ČSOB a Poštovní spořitelna dnes spouštějí Apple Pay a Google Pay

Published at: **2019-11-05T09:14:08+00:00**

Author: **Lukáš Václavík**

Original: [Cnews.cz](https://www.cnews.cz/csob-postovni-sporitelna-apple-google-garmin-pay)


        VŠECHNY FOTOGRAFIE
      
Druhá největší česká banka dnes výrazně rozšířila podporu pro placení pomocí chytrých mobilů a hodinek. ČSOB spouští najednou tři platební služby: Apple Pay, Garmin Pay a Google Pay. Totéž platí pro Eru / Poštovní spořitelnu, která fakticky běží na bankovních systémech ČSOB. Spuštění zatím nebylo oficiálně potvrzeno a banka ještě neaktualizovala web, první klienti ale potvrzují, že novinky už jedou.
Nepříjemným omezením je však to, že zmíněné „Paye“ momentálně fungují jen s debetními a kreditními kartami MasterCard. Na své facebookové stránce banka uvádí, že Visy budou funkční až na začátku roku 2020.
ČSOB byla mimochodem první bankou, která u nás spustila univerzální bezkontaktní placení pomocí mobilu s NFC bez vazby na speciální SIM od operátora. V roce 2016 nabídla svým klientům a těm s Erou androidovou aplikaci NaNákupy, pomocí níž bylo možné (a stále je) platit na terminálech, které akceptují bezkontaktní karty a nálepky. Letos v létě bank uvedla, že až spustí Google Pay, NaNákupy postupně skončí.
TIP: Velký přehled českých bank podporujících bezkontaktní placení pomocí mobilu
ČSOB měla v roce 2018 celkem 3,6 milionu klientů a po České spořitelně je druhou největší finanční institucí v Česku. Apple Pay a Google Pay však spouští mezi posledními.
Aktualizováno (13:09): ČSOB ještě nevydala tiskovou zprávu, ale na webu již publikovala stránky věnované právě spuštěným službám Apple Pay, Garmin Pay i Google Pay.

        VŠECHNY FOTOGRAFIE
      

        Článek průběžné aktualizujeme…
      
