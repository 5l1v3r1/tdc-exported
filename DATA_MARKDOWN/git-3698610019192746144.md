
# АМКУ розслідує надання пільг аеропорту Бориспіль

Published at: **2019-11-05T00:31:00+00:00**

Author: ****

Original: [DT.ua](https://dt.ua/ECONOMICS/amku-rozsliduye-nadannya-pilg-aeroportu-borispil-328479_.html)

АМКУ проводить розслідування щодо Міністерства інфраструктури України, яке своїм наказом порушило умови для конкуренції, встановивши занижені ставки за послуги з аеронавігаційного обслуговування повітряних суден у повітряному просторі України.
Для того, щоб авіакомпанія здійснила посадку в певному аеропорту України, вона повинна сплатити відповідний державний збір (ставку) за обслуговування повітряного судна Украероруху (організації, відповідальній за здійснення польотів над територією України), а розміри цих ставок своїм наказом визначає та затверджує Міністерство інфраструктури.
Ці збори (ставки) були однакові для всіх авіакомпаній незалежно від того, де знаходиться аеропорт - у Києві, Борисполі, Львові чи Одесі. Однак Міністерство вирішило внести зміни в свій наказ, встановивши, зокрема, одиничну ставку плати за послуги з аеронавігаційного обслуговування на підході та в районі аеродрому в розмірі 210,0 євро для міжнародного аеропорту "Бориспіль" і - 411,0 євро для всіх інших аеропортів країни.
Ще на стадії розробки проекту наказу Комітет неодноразово застерігав Мінінфраструктури, що встановлення таких ставок має ознаки надання одному аеропорту пільг чи переваг, які ставлять його у привілейоване становище порівняно з іншими аеропортами, що призводить до порушення антимонопольного законодавства.
Крім того, в Комітет звернулася Асоціація "Аеропорти України", учасниками якої є 20 аеропортів України, і поскаржилася, що Мінінфраструктури своїм наказом створює для аеропорту "Бориспіль" привілейоване становище порівняно з іншими аеропортами.
Враховуючи викладене, Комітет розпочав розгляд справи про антиконкурентні дії Мінінфраструктури. Розслідування у справі триває.
Раніше у Мінінфраструктури повідомили про плани запустити в аеропорт Бориспіль метро.
