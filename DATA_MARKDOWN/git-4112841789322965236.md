
# Streamer sa na videu rozplakal po tom, čo mu dal Fornite doživotný ban kvôli cheatovaniu

Published at: **2019-11-05T07:46:00+00:00**

Author: **Daniel Mikolášik**

Original: [REFRESHER](https://refresher.sk/76227-Streamer-sa-na-videu-rozplakal-po-tom-co-mu-dal-Fornite-dozivotny-ban-kvoli-cheatovaniu)


        Fanúšikovia youtubera dokonca spustili kampaň #FreeJarvis v nádeji, že prinútia Fortnite, aby prehodnotil svoj zákaz.
      
Známy britský youtuber a streamer FaZe Jarvis sa vo svojom najnovšom videu, v ktorom sa prihovára fanúšikom a vysvetľuje, čo sa mu stalo, rozplakal na kameru. Vývojár Epic Games, pod ktorého spadá aj jedna z najpopulárnejších videohier - Fortnite, dal mladíkovi ban. 17-ročný Brit mal totiž v hre cheatovať.
Jarvis pravidelne vysielal naživo ako hrá Fortnite. Vo videohre však používal tzv. aimboty – podvodné programy používané hráčmi akčných online hier, umožňujúce rýchle zvyšovanie hráčovho skóre vďaka použitiu nepovolených prostriedkov. Ich funkcia je založená na automatickom mierení zbrane na cieľ.
To však po čase hra samozrejme odhalila a automaticky mu dala ban. Nie však hocijaký. Jarvis má doživotný zákaz hrať Fortnite či podieľať sa na akýchkoľvek konferenciách v súvislosti s touto hrou. Youtuber v emotívnom videu vysvetľuje, že netušil, aké následky môže mať používanie cheatov, keďže v inej hre ich nikdy nepoužil.
