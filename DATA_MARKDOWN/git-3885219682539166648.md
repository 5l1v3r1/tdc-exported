
# טייס סיני הכניס אישה לתא הטייס - ואיבד את רשיון הטייס

Published at: **2019-11-05T13:53:00+00:00**

Author: **סוכנויות הידיעות**

Original: [וואלה! חדשות](https://news.walla.co.il/item/3321846)

טייס סיני איבד את רשיון הטיס שלו אחרי שאפשר לנוסעת להיכנס לתא הטייס - כך דיווחו כלי תקשורת במדינה. התמונה צולמה בינואר בטיסה של חברת "אייר גווילין" מהעיר גווילין ליגנז'ו, אבל היא זכתה לתהודה השבוע ובעקבות החליטו בחברה לסלקו. החברה אמרה כי הוא הפר את תקנות הבטיחות, כשאפשר לאישה לשבת בתא הטייס עם כיבוד.
בתמונה, ששותפה במקבילה הסינית של טוויטר, "וויבו", נראתה האישה עושה סימן "וי", מחווה פופולרית בסין, תחת הכיתוב: "תודה לקפטן, אני כל כך שמחה". לפי אתר מקומי, היא ככל הנראה עוברת הכשרה כדיילת באוניברסיטה המקומית.
החברה לא אמרה אם התמונה צולמה בזמן הטיסה, אך טייסים סינים ומומחים אמרו כי נראה שאכן כך היה. על הטייס, ששמו לא פורסם, נאסר לטוס שוב, אך לא ברור אם הוא פוטר לחלוטין מהחברה.
לפי תקנות מינהל התעופה של סין, נוסעים לא מורשים להיכנס לתא הטייס ללא אישור מיוחד או תחת נסיבות "הכרחיות". גורמי צוות אחרים שהיו מעורבים באירוע "הושעו ללא הגבלת זמן" במקביל להמשך החקירה.
"ביטחון הנוסעים הוא תמיד בעדיפות עליונה עבור 'אייר גווילין'. אנו נוקטים גישה של אפס סובלנות ביחס להתנהגות לא ראויה ולא מקצועית שעלולה לסכן את בטיחות הטיסה", מסרו בחברה. בשנה שעברה השעתה חברת התעופה הסינית דונגאי טייס למשך שישה חודשים, וביטלה את רישיון מדריך הטיס שלו, אחרי שאפשר לאשתו להיכנס לתא הטייס.
