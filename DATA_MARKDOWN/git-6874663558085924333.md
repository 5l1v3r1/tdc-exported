
# חוקר: להיכנס לבזק היתה טעות? אלוביץ': טעות חיי

Published at: **2019-11-07T00:00:00+00:00**

Author: **ליטל דוברוביצקי ותומר גנון**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773253,00.html)

חקירותיו של שאול אלוביץ' ביולי 2017 ברשות ניירות ערך, עסקו בשתי פרשיות מרמה לכאורה שלו מול בזק. הראשונה, עיוות הדו"חות הכספיים על מנת לשלשל לכיסו 170 מיליון שקל, ובחישה בוועדות הבלתי תלויות שבהן החזיק חפרפרת, מזכירת החברה לינור יוכלמן, כדי שתדליף לו מידע. בכל הקשור לפרשה שבה מנכ"לית בזק סטלה הנדלר זומנה לבסוף לשימוע לפני כתב אישום, מרמה והפרת אמונים מול משרד התקשורת, אלוביץ' חזר וטען שלא היה בקשר עם מנכ"ל משרד התקשורת שלמה פילבר, לא קיבל ממנו מסמכים ולא פעל מולו.
לכתבות נוספות בנושא: 
התזה של החוקרים, שלבסוף צצה והוטחה בו רק בתיק 4000, היתה ברורה: אלוביץ' לא צריך בכלל לדבר עם פילבר. בשביל זה יש את הנדלר. הוא עסוק במתן שוחד לכאורה לראש הממשלה, בנימין נתניהו, באמצעות סיקור מלטף באתר וואלה, על מנת שנתניהו יורה לפילבר לדאוג לאינטרסים שלו. "אתה מדבר עם פילבר?", שאל את אלוביץ' החוקר ליאור שפיץ. 
אלוביץ': "לא, רק סטלה מדברת עם פילבר".
חוקר: "אתה מכיר התכתבויות עם פילבר?"
אלוביץ': "ברור שהיו התכתבויות. הוא כותב מכתב מקבל תשובה".
חוקר: "הוא שולח טיוטות?"
אלוביץ': "אין טיוטות רק מכתבים".
חוקר: "אתה שלחת מישהו לדבר עם פילבר לפני שהמכתבים יצאו?"
אלוביץ': "לא. זה נשמע קן הקוקיה מה שאתה מנסה לעשות לי עכשיו. איך הגענו לפילבר? לא דיברתי עם פילבר, לא התעסקתי עם פילבר. אלף פעם אני אגיד לך אותו דבר".
חוקר: "על מה כן דיברת איתו?"
אלוביץ': "על ההפרדה המבנית, כשהוא לבקר בחברה. תשאל את אדון פילבר. כשאני אומר בוקר טוב, הוא יגיד לך: פרטנר אומרים שיפשטו את הרגל אם אני מבטל את ההפרדה המבנית".
חוקר: "יכול להיות שפילבר יושב עם סטלה הנדלר על טיוטת המכתב של ביטול חובת ההפרדה המבנית?"
אלוביץ': "לא. לפי דעתי ככה לא מתנהל משרד. לא מאמין שהיא ישבה איתו".
חוקר: "אין מדיניות תקשורת פתוחה עם פילבר?"
אלוביץ': "אין מדיניות תקשורת פתוחה עם אף אחד".
חוקר: "אז למה טיוטות נשלחות מהמייל של פילבר?"
אלוביץ': "לא יודע".
חוקר: "מה ידעת על המיילים בין סטלה לפילבר?"
אלוביץ': "לא ידעתי. אתה יודע ממי נפגעתי אישית, אבל אמיתי? היתה לי פגישה אחת עם אבי ברגר והרן לבאות. היה פגישה של צעקות, שלוש שעות, קמתי מהפגישה הזאת, אמרתי, לא יראו אותי איתם".
כאשר אלוביץ' נחקר במשטרה בפברואר 2018, כשהפרשה כבר הפכה לפרשת וואלה־בזק, הוא נשאל: "אם אנחנו שואלים אותך: כמה אדון שאול אלוביץ' הזה שווה היום בשוק. כלומר, אנחנו יודעים שבזק בקשיים ויש חובות ביורוקום, במיוחד. אם אתה מוכר את כל המניות שלך, את כל הדברים שלך - אתה בפלוס או במינוס? לא הרצת את המחשבה הזו בראש?"
אלוביץ': "לא. אני איבדתי את כל העסקים שלי... לא יישאר לי אף עסק, חסכונות אין לי כמעט בכלל".
חוקר: "איך אתה מגיע למצב כזה?"
אלוביץ': "אז אני אגיד לך איך... מאז שנרכשה קבוצת בזק אז כל תשומת הלב שלי הייתה על חברות הבת של בזק – כך לבזק, כבר לא היה לי זמן לנהל. יורוקום הוזנחה ובטח ששאול אלוביץ' הוזנח. לא משכתי משכורת מבזק. לא משכתי אפילו שקל אחד".
בהמשך החקירה שואל החוקר את אלוביץ': "אז אם אתה מסכם כאילו מבחינה עסקית, להיכנס לבזק היתה טעות?".
אלוביץ' השיב: "טעות חיי. מי צריך את השטות הזאת?"
בהמשך שואל החוקר את אלוביץ': "מידיעה שראש הממשלה, והוא היה באיזושהי תקופה גם שר התקשורת צריך לחתום ולאשרר כול מיני עסקאות שקשורות לבזק, ומצד שני ראש הממשלה בא אליך ואומר: תשמע הסיקור ככה וככה... הוא מצפה למשהו... לא ראית בזה איזשהו משהו לא תקין?
אלוביץ': "אז אני אומר לך שהוא לא מצפה לכלום".

        "לא הייתי מנחש"
      
באחד השלבים בחקירה שואל החוקר את אלוביץ' אם רצות לו מחשבות איך יוצאים "מהסיפור הזה" ואלוביץ' משיב: "לא, אני לא מבין איך אני בכלל בסיפור הזה. אם היית אומר לי לפני זה, תנחש אלף ואחד דברים שיכולים לקרות לך בחיים את הדבר הזה לא הייתי מנחש". בשלב זה החוקר אומר לשאול שאומרים עליו שהוא אדם שקול ואלוביץ' משיב: "אני באמת כזה. אני לא זז בלי שמונה עורכי דין מסביבי העיקר לא לעשות טעות. ההוצאה הכי גדולה שלי היא עורכי דין".
חוקר: "אז יכול להיות שהלחץ כן עשה לך דברים..."
אלוביץ': אני לא עשיתי שום דבר. נו עזוב, אנחנו נראה את זה בסוף. ...לא תמצא בן אדם אחד בישראל שיגיד שאני סידרתי או דפקתי או רימיתי אותו... את כל הרכוש שלי הפסדתי בבזק".
חוקר: "ואיך עשית את הכסף?"
אלוביץ': "רק בעבודה קשה".
חוקר: "התחלת מהכי למטה כמעט".
אלוביץ': "נכון וגמרתי הכי למטה...אני אשמח שאני אהיה בלי כלום".
חוקר: "יש מצב שתישאר אדם מהרחוב בלי...".
אלוביץ': "אני כבר לא אהיה בן אדם מהרחוב. אני כבר... צבעו אותי כבר".

        "האמת שלכם לא אמיתית"
      
ב־27 בפברואר 2018 מתקיימת חקירה טעונה שמצביעה על המתח שנוצר בין שאול אלוביץ' לחוקריו. "אתם רוצים שאני אספר אמת שלא היתה ולא נבראה", הטיח בחוקרים. החוקר שלל את דבריו.
אלוביץ': "האמת שלכם לא אמת אמיתית... אתה שותל דברים שאתה רוצה שיהיה בהקלטה. לא היה ולא נברא, לא סגרתי עם נתניהו כלום, לא דיברתי עם נתניהו על בזק. לא ביקשתי מנתניהו שום דבר על בזק. טוב?"
חוקר: "לא טוב".
אלוביץ': "לא טוב. לא מתאים לך".
חוקר: "מה לעשות".
ובהמשך, אמר חוקר: אתה מסובך מכל הכיוונים... אתה מוסר גרסאות שעדיף כבר היה לדבר על חלליות".
אלוביץ': אבל מה אתה רוצה שאני אמציא דברים".
בהמשך אומר החוקר: "אתה עומד פה עכשיו כמו אחרון החשודים העבריינים ומוכר לנו לוקשים... איך סיכנת את בזק שלך בשביל להיות נחמד עם שרה?"
אלוביץ': "מי העלה על דעתו שמסכנים את בזק ...ואם הייתי מעלה על דעתי שאני אשב מולך אז לא הייתי עושה כלום. אתה לא יודע את זה? לא שרה ולא נעליים. ...מספיק, אני אומר לך שאני לא ישנתי כל הלילה. אני אומר לך שאני עייף. אני מבקש להפסיק".
מעוה"ד ז'ק חן ומיכל רוזן־עוזר המייצגים את בני הזוג אלוביץ', לא נמסרה תגובה.
