
# Mutare importantă pe piaţa de smartphone-uri: Huawei ar putea avea din nou acces la Android

Published at: **2019-11-04T10:17:34+00:00**

Author: **Adrian Popa**

Original: [Ziarul Financiar](https://www.zf.ro/eveniment/mutare-importanta-pe-piata-de-smartphone-uri-huawei-ar-putea-avea-din-nou-acces-la-android-18537796)

Companiile americane vor primi licenţe pentru a colabora cu Huawei „foarte curând”, a declarat Secretarul Comerţului din SUA, Wlibur Ross, pentru agenţia de ştiri Bloomberg
Preşedintele american Donald Trump a anunţat în luna iunie a acestui an că mai multe companii americane vor primi licenţe care le vor permite să colaboreze cu compania chineză Huawei, dar acest lucru nu s-a întâmplat încă. Situaţia se va schimba, iar licenţe vor fi acordate „foarte curând”, potrivit lui Ross, care a adăugat că au fost depuse 260 de cereri.
Huawei a fost introdusă de autorităţile americane pe o listă a companiilor care nu pot face afaceri cu firme din SUA fără persmisiunea guvernului.
Este posibil ca şi Google să primească licenţă, iar sistemul de operare Android, dezvoltat de companie, să fie din nou disponibil pentru modelele viitoare de smartphone-uri marca Huawei.
Din cauza restricţiilor impuse de Washington, producătorul asiatic a fost nevoit să lanseze cel mai nou smartphone vârf de gamă din portofoliul său, Huawei Mate 30, fără serviciile Google. Din această cauză, terminalul nu a fost lansat oficial pe pieţele vestice.
În ciuda acestor probleme, Huawei a fost jucătorul care a consemnat cea mai mare creştere pe piaţa de smartphone-uri în cel de-al treilea trimestru al acestui an. Compania a livrat 66,7 milioane de smartphone-uri în intervalul iulie - septembrie 2019, în creştere cu 29% faţă de perioada similară din 2018, potrivit firmei de cercetare a pieţei Strategy Analytics.
Performanţa bună a companiei asiatice a ajutat şi la creşterea pieţei globale de smartphone-uri în perioada amintită, după o perioadă lungă de declin. În cel de-al treilea trimestru al acestui an, au fost livrate 366,3 milioane de smartphone-uri, mai multe cu 2% decât în perioada similară a anului trecut.
