
# In Liguria le forti piogge hanno provocato allagamenti e cedimenti stradali

Published at: **2019-11-03T10:59:03+00:00**

Author: ****

Original: [Il Post](https://www.ilpost.it/2019/11/03/maltempo-liguria-piogge/)

In Liguria le piogge intense stanno provocando diversi danni, anche se finora non ci sono notizie di feriti. Nel Levante Ligure, tra Casarza Ligure e Riva Trigoso, è esondato il torrente Petronio, mentre il livello del fiume Vara, nella provincia della Spezia, si è alzato in maniera preoccupante. Anche nel comune di Moneglia (Genova) ci sono stati diversi problemi causati dalla pioggia, che hanno costretto le autorità a chiudere diverse strade e la galleria.
Nel Ponente Ligure ci sono stati diversi allagamenti. Nell’entroterra di Sanremo, ha scritto Repubblica, si è aperto un cratere sulla strada dei Due Valloni e a Ventimiglia diversi alberi sradicati dal vento si sono schiantati contro le auto parcheggiate per strada. A Lavagna (Genova), una tromba d’aria ha scoperchiato il tetto di alcune case.
