
# Viste fram kjæresten på rød løper

Published at: **2019-11-01T20:06:04+00:00**

Author: **Vilde Holta Røssland**

Original: [Dagbladet.no](https://www.dagbladet.no/kjendis/viste-fram-kjaeresten-pa-rod-loper/71774877)

Da den nye, norske skrekkfilmen «De dødes tjern» hadde premiere på Colosseum kino i Oslo fredag kveld, var Jakob Schøyen Andersen (29) et selvsagt navn på gjestelista. Han er nemlig en av hovedrolleinnehaverne, og har rollen som Bernhard i filmen.

        Med seg på den røde løperen hadde han kjæresten Caroline Navestad (26). De har vært sammen i litt over ett år, og kunne overfor Dagbladet røpe hvordan de møtte hverandre.
      
- Vi møttes på gata, i Torggata på en helt vanlig hverdag, sier Navestad.
Duoen er også samboere.
Navestad, som er utdannet danser ved Ballettakademien i Stockholm, gledet seg stort til å se filmen, selv om hun ikke liker skrekkfilmer. Schøyen Andersen hadde imidlertid planen klar for hvordan han skulle «passe på» henne under visningen.
- Jeg skal sørge for å skremme henne dobbelt så mye, lo komikeren.
Filmen som i kveld hadde premiere er en nyinnspilling av «De dødes tjern» fra 1958, som var inspirert av romanen med samme navn - skrevet av forfatter André Bjerke i 1942.
En vennegjeng reiser til familiehytta til rollefiguren Lillian, spilt av Iben Akerlie (31) for å ta farvel med hytta og selge stedet - men etter ankomst begynner brått mystiske ting å skje.
I tillegg til Jakob Schøyen Andersen og Iben Akerlie, er Sophia Lie, Patrick Walshe McBride, Jonathan Harboe, Elias Munk og Ulrik von der Esch på rollelista. Å ha roller i nyinnspillingen av filmklassikeren, synes de to førstnevnte var gøy.
- Det var veldig, veldig hyggelig. En morsom utfordring, fortalte Schøyen Andersen, som for øvrig er sønnen til komiker Hege Schøyen (62) og jazzbassist Arild Andersen (74).
Filmen ble spilt inn i fjor sommer, ved et tjern langt inn i Krokskogen.
- Det var helt fantastisk. Beste sommeren i livet, også var det så varmt, det var så deilig, sa Akerlie, før Schøyen Andersen kastet seg på:
- Det var den 30-graders-sommeren, så vi gikk rundt og svetta hele tida.
Ingen av de to har sett originalfilmen, men det har derimot Sophia Lie.
Filmen har fått noe lunkne tilbakemeldinger fra anmelderne, og nå gjenstår det altså å se hva det norske kinopublikummet vil synes.
Dagbladets anmelder har trillet en toer på terningen, og oppsummerer «De dødes tjern» som en «standard dusinvareskrekkfilm, ikke den særegne skogsgrøsseren den kunne vært», som en «bortkastet mulighet».
VG og NRKs Filmpolitiet har på sin side gitt filmen en treer på terningen.
