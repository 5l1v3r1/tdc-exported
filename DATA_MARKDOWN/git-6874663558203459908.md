
# אל על תשיק אתר קניות בנקודות לחברי מועדון

Published at: **2019-11-03T00:00:00+00:00**

Author: **תומר הדר**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3772951,00.html)

אל על נערכת להשקת אתר קניות חדש, בו יוכלו לקוחת החברה לרכוש מוצרים באמצעות נקודות; כך לפי דיוור ששלחה החברה היום (א') ללקוחות החברים במועדון הנוסע המתמיד.
על פי לשון פניית אל על ללקוחות, מדובר ב"אתר עבור חברי מועדון הנוסע המתמיד, בו אפשר לקנות כל מוצר בעבור נקודות: מזוודות, גאדג'טים, אזניות ועוד אינספור מוצרי אלקטרוניקה ופנאי".
בנוסף מתבקשים לקוחות הנוסע המתמיד של אל על לסייע לחברה במציאת שם לאתר החדש: FLY SHOP, FLY STORE, POINT SHOP או FLY MALL. בכך מצטרפת אל על לחברות תעופה דוגמת לופטהאנזה, המציעות ללקוחות לרכוש מוצרים באמצעות קטלוג ה-FLY SHOP בו ניתן לרכוש נקודות באמצעות מועדון 'מיילס אנד מור'.
יש לציין כי כבר היום ניתן לרכוש מוצרים מסוימים באמצעות נקודות של אל על, כמו למשל נופשים במלונות או זיכויי השכרת רכב, ולעתים גם מוצרי חשמל או קמפינג באמצעות רכישת שוברים - אך החברה אינה משווקת כיום ישירות מוצרים שניתן לרכוש בנקודות.
