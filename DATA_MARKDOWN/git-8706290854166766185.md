
# Αυτή ήταν η “ταρίφα” για τους μετανάστες που εντοπίστηκαν μέσα στο φορτηγό - ψυγείο στην Ξάνθη

Published at: **2019-11-05T14:39:00+00:00**

Author: ****

Original: [enikos.gr](http://www.enikos.gr/society/682421/afti-itan-i-tarifa-gia-tous-metanastes-pou-entopistikan-mesa-sto-)

Από 2.500 ευρώ έκαστος φέρονται, σύμφωνα με δημοσίευμα της εφημερίδας "Καθημερινή", να είχαν πληρώσει στους δουλεμπόρους οι 41 μετανάστες που εντοπίστηκαν το πρωί της Τρίτης να είναι στοιβαγμένοι σε φορτηγό ψυγείο στην Ξάνθη, όπως κατέθεσαν στους αστυνομικούς που τους ανέκριναν μετά τη σύλληψή τους. Είπαν ακόμα ότι είχαν ξεκινήσει το ταξίδι τους από την Τουρκία και είχαν προορισμό τους τη Θεσσαλονίκη.
Το φορτηγό ψυγείο εντοπίστηκε στις 8.30 το πρωί της Δευτέρας στην Εγνατία Οδό, κοντά στα διόδια Ιάσμου. Στελέχη της Διεύθυνσης Αστυνομίας Ξάνθης έκαναν σήμα στον οδηγό του φορτηγού να σταματήσει θεωρώντας το όχημα ύποπτο για μεταφορά παράτυπων μεταναστών. Ο 40χρονος οδηγός συμμορφώθηκε στις υποδείξεις των αστυνομικών και ακινητοποίησε το φορτηγό. Επρόκειτο για υπήκοο Γεωργίας, ο οποίος ωστόσο δεν είχε δίπλωμα οδήγησης.
Στη συνέχεια οι αστυνομικοί έκαναν έρευνα στο φορτηγό ψυγείο και βρήκαν στοιβαγμένους 41 μετανάστες και πρόσφυγες. Οι 39 από αυτούς είναι υπήκοοι Αφγανιστάν, ένας Συρίας και ένας Ιράν. Οι 8 απ’ αυτούς μεταφέρθηκαν στο νοσοκομείο Ξάνθης για τις πρώτες βοήθειες, καθώς δήλωσαν ότι αντιμετωπίζουν αναπνευστικά προβλήματα λόγω έλλειψης οξυγόνου. Οι υπόλοιποι κρατούνται στο hotspot της Ξάνθης.
Αστυνομικές πηγές διευκρίνισαν ότι το σύστημα ψύξης του φορτηγού βρισκόταν εκτός λειτουργίας. Το όχημα ανήκει σε εταιρεία με έδρα τη Βουλγαρία και είχε βουλγαρικές πινακίδες κυκλοφορίας. Ο 40χρονος Γεωργιανός οδηγήθηκε στον Εισαγγελέα Ξάνθης, ενώ την περαιτέρω έρευνα για το συμβάν ανέλαβε το Τμήμα Συνοριακής Φύλαξης Ξάνθης.
Παρόμοιες απόπειρες διακίνησης μεταναστών στην ίδια περιοχή αποκαλύφθηκαν και τα προηγούμενα εικοσιτετράωρα. Ενδεικτικά, το πρωί της Κυριακής αστυνομικοί συνέλαβαν 48χρονο Γάλλο, που μετέφερε με βαν 4 παράτυπους μετανάστες από τη Σρι Λάνκα. Εντοπίστηκε αρχικά στην επαρχιακή οδό Κομοτηνής - Ξάνθης και ακινητοποιήθηκε έπειτα από καταδίωξη κοντά στον οικισμό Κιμμερίων.
Ακόμη τρεις υποθέσεις καταγράφηκαν τις δύο πρώτες ημέρες του Νοεμβρίου σε Κομοτηνή, Ξάνθη και Καβάλα. Συνελήφθησαν τέσσερις διακινητές-οδηγοί Ι.Χ. και 15 παράτυποι μετανάστες.
