
# Τράπεζες : Καταργούνται προμήθειες και χρεώσεις

Published at: **2019-11-01T17:08:15+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/society/trapezes-katargountai-promitheies-kai-xreoseis/)

Ένα βήμα πίσω κάνουν οι τράπεζες σε σχέση με τις αυξήσεις στις προμήθειες που είχαν προαναγγείλει προ εβδομάδων.
Η Εθνική Τράπεζα, η Τράπεζα Πειραιώς, η Eurobank και η Alpha Bank ανακοίνωσαν  απαλλαγή από χρεώσεις ανάληψης μετρητών σε ορισμένα νησιά, καθώς και καταργήσεις σε χρεώσεις, όπως η επανέκδοση PIN.

        Διαβάστε ακόμη : Προσφυγικό : Αποκαλυπτικό ρεπορτάζ του BBC στους προσφυγικούς καταυλισμούς του Αιγαίου
      
Οι αλλαγές αυτές έρχονται μετά από συνάντηση εκπροσώπων του τραπεζικού κλάδου με τον Κυριάκο Μητσοτάκη, όπου συμφώνησαν να μην προχωρήσουν σε μεγάλες αναπροσαρμογές στις προμήθειές τους.
Δείτε τις αλλαγές ανά τράπεζα:
Η Εθνική Τράπεζα ανακοίνωσε ότι αναπροσαρμόζει τις προμήθειες των τραπεζικών εργασιών της ως εξής:
Όπως σημειώνεται στη σχετική ανακοίνωση, η Εθνική Τράπεζα ενθαρρύνει την αύξηση των ηλεκτρονικών συναλλαγών, γεγονός που συνεπάγεται τον περιορισμό χρήσης μετρητών και αποτελεί τάση που παρατηρείται διεθνώς και είναι προς όφελος της επίσημης οικονομίας.
«Η Εθνική Τράπεζα παραμένει σε εγρήγορση σε σχέση με τις χρεώσεις και παράλληλα εργάζεται συστηματικά για τη βελτίωση της εμπειρίας των πελατών της σε όλα τα κανάλια εξυπηρέτησής τους», καταλήγει στην ανακοίνωσή της.
Η Τράπεζα Πειραιώς ανακοινώνει ότι οι πελάτες της δεν θα έχουν οποιαδήποτε επιβάρυνση κατά την ανάληψη μετρητών μέσω Αυτόματων Ταμειολογιστικών Μηχανών (ATM) τρίτων Τραπεζών στα νησιά όπου η ίδια δεν διατηρεί δικό της ΑΤΜ. Το κόστος ανάληψης που επιβάλλει ο πάροχος του ΑΤΜ στις περιπτώσεις αυτές, απορροφάται εξολοκλήρου από την Τράπεζα Πειραιώς.
Επιπλέον, η Τράπεζα Πειραιώς μηδενίζει το κόστος σειράς εργασιών μέσω ΔΙΑΣ σε ΑΤΜ τρίτων τραπεζών, όπως:
Εκτός από τις παραπάνω ρυθμίσεις, η τράπεζα επανεξετάζει την τιμολογιακή της πολιτική και σε άλλες προσφερόμενες υπηρεσίες.
Σύμφωνα με τη σχετική ανακοίνωση, «υπενθυμίζεται ότι, τόσο οι αναλήψεις όσο και οι προαναφερθείσες εργασίες, παρέχονται ανέξοδα για τους πελάτες της Τράπεζας Πειραιώς στο δίκτυό της. Ταυτόχρονα, η Τράπεζα συνεχίζει να επενδύει για ακόμα καλύτερες υπηρεσίες και προϊόντα για τους πελάτες της».
Μετά την απόφαση του περασμένου Σεπτεμβρίου να καταργήσει τις χρεώσεις για ανάληψη μετρητών από ΑΤΜ άλλης τράπεζας σε 16 απομακρυσμένες νησιωτικές περιοχές, η Eurobank  αποφάσισε να επεκτείνει την απορρόφηση του εν λόγω κόστους σε επιπλέον 14 απομακρυσμένες περιοχές της Ελλάδας, με άμεση ισχύ.
Συγκεκριμένα, οι 14 νέες περιοχές είναι οι εξής: Λέρος, Νίσυρος, Χάλκη, Ικαρία, Αγαθονήσι, Ανάφη, Κίμωλος, Φολέγανδρος, Μεγανήσι, Ύδρα, Μέθανα, Αγκίστρι, Κέα, και Ελαφόνησος.
Ως εκ τούτου καλύπτονται συνολικά 30 απομακρυσμένες περιοχές της Ελλάδας, επιβεβαιώνοντας ότι η τράπεζα παρεμβαίνει και θα συνεχίσει να παρεμβαίνει όπου διαπιστώνεται ότι προκύπτει ανάγκη.
Οι πελάτες της Eurobank έχουν τη δυνατότητα δωρεάν ανάληψης χρημάτων από τα 966 ΑΤΜ που διαθέτει η Τράπεζα σε όλη την Επικράτεια, καθώς και από τα 657 καταστήματα ΕΛΤΑ σε όλη τη χώρα, κατά τις εργάσιμες ώρες και ημέρες, μόνο με την επίδειξη της αστυνομικής τους ταυτότητας.
Τέλος, η τράπεζα στην ανακοίνωσή της αναφέρει ότι από σήμερα Παρασκευή 1 Νοεμβρίου προχωρεί στην κατάργηση της προμήθειας επανέκδοσης προσωπικού κωδικού PIN χρεωστικών καρτών.
Σε κατάργηση των χρεώσεων για ανάληψη μετρητών από ΑΤΜ άλλων τραπεζών προχωρά η Alpha Bank σε 16 νησιωτικές περιοχές όπου δεν λειτουργεί δικό της Κατάστημα ή ΑΤΜ, απορροφώντας την προμήθεια (Direct Access Fee-DAF) που έχουν καθιερώσει πανευρωπαϊκά όλα τα τραπεζικά ιδρύματα, για τις συγκεκριμένες συναλλαγές.
Η εφαρμογή των μηδενικών χρεώσεων θα ξεκινήσει από τις 11 Νοεμβρίου και αφορά στα νησιά Αγ. Ευστράτιος, Αγαθονήσι, Αλόννησος, Ανάφη, Δονούσα, Ηρακλειά, Θηρασιά, Καστελλόριζο, Κίμωλος, Σαμοθράκη, Σίκινος, Σκύρος, Σχοινούσα, Οινούσσες, Χάλκη και Ψαρά.
Η Τράπεζα, η οποία σήμερα διατηρεί το μεγαλύτερο Δίκτυο Καταστημάτων στους νησιωτικούς νομούς της χώρας, με την απόφασή της αυτή αναγνωρίζει εμπράκτως την ανάγκη ελάφρυνσης των Πελατών της σε περιοχές όπου δεν έχουν την αντικειμενική δυνατότητα να επιλέξουν το δικό της Δίκτυο Καταστημάτων ή ΑΤΜ.
Στο πλαίσιο της ανταποδοτικότητας έναντι των τοπικών κοινωνιών, η Alpha Bank εξετάζει την επέκταση του μέτρου και σε άλλες ακριτικές – απομακρυσμένες περιοχές της Ελλάδας.
Παράλληλα, θα συνεχίσει να αναλαμβάνει πρωτοβουλίες για την ενθάρρυνση της πρόσβασης των συναλλασσόμενων στα τραπεζικά δίκτυα, για την ενίσχυση των εναλλακτικών δικτύων και τη μείωση της χρήσης μετρητών.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
