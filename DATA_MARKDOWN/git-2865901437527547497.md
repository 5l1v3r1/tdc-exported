
# Hoze Kalderon otišao u penziju, ali ostaje u košarci

Published at: **2019-11-04T00:00:00+00:00**

Author: ****

Original: [MozzartSport](https://mozzartsport.com/kosarka/vesti/hoze-kalderon-otisao-u-penziju-ali-ostaje-u-kosarci/341614)

Duga i uspešna košarkaška karijera Hozea Kalderona je zvanično okončana. Španski igrač objavio je da se povlači iz košarke, pošto je u međuvremenu prihvatio posao u asocijaciji košarkaša NBA lige. Kako navode američki mediji, biće specijalni asistent izvršnom direktoru, Majklu Robertsu.
Španac, koji je nedavno napunio 38 godina tako je stavio tačku na veoma uspešnu dvadesetogodišnju karijeru koju je započeo davne 1998. godine. U NBA ligu se „preselio“ 2005. godine, a sveukupno je upisao 935 nastupa, uključujući i 40 u plej-ofu.
Nakon što je tri godine proveo u Tau Keramici između 2002. i 2005. godine, Kalderon je prešao u Toronto Raptorse gde je proveo čitavih osam leta, da bi nakon toga imao kratke izlete u Detroit Pistonsima, Dalas Maveriksima, Njujork Niksima, Los Anđeles Lejkersima, Atlanta Hoksima i Klivlend Kavalirsima.
Za sve vreme provedeno u najjačoj košarkaškoj ligi na svetu, Kalderon je u proseku dolazio do 8,9 poena po utakmici uz 5,8 asistencija i 2,4 uhvaćene lopte. Zanimljivo je da je imao veoma visoke procente šuta, pošto je sveukupno mogao da se pohvali sa preciznošću od 47,2%. Sa linije za slobodna bacanja gotovo da nije ni promašivao - imao je neverovatnih 92,9%.
Pored toga što je blistao u NBA ligi, Kalderon je istovremeno imao velikog uspeha i na reprezentativnom polju. U juniorskoj konkurenciji osvojio je brojne medalje, da bi nakon toga u seniorskoj došao do tri odličja na Olimpijskim igrama, jednog zlata na Svetskom prvenstvu, kao i četiri medalje na Evrobasketu (uključujući i jedno zlato). Poslednji put je obukao dres Furije sada već davne 2016. godine.
Kako je i bilo nagovešteno u poslednji nekoliko meseci, španski košarkaš nije uspeo da dođe do novog ugovora, ali je izrazio jaku želju da ostane u SAD-u zbog dece.

        Foto: 
        Reuters
      
