
# Хиляди в Рим на демонстрация в подкрепа на кюрдите

Published at: **2019-11-01T22:45:00+00:00**

Author: **Боряна Павлова**

Original: [Dnes.bg](https://www.dnes.bg/world/2019/11/01/hiliadi-v-rim-na-demonstraciia-v-podkrepa-na-kiurdite.428279)

Около 10 000 души демонстрираха днес в Рим в подкрепа на кюрдите в Сирия и срещу "турската агресия" в Североизточна Сирия, предаде Франс прес.
Сред участниците в протеста имаше няколкостотин кюрди и хиляди италианци от леви организации.
Протестиращите се събраха пред централната гара на Рим и оттам се насочиха към централния площад "Венеция". Начело на шествието вървяха десетина жени, основно кюрдки, които носеха снимки на убити кюрди в Сирия, които те наричаха "мъченици на революцията на Рожава".
Рожава е името на кюрдския регион в Сирия, който се надяваше да стане автономен. Носени бяха и снимки на бойци на сирийските кюрдски милиции "Сили за защита на народа", смятани за терористични от Турция. Тези милиции бяха съюзник за западните сили в тяхната борба срещу терористичната организация "Ислямска държава".
Една от фотографиите бе на 35-годишния Ервин Халаф, който в група цивилни, избити от сирийски бунтовнически милиции, подкрепящи турската армия в началото на нейната офанзива в Сирия. Халаф беше и член на ръководството на Сирийския демократичен съвет, политическо крило на Сирийските демократични сили - кюрдските и арабските сили, които бяха съюзници на Вашингтон в борбата срещу ИД. Убийството на Халаф беше осъдено от Вашингтон.
Демонстрантите в Рим носеха и снимка на Айше Дениз Караджагъл, 25-годишна туркиня, подкрепяла кюрдите и една от героините на битката за сирийския град Кобане през септември 2014 г. Караджагъл беше убита в сблъсък на "Силите за защита на народа" с ИД през май 2017 г. в Ракка в Сирия.
В протеста се включи и голяма група, дошла от Флоренция. Тя носеше снимка на Лоренцо Орсети, 30-годишен тоскански антифашист, присъединил се към кюрдските сили в Северна Сирия и убит в сражение с ИД през март близо до село Багуз.
На площад "Венеция" се състоя митинг, на който се скандираше: "Не на турската война в Североизточна Сирия" и "Да защитим Рожава". На някои плакати, носени от протестиращите, пишеше и "Свобода за Абдуллах Йоджалан", лидера на Кюрдската работническа партия, който от 20 години е в турски затвор. На други плакати пишеше "Свобода на политическите затворници".
