
# Mann (28) drept under sandwich-krangel

Published at: **2019-11-06T01:54:00+00:00**

Author: **Lars Martin Gimse**

Original: [Dagbladet.no](https://www.dagbladet.no/nyheter/mann-28-drept-under-sandwich-krangel/71786785)

En 28 år gammel mann døde etter at han ble knivstukket under en krangel om en kyllingsandwich i Maryland i USA mandag kveld, skriver ABC News.
Det brøt ut krangel mellom de to mennene da den ene anklaget den andre for å ha sneket i køen. De to skulle bestille restaurantkjeden Popeyes populære kyllingsandwich, som ble gjeninnført på menyen i restauranter over hele landet på søndag.

        Krangelen fortsatte på parkeringsplassen på utsida av restauranten, der den ene av mennene knivstakk den andre.
      
- Vår drapsetterforskere jobber hardt med denne saken, men foreløpig har vi klart å fastslå at dette kan relateres til slippet av sandwichen her på denne restauranten, sier talsmann for politiet Jennifer Donelan.
Den knivstukne 28-åringen fikk livreddende behandling på stedet, og ble brakt til det lokale sykehuset, der han ble erklært død.
- At du blir sint over noe og så utvikler det seg til denne typen vold. Dette er en veldig trist og tragisk dag, sier Donelan, ifølge CNN.
Gjerningsmannen er fremdeles på frifot, og politiet ber nå om hjelp til å få identifisert ham.

        - Vi ser etter en mann, og mannen vet hvem han er. Han vet hva han gjorde her i kveld og han må gjøre det rette, stå fram og melde seg, sier Donelan.
      
I en uttalelse fra hurtigmatkjeden Popeyes heter det at de er «veldig lei seg for å høre om tragedien».
«Vi vet ikke ennå om dette var et resultat av en krangel om et av våre produkter, eller noe annet, men det er ingen grunn til at noen skal miste livet på en parkeringsplass på en mandag kveld. Våre tanker går til offerets familie og venner og vi samarbeider med de lokale myndighetene», heter det i en uttalelse fra selskapet.
Popeyes begynte altså å selge sandwichen igjen på søndag, etter at den hadde vært borte fra menyen i to måneder, skriver CNBC.
Da den først ble lansert i august ble den utsolgt på to uker. Kyllingsandwichen var så populær at sinte kunder truet restaurantarbeidere i Texas, fordi de var tomme for sandwichen, skriver NBC News.

        På toppen av det hele anla en mann fra Tennessee søksmål mot Poepeyes for falsk markedsføring og «villedende forretningspraksis».
      
