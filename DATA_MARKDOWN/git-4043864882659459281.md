
# Завод із виготовлення мінометів Молот перед продажем умисно зробили банкрутом

Published at: **2019-11-05T17:10:27+00:00**

Author: **Гліб Канєвський**

Original: [Українська правда](https://www.pravda.com.ua/columns/2019/11/5/7231085/)

Експосадовець "Укроборонпрому" намагався продати завод "Маяк" за $2,5 млн, героїчно повідомили в СБУ з тим натяком, що злочин припинено. 
Колишній заступник генерального директора заводу "Маяк" Віктор Діденко обіцяв бізнесмену посприяти у придбанні майнового комплексу ПАТ "Завод "Маяк" зі структури "Укроборонпрому" через систему електронних торгів СЕТАМ. Офіційно  за комплекс у Києві мало бути сплачено лише 2 мільйони американських доларів. А 2,5 мільйони доларів передано хабарем. 
Залишився тільки один нюанс. Наприкінці листопада таки відбудеться аукціон, на якому виробничі потужності заводу "Маяк" у столиці на проспекті Бандери підуть з молотка через борги. 
Це той самий завод, який виробляє сумнозвісні міномети "Молот", котрі розриваються на полігонах. Хоча можна сказати і так: це той самий завод, який має потужності і фахівців складати міномети для армії. Треба лише поставити на чолі відповідальний та доброчесний менеджмент.   
Тобто деякі ділки від безкарності вже настільки ошаліли, що на чорному ринку "штовхають" справжнє оборонне підприємство, яке має замовлення від Збройних Сил на виготовлення мінометів. 
Аналітики експертної організації StateWatch більше року пишуть про "схеми", через які завод "Маяк" методично робили банкрутом з 2014 по 2019 рік. Якраз в часи влади, котра просувала свій імідж на патріотичних лозунгах. 
На сьогодні завод розпродають на аукціонах. Тому можна припустити, що найближчим часом виробництво мінометів з Києва доведеться перенести десь на інші потужності. Або замовляти у сусідніх країнах.  
Чесно кажучи, подібних кроків по розкраданню "Маяка" можна навести ще з десяток. Адже роками тривають кілька кримінальних проваджень про несплату заводом податків та зарплати працівникам, про закупівлю за завищеними цінами запчастин до мінометів "Молот" і, власне, про вирізку на металолом станкового обладнання заводу. 
Така чорна корупція в самому Києві на оборонному заводі призвела до накопичення шалених боргів. У виконавчій службі Оболонського району Києва висить зведене провадження про стягнення з ПАТ "Завод "Маяк" боргів на суму 40,6 млн гривень перед різними юридичними та фізичними особами. 13,7 млн гривень з яких – це примусове виконання рішень по заробітній платі. 
Саме через ці борги Київський апеляційний суд фактично відправив цілісний майновий комплекс оборонного заводу на аукціон. 
Характерно, що весь транспорт заводу був реалізований раніше. Також через борги. 
Я не знаю, які стратегії розробляють у Генштабі з оборони суверенітету України від російської агресії. Та думаю, що такі стратегії не здійсненні, поки ділки виставляють на продаж мінометні заводи. 
Але історія з "Маяком" має змусити суспільство чітко сформулювати питання до нових і старих керівників правоохоронної системи: коли врешті тилові щури, які роз'їдають оборонний потенціал держави, отримають справедливі вироки з конфіскацією?  

        Гліб Канєвський, спеціально для УП
      

        Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.
      
