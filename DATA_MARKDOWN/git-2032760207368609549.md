
# Nová aplikácia informuje o veku obyvateľov miest a obcí, dokáže porovnať údaje z desiatok rokov

Published at: **2019-11-01T07:35:03+00:00**

Author: **Webnoviny**

Original: [Denník politika](http://dennikpolitika.sk/archiv/88420)

1.11.2019 (Webnoviny.sk) – Nová aplikácia Štatistického úradu (ŠÚ) SR informuje o zložení obyvateľov v mestách a obciach. Ako agentúru SITA informovalo oddelenie komunikácie štatistického úradu, nová interaktívna webová aplikácia „Ako žijeme v štatistikách“ prináša dáta o počte a podieloch mladých či seniorov v celkovom zložení obyvateľov v jednotlivých obciach a mestách Slovenska, ako aj podrobné rozdelenie obyvateľov každého sídla podľa veku od 0 do 100 rokov.
Aplikácia ponúka informácie v slovenskom aj anglickom jazyku. Cieľom je podľa ŠÚ SR „priblížiť štatistiku obyvateľstva bežnému občanovi a pomôcť mu zorientovať sa v množstve údajov“.
„Aplikácia bude veľmi užitočná, návštevník si môže v danej obci nájsť dáta, napríklad o tom, koľko detí v nej žije v súčasnosti či v ktoromkoľvek z predošlých 23 rokov,“ cituje tlačová správa generálnu riaditeľku sekcie poskytovania štatistických produktov a služieb Oľgu Dzianovú. Podľa nej táto služba prispeje k lepšej čitateľnosti a pochopeniu štatistických dát.
Nová aplikácia ponúka prezentáciu interaktívnych vekových pyramíd v historickom kontexte na rôznych územných úrovniach, a to za celú Slovenskú republiku, kraje, okresy aj obce. Užívatelia si na časovej osi môžu vybrať konkrétny rok od roku 1996, pričom údaje sú zobrazené osobitne pre mužov a ženy.
Rovnako sú dostupné dáta o troch základných vekových zložkách pre dané sídlo, a to o obyvateľoch v predproduktívnom veku (0 až 14-roční), produktívnom veku (15 až 64-roční) a o senioroch, teda ľuďoch v poproduktívnom veku 65 a viac ročných.
Pridanou hodnotou je podľa štatistického úradu možnosť porovnať navzájom dve zvolené územia, napríklad údaje za dva kraje či dva okresy, respektíve jednotlivé obce medzi sebou. Súčasne si používateľ môže stiahnuť komplexné dáta aj vo forme tabuľky z centrálnej databázy Štatistického úradu – DATAcube.
Viac k témam: aplikáciaZdroj: Webnoviny.sk – Nová aplikácia informuje o veku obyvateľov miest a obcí, dokáže porovnať údaje z desiatok rokov © SITA Všetky práva vyhradené.
