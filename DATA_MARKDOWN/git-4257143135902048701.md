
# Időseknek készítettek trükkös videókat

Published at: **2019-11-06T07:41:00+00:00**

Author: **Infostart / MTI**

Original: [infostart](https://infostart.hu/belfold/2019/11/06/idoseknek-keszitett-trukkos-videot-a-rendorseg)

A kormány 2013-ban fogadta el a nemzeti bűnmegelőzési stratégiát, amelyben kiemelt szerepet kapott az időskorúak védelme; a mai napig az időskorúak sérelmére elkövetett bűncselekmények megelőzése a tanács egyik legfontosabb feladata.
Az idősek hiszékenyebbek, nem könnyen fognak gyanút, így gyakrabban válnak csalás áldozatává - közölte Garamvölgyi László, az NBT kommunikációs igazgatója.
A dandártábornok hozzátette, ezért döntött úgy az NBT, hogy négy rövidfilmben bemutatják a csalók gondolkodását, végtelen kreativitását, a tipikus elkövetői magatartásokat. Ezeket a potenciális sértettek is könnyen tudják azonosítani.
"Szeretnénk, ha az idősek a filmek hatására elsajátítanák az egészséges gyanakvás és az észszerű óvatosság elvét" - fogalmazott Garamvölgyi László.
Gáspár Tibor alakítja az idős, tapasztalt bűnözőt, Jéger Zsombor pedig a tanítványát. A kisfilmek "a kamuzás alapjait", az "unokázó" és az álruhás csalásokat, valamint a lakásban az értékek elrejtésének "tuti helyeit" mutatják be. A filmek a legnagyobb videomegosztó portálon nézhetők meg, a Nemzeti Bűnmegelőzési Tanács videofelvételei között.
