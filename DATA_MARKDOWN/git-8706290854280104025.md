
# Οι άσχημες του ελληνικού κινηματογράφου που γοήτευσαν με το ταλέντο τους - ΦΩΤΟ - ΒΙΝΤΕΟ

Published at: **2019-11-05T17:02:00+00:00**

Author: ****

Original: [enikos.gr](http://www.enikos.gr/various/682478/oi-aschimes-tou-ellinikou-kinimatografou-pou-goitefsan-me-to-tale)


        Επιμέλεια: Ελένη Καραμήτσου
      
Είχαν τη στόφα της σταρ. Σκορπούσαν γέλιο απλόχερα. Μπορεί να μην είχαν τον πρώτο ρόλο αλλά κέρδιζαν καρδιές και εντυπώσεις με το ταλέντο τους. Η Γεωργία Βασιλειάδου, η Αθηνά Μερτύρη και η Ταϋγέτη χάραξαν τη δική τους ιστορία στον ελληνικό κινηματογράφο ως οι "γοητευτικές άσχημες" της μεγάλης οθόνης. Πάντως, το σίγουρο είναι ότι ποτέ δεν πέρασαν απαρατήρητες. Φρόντισαν με την πληθωρική προσωπικότητα και το πηγαίο ταλέντο τους να μείνουν χαραγμένες στην καρδιά του κοινού.

        Η "κωμικιά των κωμικών" Γεωργία 
        Βασιλειάδου
      
Μία ζωή που θα ζήλευε κάθε κινηματογραφικό σενάριο. Ανέχεια, μάχη για την καθημερινή επιβίωση και αστείρευτο ταλέντο χαρακτήριζαν τη ζωή της Γεωργίας Βασιλειάδου, που γεννήθηκε στην Αθήνα στην περιοχή της Κυψέλης το 1897 και ήταν ένα από τα δέκα παιδιά της οικογένειας. Το πραγματικό της όνομα ήταν Γεωργία Αθανασίου αλλά η ίδια το άλλαξε σε Βασιλειάδου όταν αποφάσισε να ασχοληθεί με το τραγούδι και την υποκριτική.
