
# ظریف: هزارهزار میلیارد تومان در کشور پولشویی می‌شود

Published at: **2019-11-03T19:29:06+00:00**

Author: **شاهرخ بهزادی**

Original: [RFI](http://fa.rfi.fr/%D8%B8%D8%B1%DB%8C%D9%81-%D9%87%D8%B2%D8%A7%D8%B1%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D8%AF%D8%B1-%DA%A9%D8%B4%D9%88%D8%B1-%D9%BE%D9%88%D9%84%D8%B4%D9%88%DB%8C%DB%8C-%D9%85%DB%8C%E2%80%8C%D8%B4%D9%88%D8%AF-20191103/%D8%A7%D9%82%D8%AA%D8%B5%D8%A7%D8%AF)


        دو لایحه الحاق ایران به کنوانسیون مقابله با تأمین مالی تروریسم و الحاق ایران به کنوانسیون مبارزه با جرایم سازمان‌یافته فراملی موسوم به "پالرمو"، در ایران مشکل ساز شده است و موجب یک کشمکش گسترده، اگر نگوئیم نزاع، بین جناح حکومتی با دولت جمهوری اسلامی شده است. در حالی که حسین شریعتمداری، نماینده آیت الله خامنه ای در مؤسسه کیهان امروز در یادداشتی با عنوان «تصویب FATF خواسته مشترک دولت تدبیر و ترامپ است» به شدت به دولت حسن روحانی تاخته و إصرار دولت در زمینه تصویب این لوایح را به آب رساندن به آسیاب دشمن، یعنی آمریکا تشبیه کرده است، محمد جواد ظریف، وزیر أمور خارجه امروز در جلسه علنی مجلس شورای اسلامی گفت که گروه‌های فشاری که «منافع شخصی» دارند، تمایل ندارند ایران به کنوانسیون‌های مقابله با تأمین منابع «تروریسم و پولشویی» بپیوندد. او همچنین اعلام کرد که هزار هزار میلیارد تومان در کشور پولشویی می‌شود.
      
آقای حسین شریعتمداری، نماینده آیت‌الله خامنه ای در مؤسسه کیهان، امروز در یادداشتی در این روزنامه نگرانی و هراس‌بخشی از حاکمیت را از شفافیت در نظام پولی و اقتصادی کشور ابراز داشته‌اند. وی می‌گوید که «تصویب این دو لایحه دست آمریکا را به اطلاعات مالی و مخفی در جمهوری اسلامی باز می‌کند و در چنین شرایطی موضوع دور زدن تحریم‌ها برای جمهوری اسلامی مشکل خواهد شد».
باید از جناب شریعتمداری پرسش کرد در شرایطی که اکثریت قریب به اتفاق کشورهای جهان از جمله کشورهای بزرگ رقیب آمریکا مانند چین و روسیه عضویت این دو کنوانسیون را دارند، دست آمریکا در چهارچوب موازین "اف ای تی اف" نیز به اطلاعات مالی مشروع دو کشور چین و روسیه باز است، چرا این موضوع به هیچوجه موجب نگرانی مقامات این کشورها نمی شود و چرا موجب نگرانی ایشان شده است؟ برای اطلاع ایشان اغلب کشورهای جهان در کنوانسیون مبارزه با جرائم سازمان‌یافته فراملی موسوم به "کنوانسیون پالرمو" عضویت دارند و در حال حاضر تنها کشورهای بوتان، کنگو، پالائو، گینه نو، جزایر سلیمان، سومالی، سودان جنوبی و جمهوری اسلامی ایران هنوز به عضویت این کنوانسیون درنیامده‌اند.اصرار آقای شریعتمداری این شائبه را می‌تواند تقویت کند که ایشان با موضوع شفافیت در اقتصاد و جریان مالی در کشور مشکل دارند. باید این موضوع را نیز به ایشان یادآور شد که عدم شفافیت کافی مناسبات مالی و اقتصادی در کشور موجب بروز فسادهای گسترده چندین ده هزار میلیاردی شده است و این موضوع را دیگر نمی‌توان از هیچکس کتمان کرد.
آقای ظریف نیز امروز در جلسه مجلس شورای اسلامی گفت «اتهاماتی که به جمهوری اسلامی وارد می‌کنند این است که به این کنوانسیون‌ها نمی‌پیوندد چراکه نمی‌خواهد با تروریسم و پولشویی مقابله کند ولی آنچه من عرض کردم این بود که گروه‌های فشاری هستند که آنها منافع مالی شخصی دارند. حالا شما می‌توانید در تلویزیون ببینید که در دادگاه سلطان سکه درخصوص روش‌های پولشویی چه گفتند».وزیر امور خارجه افزود: «دامن نظام جمهوری اسلامی از این حرف‌ها مبرا است، آنچه بنده عرض کردم در جهت حرف‌هایی است که در خارج از کشور در حمایت از جمهوری اسلامی زده می‌شوند و آن این است، منافعی که باعث می‌شود با این حرکت‌ها مخالف باشد، منافع دارنده پول هستند و مواردی هست که هزار-هزار میلیارد تومان پولشویی توسط باندهای قاچاق سکه و ارز، رد و بدل می‌شود که امروز در دادگاه های جرایم اقتصادی مورد بررسی قرار می‌گیرد... اگر پولشویی در ایران نیست و گروه های فاسدی پولشویی نمی‌کنند، سلطان سکه را به چه جرمی اعدام کردید».
آقای شریعتمداری در یادداشت امروز خود در نشریه کیهان می نویسد: «در هفته‌های اخیر دولتمردان اظهارات متعددی مبنی بر لزوم تصویب لوایح مرتبط با  FATF "اف ای تی اف" را مطرح کرده‌اند».شریعتمداری در توجیه نظر خود دلایلی بشرح زیر را ارائه می‌دهد:«نکته تأمل‌برانگیز اینجاست که مقامات دولت‌ ترامپ نیز- که به جنگ اقتصادی علیه کشورمان مشغولند- ضمن ابراز نگرانی از تأخیر در تصویب"اف ای تی اف" FATF، بر لزوم تسریع در تصویب آن تأکید کرده‌اند.در همین رابطه، مایک پمپئو وزیر خارجه آمریکا در هفته‌های گذشته با عصبانیت از تصویب نشدن لوایح مرتبط با FATF در پیامی ‌در توییتر نوشته بود، "اگر ایران در مبارزه با تأمین مالی ‌تروریسم و پایبندی به استاندارهای ضدپولشویی جدی است، کنوانسیون پالرمو و کنوانسیون مبارزه با تأمین مالی‌ تروریسم را به‌صورت فوری تصویب کند".استیو منوچین، وزیر خزانه‌داری آمریکا نیز تیرماه سال جاری در نشست کارگروه اقدام مالی، به‌طور رسمی ‌‌اعلام کرد که FATF اقدام به پیشگیری از دور زدن تحریم‌ها می‌کند.در جلسه کنگره آمریکا در تاریخ ۳۰ نوامبر ۲۰۱۷ (۹ آذر ۱۳۹۶) یعنی دقیقاً یک روز بعد از اعلام وصول لایحه الحاق ایران به کنوانسیون مقابله با تأمین مالی ‌تروریسم در صحن علنی مجلس شورای اسلامی، مارشال بیلینگزلی دستیار وزیر خزانه‌داری آمریکا و رئیس وقت FATF، صراحتاً در پاسخ به یکی از نمایندگان کنگره آمریکا تأکید کرده بود که برای حفظ فشارها به ایران و جلوگیری از دور زدن تحریم‌های آمریکا توسط کشورمان به‌خصوص سپاه، ضرورت دارد ایران قوانینی درباره مقابله با تأمین مالی ‌تروریسم و پولشویی تصویب و اجرایی کند».
در این یادداشت به رسم نتیجه‌گیری آمده است: «به اذعان اندیشکده‌های آمریکایی، اکنون تحریم‌ها به سقف خود رسیده و این در حالی است که این ابزار غیرقانونی نتوانسته خواسته آمریکا درخصوص ایران را برآورده کند. بنابراین واشنگتن در پی آن است تا گلوگاه‌های اقتصادی کشورمان را با ابزارهای دیگر مسدود کند، یکی از این ابزارها"اف ای تی اف"  FATF استبه عبارت دیگر آمریکا برای اجرای دقیق‌تر و مؤثرتر تحریم‌ها، نیاز شدیدی به اطلاعات اقتصادی و مالی دارد تا جلوی دور زدن تحریم توسط ایران را بگیرد. بنابراین برای دسترسی به این بخش، نیاز شدیدی به اجرای استانداردهای FATF توسط ایران دارد. در صورت دستیابی آمریکا به این اطلاعات، دور زدن تحریم‌ها توسط ایران بسیار سخت‌تر خواهد شد».
