
# Масови нарушения в магазини в ромската махала на Кюстендил

Published at: **2019-11-05T19:00:00+00:00**

Author: **Павел Гълъбов**

Original: [Dnes.bg](https://www.dnes.bg/stranata/2019/11/05/masovi-narusheniia-v-magazini-v-romskata-mahala-na-kiustendil.428659)

Масови нарушения бяха констатирани в магазините в ромския квартал "Изток" в Кюстендил. Резултати от проверка на контролните органи относно законността на съществуващите 86 търговски обекта представи на пресконференция Районната прокуратура в Кюстендил.
Проверката е извършена през септември, с участието на "Икономическа полиция", Областната дирекция по безопасност на храните /ОБДХ/, Регионалната дирекция "Пожарна безопасност и защита на населението /РДПБЗН/, дирекция "Фискален контрол" при НАП, Община Кюстендил и Районната прокуратура. За обезпечаване на извършването на инспекцията тогава участваха и сили на жандармерията и полицията, пише БТА.
"Идеята на проверката е да се види какви обекти има на територията на квартала, а техните стопани да бъдат заставени да ги регистрират и да ги въведат в изискванията на съответните закони и норми. Практиката показва, че молбите за регистрация на търговски обекти в ромския квартал след такива проверки се увеличават", коментира прокурор Галина Димитрова.
Проверени от НАП са били 18 обекта и са установени 11 нарушения по отношение на касовите апарати. Два от обектите са били запечатени, а заради не отстраняване на нарушенията в срок са започнали и процедури за издаване на наказателни постановления спрямо тях.
РДПБЗН са установили 13 обекта, които не са въведени в експлоатация и не би следвало да работят, съгласно правилата на дирекцията.
Над 40 търговски обекта, които не са регистрирани по реда на Закона за храните, са констатирали пък служителите на ОДБХ. Голяма част от тях се оказали затворени по време на инспекцията. Реално са били проверени седем, като всичките са били спрени, заради нарушения. Наложени са и административни санкции за 13 500 лв., посочиха още от прокуратурата.
