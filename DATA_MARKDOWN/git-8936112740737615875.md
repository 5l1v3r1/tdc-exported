
# McGregor skazany za pobicie. Kara raczej go nie zaboli

Published at: **2019-11-01T17:22:00+00:00**

Author: ****

Original: [TVN24](https://eurosport.tvn24.pl/inne,132/conor-mcgregor-zostal-skazany-za-pobicie-50-latka-w-pubie-w-dublinie,982234.html)

Do zdarzenia doszło w kwietniu w jednym z barów. McGregor miał częstować gości szklankami whisky, której jest jednym z udziałowców. Irlandczyk chciał, aby napił się jej także Desmond Keogh. 50-letni mężczyzna nie był zainteresowany propozycją. Chwilę później sportowiec uderzył go lewym sierpowym.
Incydent został zarejestrowany przez kamerę przemysłową umieszczoną w pubie. - Oglądanie tego jest jak wbicie sztyletu w moje serce - mówił potem napastnik, który przyznał się do popełnionego czynu i przeprosił poszkodowanego.
Keogh przyjął słowa skruchy McGregora.
Na początku października odbyła się pierwsza rozprawa w tej sprawie. Irlandczykowi groziło nawet sześć miesięcy więzienia. Ostatecznie skończyło się na 1000 euro grzywny. Taki wyrok ogłosił sąd w Dublinie w obecności zawodnika w piątek 1 listopada. Dla McGregora to nieduża suma, bo jego majątek w tym momencie jest szacowany na około 100 milionów euro.
Warto dodać, że to była dla niego kolejna kara finansowa w tym toku. W marcu w Miami rozbił, a następnie zabrał telefon jednemu z kibiców. Został zatrzymany, ale opuścił areszt po wpłaceniu 5 tysięcy dolarów grzywny. W tym samym miesiącu dziennik "New York Times" napisał, że Irlandczyk w swoim rodzinnym Dublinie mógł dopuścić się napaści na tle seksualnym, a policja bada sprawę.
31-letni wojownik w grudniu wróci do oktagonu UFC. Jego przeciwnikiem będzie były mistrz kategorii lekkiej Amerykanin Frankie Edgar. Irlandczyk już wcześniej zapewnił, że całą gażę z tego pojedynku przekaże na cele charytatywne.
Autor: Srogi / Źródło: Eurosport.pl/Reuters
