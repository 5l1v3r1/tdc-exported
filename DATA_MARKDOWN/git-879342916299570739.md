
# Портнов оприлюднив персональні дані водія «Схем»

Published at: **2019-11-01T15:46:27+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/portnov-oprylyudnyv-personalni-dani-vodiya-sxem)


        Екснардеп та ексзаступник голови АП Віктора Януковича Андрій Портнов оприлюднив персональні дані члена знімальної групи програми «Схеми: корупція в деталях».
      
Про це повідомляє Радіо Свобода.
Зазначається, що Портов пішов на такий крок через підготовку редакцією розслідування щодо впливу та зв’язків колишнього посадовця з новою українською владою. На думку редакції «Схем» і юристів, в такий спосіб він прямо порушив українське законодавство одразу за декількома статтями.
У своєму телеграм-каналі Андрій Портнов виклав персональні дані водія знімальної групи, яка займається дослідженням діяльності Портнова, а саме його повні паспортні дані та домашню адресу, номери авто, а також дані, які свідчать про стеження за його місцем проживання.
«Редакція розцінює публікацію Андрієм Портновим персональних даних водія програми як прямий тиск на команду «Схем», – йдеться в заяві редакції програми журналістських розслідувань.
«Ми вважаємо дослідження впливу Андрія Портнова та його зв’язків з українською владою суспільно важливою інформацією, а його особу – публічною. Тому редакція не планує припиняти роботу над цією темою через тиск шляхом публікації персональних даних членів знімальної групи або через тиск в будь-який інший спосіб», – заявляють «Схеми».
Оприлюднення Портновим такої інформації є порушенням низки статей закону про захист персональних даних та Кримінального кодексу, вважають юристи.
«Поширення персональних даних журналістів і персоналу, який задіяно для допомоги у зборі інформації, – це порушення щодо оприлюднення персональних даних осіб. При чому даних, які чітко ідентифікують особу та її місце проживання, що становить загрозу для водія у такій ситуації. Стаття 6 закону про захист персональних даних визначає випадки, коли такі дані можуть бути поширені. В цьому разі розкриття не обумовлено жодною легальною потребою», – аналізує юристка ІРРП Людмила Панкратова.
Панкратова додає: «Небезпека для журналістів полягає в тому, що ці персональні дані було отримано з офіційних, але не відкритих джерел – від утримувача персональних даних. Наприклад, дані паспорта. Це загрожує безпеці усієї редакції. З огляду на те, що влада всіляко намагається знецінити роботу журналістів, це може бути сигналом до неправомірних дій стосовно працівників редакції. Більше того, така поведінка Портнова дає сигнал і джерелам, оскільки сприймається як можлива атака на журналістів».
За словами адвокатки Віри Крат, щодо оприлюднення таких даних також вбачаються ознаки порушення статті 171 Кримінального кодексу – вплив на журналістів з метою перешкоджання виконання професійних обов’язків – і статті 182 «Незаконне збирання і розповсюдження персональних даних».
Нагадаємо, Андрій Портнов був радником Віктора Януковича у 2011-2014 роках, заступником глави АП Януковича, членом Ради Нацбанку України. У 2005-2010 роках був головним юристом команди Юлії Тимошенко.
Портнов виграв суд до ГПУ про захист честі, гідності та ділової репутації: суд визнав дії Генпрокуратури стосовно Портнова «протиправними, весь обсяг інформації про нібито його причетність до трагічних подій на Майдані в лютому 2014 року недостовірним і таким, що не відповідає дійсності, зобов'язав відновити його порушені права».
У 2014 році Портнова було внесено до санкційного списку ЄС, однак експосадовець отримав шенгенську візу у Швейцарії.
У 2015 році ГПУ оголосила підозру Портнову у тому, що він «незаконно заволодів» своєю викладацькою зарплатою, його було оголошено в розшук.
У жовтні 2015 року стало відомо, що Суд Європейського союзу, розташований у Люксембурзі, зняв санкції з Портнова, а Печерський райсуд Києва зобов'язав слідство припинити розшук Портнова.
У березні 2018 року стало відомо, що покуратура відкрила справу за фактом можливого злочину Портнова. Провадження порушили статтею «державна зрада».
У свою чергу, екс-перший заступник глави АП заявив, що буде судитися з СБУ, яка заявила про його державну зраду.
У травні 2019 року ексзаступник глави адміністрації президента-втікача Віктора Януковича Андрій Портнов повідомив про повернення до України.
Хочете обговорити цю новину? Долучайтеся до телеграм-чату CHORNA RADA
