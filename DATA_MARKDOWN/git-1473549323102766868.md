
# Ukrywali się od sierpnia. Poszukiwani w sprawie śmiertelnego potrącenia zgłosili się na policję

Published at: **2019-11-04T13:15:58+00:00**

Author: **MAK/ks**

Original: [TVN24](https://www.tvn24.pl/pomorze,42/bydgoszcz-podejrzani-o-smiertelne-potracenie-zglosili-sie-na-policje,982758.html)

Oboje przyszli na komisariat po północy z niedzieli na poniedziałek. Oświadczyli, że są poszukiwani.
- Zostali zatrzymani. Para była poszukiwana do sprawy spowodowania śmiertelnego wypadku drogowego - mówi asp. szt. Izabella Drobniecka.

        
          Chodzi o wypadek z 9 sierpnia 2019 roku w miejscowości Chrośno (woj. kujawsko-pomorskie).
        
      
-  Kierujący nissanem almera w trakcie wykonywania manewru wyprzedzania doprowadził do zderzenia z motorowerzystą. Niestety, w wyniku uderzenia kierujący motorowerem poniósł śmierć na miejscu, a jego pasażer został ranny - przypomina Drobniecka.
Kierowca razem z pasażerką uciekli wtedy z miejsca zdarzenia.
30-latek i 29-letnia pasażerka byli poszukiwani listami gończymi.
Policja nie ujawnia szczegółów zatrzymania i tego, czy para tłumaczyła, dlaczego postanowiła po takim czasie zgłosić się na komisariat.
Śledztwo w tej sprawie prowadzi Komenda Miejska Policji w Bydgoszczy pod nadzorem Prokuratury Rejonowej Bydgoszcz-Południe.
Jak poinformował nas prokurator Włodzimierz Marszałkowski z Prokuratury Rejonowej Bydgoszcz-Południe, oboje zatrzymani są przesłuchiwani. - Mogą usłyszeć zarzuty spowodowania wypadku drogowego ze skutkiem śmiertelnym, ucieczki z miejsca zdarzenia i nieudzielenia pomocy pokrzywdzonemu - dodał prokurator.

        
          Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na Kontakt24@tvn.pl.
        
      
