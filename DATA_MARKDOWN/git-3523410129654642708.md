
# 
        بررسی موضوع سد النهضه در دیدار وزیر خارجه مصر با کوشنر
      

Published at: **2019-11-06T15:49:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638474/%D8%A8%D8%B1%D8%B1%D8%B3%DB%8C-%D9%85%D9%88%D8%B6%D9%88%D8%B9-%D8%B3%D8%AF-%D8%A7%D9%84%D9%86%D9%87%D8%B6%D9%87-%D8%AF%D8%B1-%D8%AF%DB%8C%D8%AF%D8%A7%D8%B1-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D9%85%D8%B5%D8%B1-%D8%A8%D8%A7-%DA%A9%D9%88%D8%B4%D9%86%D8%B1)

به گزارش بولتن نیوز، «سامح شکری» وزیر خارجه مصر روز سه‌شنبه (دیروز) با «جارد کوشنر» مشاور ارشد «دونالد ترامپ» رئیس‌جمهور آمریکا دیدار کرد.
وزارت خارجه مصر در بیانیه‌ای اعلام کرد که در این دیدار روابط دو کشور، افق‌های گسترش روابط دوجانبه و حمایت از همکاری‌های دوجانبه در زمینه‌های مختلف مورد بررسی قرار گرفت.
پرونده سد النهضه از جمله محورهای مهم گفت‌وگوی دو طرف بود و شکری به تشریح تلاش‌های مصر در طول پنج سال گذشته به منظور دستیابی به توافق عادلانه جهت تحقق منافع سه کشور مصر، اتیوپی و سودان پرداخت و گفت که عدم همسویی اتیوپی با این تلاش‌ها علت بن‌بست در مذاکرات بوده است.
سد النهضه بر روی رود نیل آبی در کشور اتیوپی و در ۴۰ کیلومتری مرز سودان در حال ساخت است. ساخت سد به طور رسمی و عملی از سال ۲۰۱۱ آغاز شده و پیش بینی‌مشود سال ۲۰۲۰ ساخت آن به پایان رسیده و تا سال ۲۰۲۲ آبگیری شود.
طبق گزارش وبگاه «الیوم‌السابع»، وزیر خارجه مصر از طرح آمریکا برای میزبانی نشست وزرای خارجه مصر، سودان و اتیوپی با مشارکت بانک جهانی در واشنگتن، قدردانی کرد.
نشست وزرای سه کشور تحت نظارت آمریکا امروز چهارشنبه در واشنگتن برگزار می‌شود.
شکری همچنین بر عمق روابط استراتژیک مصر و آمریکا و ضرورت استمرار هماهنگی و مشورت بین دو کشور درباره راهکارهای تقویت صلح و ثبات منطقه به ویژه در سایه بی‌ثباتی و بحران‌های موجود در منطقه، تأکید کرد.
کوشنر و شکری همچنین پاره‌ای از مسائل منطقه‌ای از جمله مسئله فلسطین و تلاش‌های مصر برای ازسرگیری روند آشتی فلسطینیان، حفظ آرامش در نوار غزه و بهبود شرایط معیشتی این منطقه را بررسی کردند.
دو طرف همچنین درباره نحوه دستیابی به راه‌حل‌های مسالمت‌آمیز درگیری‌های در منطقه به خصوص در لیبی و سوریه گفت‌وگو کردند.
وزیر خارجه مصر صبح امروز چهارشنبه نیز با «لیندسی گراهام» سناتور جمهوری‌خواه و عضو کمیته روابط خارجه مجلس سنای آمریکا دیدار کرد.
به گفته «احمد حافظ» سخنگوی وزارت خارجه مصر، شکری و گراهام روابط استراتژیک بین مصر و آمریکا و ضرورت حمایت واشنگتن از قاهره برای مقابله با چالش‌های امنیتی، سیاسی، اقتصادی و اجتماعی را بررسی کردند.
شکری در این دیدار نیز پرونه سد النهضه را بررسی و به تشریح تحولات منطقه‌ای و دیدگاه مصر برای حل بحران‌های مختلف در غرب آسیا پرداخت.
انتهای پیام/
