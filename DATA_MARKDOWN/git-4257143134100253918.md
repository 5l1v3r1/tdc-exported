
# Átadták a Mindszenty-emlékérmeket a Parlamentben - a nap hírei

Published at: **2019-11-03T21:15:00+00:00**

Author: **Infostart / InfoRádió**

Original: [infostart](https://infostart.hu/belfold/2019/11/03/atadtak-a-mindszenty-emlekermeket-a-parlamentben-a-nap-hirei)

Átadták a Mindszenty-emlékérmeket a Parlamentben. Az elismerést Kerényi Lajos piarista szerzetesnek, Hollai Ferencnek, a Katolikus Iparos és Munkásifjak Országos Egyesületének volt titkárának, a Kodály Zoltán Magyar Kórusiskolának és a Palaui Köztársaságban működő Mindszenty High Schoolnak ítélték oda. Az elismerést adományozó Mindszenty Társaság 2004-ben alakult, célja Mindszenty József egykori esztergomi érsek, hercegprímás emlékének ápolása.
A Miniszterelnökséget vezető miniszter szerint a következő évtized nagy feladata, hogy a közép-európai államok a gyorsabb gazdasági növekedést megőrizve életszínvonalban is utolérjék az Európai Unió átlagát. Gulyás Gergely a leányfalui református templom hálaadó istentiszteletén hangsúlyozta: ezt a célt úgy kell elérni, hogy a növekvő jólét ne járjon a keresztyén és nemzeti identitás elvesztésével.
Elhunyt Huszár Tibor szociológus. A Széchenyi-díjas akadémikus 89 éves volt. Huszár Tibor az Eötvös Loránd Tudományegyetem Bölcsészettudományi Karán a Filozófiai Tanszék oktatója volt. 1969-ben megalakította meg a Szociológiai Csoportot, amelynek vezetője lett, 1977-től egyetemi tanár. Első igazgatója lett a Szociológiai és Szociálpolitikai Intézetnek. Huszár Tibort a magyar Tudományos Akadémia 1982-ben választotta levelező, majd 1987-ben rendes tagjává.
Meghirdették a kötelező gépjármű-felelősségbiztosítási tarifákat a társaságok. Az új díjakról november 11-ig kell tájékoztatni az ügyfeleket. A biztosítót váltóknak legkésőbb december 1-jéig kell felmondaniuk szerződésüket, majd az év végéig kell megkötniük az újat. Becslések szerint minden ötödik autóst érinti a január 1-jei évforduló.
Ismét névleges teljesítményén üzemel a paksi atomerőmű 4-es blokkja, amely csütörtökön állt le. A hibát egy transzformátorhoz kapcsolódó, árammérést végző ellenőrző berendezés okozta. A szakemberek közlése szerint a blokk biztonsága nem volt veszélyben és a hibának környezeti hatása sem volt
Az ENSZ adatai szerint már több mint 3 ezer 300 polgári áldozatot követelt Ukrajnában a Donyec-medencei fegyveres konfliktus. A világszervezet jelentése alapján a 2014 tavaszán kirobbant válság kezdete óta 1 millió 300 ezren váltak úgynevezett belső menekültté, azaz ennyi ember kényszerült elhagyni az otthonát és Ukrajna más térségébe költözni, valamint 3 és félmillióan szorulnak szociális segítségre.
Glasgowban 20 ezren tüntettek Skócia függetlenségéért. A megmozduláson Nicola Sturgeon skót kormányfő, a függetlenségre törekvő Skót Nemzeti Párt vezetője azt mondta: december vége előtt új függetlenségi népszavazás megtartását kéri Londontól. A konzervatív párti brit kormány korábban többször is visszautasította az újabb skóciai referendum engedélyezését.
Miniszteri szintű delegációkat küld Nagy-Britanniába a vietnami miniszterelnök a múlt héten holtan talált vietnami állampolgárok ügyében. A brit rendőrség pénteken számolt be arról, hogy valószínűleg vietnami volt az a 39 ember, akit a múlt héten találtak holtan egy bolgár rendszámú kamion hűtőkonténerében. A nyomozásban már több embert őrizetbe vettek: kettőt-kettőt Vietnamban és Írországban, hármat pedig Angliában.
Izraelben nemzetközi légi hadgyakorlat kezdődött a Negev-sivatagban. A november 14-ig tartó manőverben az izraeli mellett az amerikai, a görög, az olasz és a német légierő vesz részt. több mint ezer katona különböző harci forgatókönyveket és repülésmódokat gyakorol.
Tel-Avivban több tízezres békepárti tüntetésen emlékeztek meg a 24 éve meggyilkolt Jichák Rabinról. Az egykori miniszterelnök kötötte meg a palesztinokkal a békefolyamatot megalapozó oslói megállapodást 1993-ban, amiért egy évvel később Simon Peresszel és Jasszer Arafattal együtt Nobel-békedíjat kapott. 1995. november 4-én egy izraeli szélsőséges joghallgató egy béketüntetés után meggyilkolta.
Kölcsönösen kiutasította egymás diplomatáit Salvador és Venezuela. A salvadori elnök azzal indokolta a döntést, hogy kormánya nem tartja törvényesnek Nicolás Maduro venezuelai államfő elnökségét, és Juan Guaidó ellenzéki vezetőt ismeri el Venezuela ügyvezetőjének, amíg szabad választásokat nem tartanak a dél-amerikai országban. Az intézkedésre válaszul a caracasi külügyminisztérium is távozásra szólította fel a salvadori diplomatákat.
