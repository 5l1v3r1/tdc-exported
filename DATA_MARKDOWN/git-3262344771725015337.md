
# Vodafone dimostra che il 5G rende auto e mobilità più intelligenti e sicure. Ora serve un ecosistema unico e condiviso

Published at: **2019-11-07T12:11:00+00:00**

Author: **Gianfranco Giardina**

Original: [DDay.it](https://www.dday.it/redazione/32989/vodafone-5g-in-auto)

Finalmente il 5G esce dalle presentazioni Powerpoint delle telco e scende in pista. Nel vero senso della parola, come è successo cui circuito ACI di Arese, nei pressi di Milano, per mano di Vodafone, che ha dimostrato i suoi quattro progetti pilota in ambito "smart mobility" basati sul 5G. Una vera e propria dimostrazione, con sistemi reali e funzionanti e non solo prototipi o simulatori, che ha funzionato perfettamente malgrado il meteo decisamente inclemente che poteva far pensare a potenziali problemi di qualità del segnale radio.
Per fortuna sulla pista di Arese ci si è mossi lontani dai luoghi comuni: niente 5G proposto per scaricare più velocemente un film o per trasmettere contenuti 4K in streaming. Vodafone ha parlato di mobilità più intelligente, maggiore sicurezza e comfort di guida, consumi da ridurre e scambio di informazioni tra veicoli.
La bassissima latenza del 5G, la sua maggiore affidabilità e, perché no, anche la larghezza di banda, sono ingredienti ghiotti per cucinare una serie di servizi di bordo fino a ieri solo ipotizzati. Infatti, con la latenza che si attesta a 5-7 millisecondi, si lavora  sotto la soglia dei 10 millisecondi, considerata la finestra entro la quale il nostro sistema percettivo non rileva ritardi: ovverosia, con latenze di questo tipo, come accade nei videogame online, un umano vive l'interazione come pienamente in tempo reale. E il tempo reale è il fattore necessario quando si chiede, per esempio, a un autoveicolo di correggere automaticamente i parametri di guida (come frenare autonomamente) sulla base delle informazioni che arrivano da altri veicoli e dalla strada. Se poi, a questo "tempo reale", volessimo aggiungere anche la componente video, utilissima per aumentare sensibilmente le informazioni e l'ausilio all'autista, serve anche banda a sufficienza e la capacità della rete di reggere un grande traffico.
