
# V kratkem razpis za glavna dela pri projektu drugega tira

Published at: **2019-11-07T15:29:04+00:00**

Author: **STA**

Original: [Primorske novice](https://www.primorske.si/slovenija/v-kratkem-razpis-za-glavna-dela-pri-projektu-druge)


        Družba 2TDK, ki je zadolžena za razvoj drugega železniškega tira med Divačo in Koprom, bo javni naročili za glavna gradbena dela objavila ta mesec. Kot so pojasnili v družbi, je dokumentacija pripravljena in čaka na potrditev infrastrukturnega ministrstva ter nadzornikov 2TDK. Medtem pa še vedno ni rešen zaplet z razpisom za Glinščico.
      
LJUBLJANA > Razpis za glavna dela bo 2TDK razdelil na dva dela, in sicer od Divače do Črnega Kala in od Črnega Kala do Kopra. Prvo javno naročilo predvideva gradnjo dveh predorov s servisnimi cevmi in pripadajočo predorsko opremo, drugo pa gradnjo preostalih šestih predorov in dveh viaduktov, zemeljskih del ter drugih objektov na trasi drugega tira.
Medtem ko se v podjetju pripravljajo na objavo javnih naročil za glavna dela, pa na epilog še čaka prvo večje naročilo v okviru projekta, in sicer naročilo za objekte za prečkanje reke Glinščice. Tega je 2TDK objavil marca letos, nato pa ga je zaradi suma ponarejene reference izbranega ponudnika avgusta razveljavil.
Sporna je bila višina zidu v Pesnici, ki jo je kot referenco v razpisu za prečkanje Glinščice navedel konzorcij podjetij Markomark Nival. Ta se je zaradi razveljavljenega razpisa pritožili na Državno revizijsko komisijo, ki pa je v postopku ugotovila, da na podlagi pridobljenih gradiv še ne more ustrezno ugotoviti dejanskega stanja v zadevi. Zato je strokovnjakoma mariborske fakultete za gradbeništvo naročila izdelavo strokovnega mnenja.
Tudi tu se je zapletlo, saj je podjetje 2TDK zahtevalo izločitev obeh strokovnjakov, ki ju je revizijska komisija aktivirala za merjenje zidu v Pesnici. V zahtevku za izločitev se je sklicevalo na anonimno sporočilo, ki so ga prejeli v družbi, in katerega vsebina se je nanašala na domnevno nepristranskost imenovanih strokovnjakov.
Državna revizijska komisija je zahtevo 2TDK zavrnila. Kot je ugotovila, namreč v zahtevi za izločitev strokovnjakov ni navedel okoliščin, ki bi vzbudile dvom v njuno nepristranskost.
