
# FOTO: Sanjska poroka, a z istim možem in tremi otroki

Published at: **2019-11-03T08:58:00+00:00**

Author: **Mojca Marot**

Original: [Slovenske novice](https://www.slovenskenovice.si/bulvar/domaci-traci/clanek/foto-sanjska-poroka-a-z-istim-mozem-in-tremi-otroki-245091)

Znani Štajerki Katji Kapun, stilistki in specialistki za trepalnice, ki je v eni sezoni Slovenskega pozdrava pri Poskočnih muzikantih nadomestila Dejana Krajnca, ko je ta nastopal v oddaji Zvezde plešejo, so se uresničile sanje. Potem ko sta se z njenim Simonom Kapunom, tudi glasbenikom, že leta 2014, ko je bila Katja noseča z dvojčkoma, civilno poročila, sta si letos, ko je Simon praznoval 40., Katja pa 30. rojstni dan, zvestobo obljubila še pred Bogom in v družbi svojih treh otrok. »Da sva dahnila v najlepši cerkvi z zanimivo zgodovino na Ptujski gori, kjer so naju pričakali glasbeni prijatelji Il Divji, zabava pa je bila v Kidričevem, kjer so za glasbo skrbeli Poskočni muzikanti,« nam je razkrila Katja, ki je blestela v obleki znane kreatorke Jerneje P. Zhembrovsky, ki oblači številne slovenske glasbenice, kot so Natalija Verboten, Nuša Derenda, Alya in druge. Za nevestino frizuro je poskrbel Kristijan Skamljič, ki je friziral tudi Severino, za make up pa Eva C. Zimet, znana vizažistka in Katjina najboljša prijateljica. Kakopak niso manjkali znani, kot so Urška Vučak Markež, glasbenik Rusko Richie in Stančka Šukalo, Damijan Murko s svojo Majo, Martina Gominšek z možem Urbanom, pa župan Svete Trojice David Klobasa in številni Katjini poslovni prijatelji. »Za zabavo so poleg Murka skrbeli še Rusko, ki nama je za to priložnost napisal posebno pesem Najin dan, ki sva jo tudi zapela, Tomaž Gorenšek, ki je s Simonom igral v avstrijskem ansamblu Juchee, pa Sandi Firbas in Zlatih 6 ter Ervin Matjašič, ki je s Simonom igral v njegovem prvem ansamblu Šank Kvintet. Nemogoče je našteti vse, ki so poskrbeli, da je bil ta dan res sanjski in se mi je uresničila želja, da me je pred oltar, kot nevesto v belem, pospremil moj oče,« je za Slovenske novice razkrila Katja, ki je neizmerno hvaležna številnim poslovnim prijateljem, ki jo bodrijo v težkih trenutkih.
Ni skrivnost, da se Katja že od leta 2010 bori z depresijo in napadi panike, a ji o tem ni težko govoriti na glas. »Življenje ni samo pravljica, je tudi trnova pot, a meni na tej poti pomagajo številni, zato je vse lažje,« pravi Katja, ki jo ljudje na ulici še vedno prepoznavajo tudi kot poskočno Katjo, ko je namesto Dejana Krajnca s Poskočnimi muzikanti igrala klarinet. Zdaj je na svoji poroki tudi zapela in s pesmijo Najin dan presenetila vse, preden sta s Simonom zarezala v poročno torto. »Nasploh je bila poroka zelo čustvena in hvaležna sem prijatelju in članu poskočnih Lovru Sadeku, ki je poskrbel, poleg najine ožje družine, da je bilo vse popolno,« pravi Katja, ki ima za seboj naporno leto, saj je na samostojno pot pospremila kar nekaj novih stilistk za trepalnice. Zdaj jo čakajo intenzivne priprave na drugo mednarodno konferenco, ki jo bo s prijateljico vizažistko Evo C. Zimet organizirala v Sloveniji, prvič pa bo pri nas tekmovanje oblikovanja obrvi in trepalnic ter make upa. »Najbolj sem vesela, da sem našla takšnega sopotnika, kot je moj mož Simon, in ob najinih treh sončkih lahko rečem, da sem najsrečnejša ženska na svetu,« pravi. 
Življenje ni samo pravljica, je tudi trnova pot.
