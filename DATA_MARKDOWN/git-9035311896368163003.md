
# Dünya 5G teknolojisini tartışıyor; Çin 6G'nin temellerini atıyor

Published at: **2019-11-07T12:41:56+00:00**

Author: **Yalcin Ademoglu**

Original: [euronews](https://tr.euronews.com/2019/11/07/dunya-5g-teknolojisi-tartisiyor-cin-6g-nin-temellerini-atiyor-telekom-internet-huawei-abd)

Dünyanın 5G teknolojisini tartıştığı bir dönemde Çin 6G teknolojisinin temellerini atmaya başladı. Çin Bilim ve Teknoloji Bakanlığı altıncı nesil mobil iletişim teknolojisi için araştırma ve eğitim takımlarının oluşturulduğunu açıkladı.
Pekin yönetimi ile eşgüdümlü yürütülecek çalışmalar üniversite, bilim kurumları ve şirketlerden gelen 37 yetkiliyi bir araya getirecek. Takımlar aynı zamanda 6G teknolojisi hakkında alınacak kararlarda da hükümete danışmanlık görevi verecek.
ABD ile Çin arasında bir ticaret savaşına neden olan Huawei meselesi 6G teknolojisi ile birlikte daha da büyüme potansiyeli taşıyor.
Çinli teknoloji devi Huawei dünyanın en büyük telekom donanım üreticisi. Şirket ayrıca birçok ülkeye 5G baz istasyonu tedarik ediyor. Bu sebeple Amerika Birleşik Devletleri, Huawei’nin telekom altyapısındaki varlığının güvenlik riski oluşturduğunu ileri sürüyor. Zira bu sayede şirketin elde ettiği bilgi ağının Çin hükümeti ile paylaşılabileceği belirtiliyor.
Teknoloji devinin bu iddiaları reddetmesi geçen mayısta ABD'nin ulusal güvenliği için risk oluşturan yabancı firmalardan teknoloji alımına yasak getiren kararnameye eklenmesini engellemedi. Belge özellikle siber saldırı ve istihbarat açığına sebebiyet verme potansiyeli olan firmaları yaptırıma tabi tutuyor.
Bu ticari rekabet ve gerginlik ortamı ise 5G teknolojisinin parçalanmasına ve kullanıcıların operatörlerin şeffaflığı konusunda sorunlar yaşanması da muhtemel.
Dünyanın yeni yeni adım attığı 5G teknolojisi aktarım hızı kapasitesi ile baş döndürücü. Zira 4G'ye göre beşinci nesil en az 10 kat daha hızlı olacak. Bu sebeple 6G'nin de 5G'den en az 10 kat daha hızlı olacağı tahmin ediliyor.
Fakat hız konusunda kesin bir şey söylemek için henüz çok erken. Bunun ilk nedeni 5G teknolojisinin öncülerinden Güney Kore'de geçen nisandan beri beşinci neslin kullanılıyor olması. Çin ise 2020 başında 5G'ye sahip 130 bin baz istasyonunu hizmete açmaya hazırlanıyor.
Çin'in 6G teknolojisinde de emin adımlarla ilerlemesi ABD'de büyük bir rahatsızlık yaratıyor. Washington Huawei konusundaki soruşturmayı derinleştirebileceği gibi iki ülke arasındaki ticaret savaşı da altıncı nesille birlikte yeni bir boyuta geçebilir.
