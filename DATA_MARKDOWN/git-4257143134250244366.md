
# Appeninn-részvényeket értékesített az Opus Global

Published at: **2019-11-07T18:27:14+00:00**

Author: **Infostart / MTI**

Original: [infostart](https://infostart.hu/gazdasag/2019/11/07/appeninn-reszvenyeket-ertekesitett-az-opus-global)

Az Opus Global a közlemény szerint november 4-én adásvételi szerződést kötött 2 307 166 darab Appeninn részvény értékesítésére. Ennek következtében az általa közvetlenül birtokolt, szavazati jogot biztosító Appeninn-részvények száma 8 860 027 darabról 6 552 861 darabra csökkent, befolyásának mértéke pedig 18,7 százalékról 13,83 százalékra.
Az Opus Global a Konzum Opus Globálba olvadásakor jelentette be, hogy más tőzsdei társaságban szerzett kisebbségi részesedéseit - köztük az Appeninn Holdingban lévő tulajdonát is - likvid befektetésként kezeli, célja, hogy ezekkel az elérhető legnagyobb profitot realizálja.
Október 10-én az Opus közölte, hogy az Appeninn Nyrt.-ben fennálló 18,7 százalékos tulajdonrészéből a BDPST Ingatlanforgalmazó és Beruházó Zrt.-nek értékesített 9 százalékot, a vételár hiánytalan megfizetéséig fenntartva tulajdonjogát. Hozzátették, az Appeninn-ben még meglévő, 9,7 százalékos tulajdoni hányadot a profitmaximalizálás érdekében befektetési vállalkozás közreműködésével értékesítik.
Azt is közölték, hogy a társaság hosszú távú befektetési politikája a stratégiai divíziókban (élelmiszeripar, energetika, építőipar, turisztika) működő befektetések növekedésére fókuszál. Az Appeninn-részvények értékesítéséből származó bevételt befektetéseinek fejlesztésére, valamint előkészítés alatt álló akvizícióiban kívánja felhasználni, elsősorban az energetika és az élelmiszeripar területén.
Az Opus Global 25 forint névértékű részvényeivel a BÉT prémium kategóriájában kereskednek, a részvény a csütörtöki kereskedést 322,40 forinton zárta, 2,60 forinttal, 0,80 százalékkal alacsonyabban az előző záróárnál. Az elmúlt egy évben a legmagasabb árfolyama 591 forint, a legalacsonyabb 294 forint volt.
