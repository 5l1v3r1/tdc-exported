
# Мрежата прегря заради мечето плувец в Сопот ВИДЕО

Published at: **2019-11-01T22:40:00+00:00**

Author: ****

Original: [Blitz.bg](https://blitz.bg/obshtestvo/mrezhata-pregrya-zaradi-mecheto-pluvets-v-sopot-video_news706753.html)

https://blitz.bg/obshtestvo/mrezhata-pregrya-zaradi-mecheto-pluvets-v-sopot-video_news706753.html Blitz.bg

        Мечето, което си спретна СПА процедура в басейна към лифта на Сопот вече си има име, а целият град се втурна да го брани от евентуален отстрел. След като от комплекса споделиха видеото, на което се вижда как неканеният гост се цамбурка в плувното съоръжение, мечето натрупа стотици лайкове и споделяния. 
      
В социалните мрежи обаче се появиха спекулации, че от горското стопанство възнамеряват да приспят животното и дори да предоставят разрешение за отстрела му. Тези сведения бяха опровергани от Изпълнителна агенция по горите, които категорично заявиха, че не са издавали каквито и да било заповеди, свързани с мечката, съобщава "Трафик".
Междувременно от управата на лифта съобщиха, че мечето вече се е сдобило с име – Суими. Тематично за изпълненията му в басейна. В страницата на Лифт Сопот се появи и петиция за спасяване на мечока.
 „Дивите животни са част от нашата еко система и е безотговорно да бъдат убивани, само защото не се съобразяват с нашите привички. Ние от Лифт Сопот и Gelato & Latte вече сигнализирахме на горско стопанство Карлово, като изрично ги информирахме, че при необходимост ще финансираме операция по залавяне и преместване на мечето”, пишат от управата на съоръжението.
Те публикуваха още едно видео, на което се вижда как мечето си играе с жаба и дори се любува на засадените в двора рози.
