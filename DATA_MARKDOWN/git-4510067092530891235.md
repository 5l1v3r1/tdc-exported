
# Pesedizare la plecare: Conducerea Ape Crişuri îşi „înşurubează” pe funcţii pilele, care drept mulţumire fac campanie în timpul serviciului (FOTO)

Published at: **2019-11-06T16:59:00+00:00**

Author: **Adrian Criş**

Original: [Bihoreanul](https://www.ebihoreanul.ro/stiri/ultima-or-31-1/pesedizare-la-plecare-conducerea-ape-crisuri-isi-insurubeaza-pe-functii-pilele-care-drept-multumire-fac-campanie-in-timpul-serviciului-foto-152605.html)


        De la căderea Guvernului Dăncilă în urma moţiunii de cenzură din 10 octombrie, în instituţiile şi firmele de stat s-a declanşat o sarabandă de concursuri al căror scop este definitivarea clientelei şefilor acestora pe posturi bine plătite.
      
O asemenea operaţiune de pesedizare pe "ultima sută de metri" are loc şi la Administraţia Bazinală de Ape Crişuri, instituţie controlată de fostul partid de guvernământ prin directorul general Dorel Dume, consilier judeţean PSD, iar „beneficiarii”, în semn de recunoştinţă, se alătură campaniei electorale a candidatei PSD la alegerile prezidenţiale, Viorica Dăncilă. Situaţia a fost semnalată BIHOREANULUI de către surse care au surprins şi imagini cu „clientela” în acţiune...

        De la detaşări...
      
La fel ca în toate instituţiile controlate de PSD, în ultimii trei ani şi ABA Crişuri a făcut numeroase angajări fără concursuri, în beneficiul apropiaţilor şefilor instituţiei, prin simple detaşări, în majoritatea cazurilor de la firme private.
„Combinaţia e simplă: pentru că legea nu impune organizarea niciunui concurs atunci când se face o angajare prin detaşare pe perioadă determinată, pilele şefilor, mari şi mici, sunt angajate prin acest procedeu. Rude, amante şi membri de partid sunt angajaţi prin detaşare de la firme private, pe perioadă determinată, cei mai mulţi pe câte un an”, afirmă o sursă a BIHOREANULUI.

        ... la concursuri cu dedicaţie
      
Pentru ca protejaţii astfel ajunşi pe statele de plată ale ABA Crişuri să rămână salariaţi ai acestei instituţii în continuare, posturile pe care le ocupă în regim de provizorat sunt scoase ulterior la concurs, dar competiţiile îi au câştigători dinainte cunoscuţi tocmai pe cei ajunşi în instituţie prin detaşare.
„La ABA Crişuri, concursurile au început să fie organizate de la sfârşitul lunii trecute, pentru zeci de posturi, de la şofer şi agent hidrotehnic până la şefi de formaţie şi ingineri. Bineînţeles, concursurile le câştigă cei care deja ocupau posturile prin detaşare”, spun sursele BIHOREANULUI.

        Vie recunoştinţă
      
Una dintre aceste surse a surprins în imagini şi felul în care beneficiarii angajărilor clientelare se „revanşează” faţă de şefii care i-au ajutat să devină bugetari pe salarii confortabile, care depăşesc cu mult media din sectorul privat: este vorba despre o acţiune electorală la care a participat marţi, 5 noiembrie, una dintre „pilele” din ABA Crişuri, o anume Livia Todinca.
„Femeia a fost angajată la Formaţia Chişineu Criş anul trecut, prin detaşare, pe perioadă determinată, fiind pila şefului de formaţie, Gheorghe Toda, care şi el este pila directorului de la Oradea, Dume Dorel. Săptămâna trecută s-a prezentat la concursul de la sediul ABA Crişuri pentru angajarea pe perioadă nedeterminată şi, bineînţeles, a câştigat. Drept mulţumire, ieri (marţi, 5 noiembrie), a participat la o acţiune electorală organizată de PSD Arad în Chişineu Criş, împreună cu şeful de formaţie Gheorghe Toda, chiar dacă amândoi erau în timpul programului de lucru”, spune sursa, care a pus la dispoziţia BIHOREANULUI şi fotografii ce demonstrează prezenţa celor doi la campania pentru Viorica Dăncilă, în timpul serviciului.
În imagini se disting atât figura şefului de formaţie, Gheorghe Toda, cât şi a Liviei Todinca, ambii echipaţi în geci roşii cu însemnele PSD. Într-una din poze, femeia apare cărând în braţe materiale de propagandă, iar într-o alta zâmbind, alături de Toda, în timp ce preşedintele PSD Arad, deputatul Dorel Gheorghe Căprar, oferă unei alegătoare tipărituri electorale.

        "Am să vă răspund"
      
BIHOREANUL a contactat-o pe purtătoarea de cuvânt a ABA Crişuri, Anca Mihociu, şi i-a cerut să comunice, precis, ce post a câştigat Livia Todinca în această perioadă, astfel încât va deveni salariată a instituţiei pe durată nedeterminată, dar şi dacă directorul general Dorel Dume, el însuşi membru PSD, ştie că subalternii săi participă la acţiuni electorale în timpul serviciului.
"Am să vă răspund în cel mai scurt timp posibil", a spus purtătoarea de cuvânt a ABA Crişuri, promiţând că va reveni cu informaţiile solicitate.

        Numărul „lipitorilor”, necunoscut
      
În condiţiile în care ABA Crişuri nu este singura instituţie care face angajări "en gros" acum, BIHOREANUL a încercat să afle câte asemenea entităţi organizează concursuri în această perioadă, dar informaţia este imposibil de obţinut.
Motivul? Nu o ştie nici măcar Prefectura Bihor. „După adoptarea Codului Administrativ (n.r. – la începutul acestei toamne), nicio instituţie nu ne mai anunţă ce concursuri face, când, pentru ce posturi. Noi mai aflăm numai dacă ni se solicită ca în comisiile de concurs să fie şi un reprezentant al Prefecturii, ceea ce nu se prea întâmplă. Rezultatul este că numai structurile de care aparţin deconcentratele ştiu aceste informaţii, la Bucureştil”, a explicat un oficial al Prefecturii Bihor, solicitând să-i fie protejată identitatea.
"Concursurile de acum se fac pentru ca cei care vor veni la conducere să nu poată da afară pilele de partid "legitimate" prin meritul de a le fi câştigat", a confirmat reprezentantul Prefecturii.

        UPDATE:
      
Furnizat BIHOREANULUI după publicarea articolului, răspunsul promis de purtătoarea de cuvânt a ABA Crişuri, Anca Mihociu afirmă că "numita Todinca Livia nu este angajată" în cadrul instituţiei. La solicitarea reporterului, Mihociu a precizat că Todinca "a fost angajată", iar în prezent nu figurează ca având acest statut, ba nici măcar înscrisă la concursurile din această perioadă.
În ce priveşte faptul că salariaţi ai ABA Crişuri, inclusiv şeful de formaţie din Chişineu Criş, Gheorghe Toda, au participat la o acţiune de campanie a PSD în timpul serviciului, purtătoarea de cuvânt a transmis că "fiecare angajat are sarcini şi responsabilităţi de gospodărire a apelor stabilite clar şi documentat", iar "orice problemă / activitate personală se rezolvă fie în afara orelor de program, fie în zile libere (concediu). În cazul semnalat de dvs se vor face verificări şi dacă este cazul se vor lua măsuri".
