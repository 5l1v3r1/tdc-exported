
# Напрежение в Галиче, съпругата на Ценко Чоков загуби

Published at: **2019-11-03T21:38:00+00:00**

Author: **Камелия Цветанова**

Original: [Dnes.bg](https://www.dnes.bg/mestni-izbori-19/2019/11/03/naprejenie-v-galiche-syprugata-na-cenko-chokov-zagubi.428437)

Съпругата на Ценко Чоков изгуби изборите, в кметския стол сяда кандидатът на ГЕРБ Страхил Стоянов Кандидатът на ГЕРБ за кмет на Галиче печели балотажа, сочат първите данни.
"Благодаря на всички жители, които ме подкрепиха. Печелим с над 140 гласа", заяви Страхил Стоянов пред Нова тв.
В последните дни в селото имаше сериозно напрежение.
На балотажа беше и жената на небезизвестния бивш кмет на селото Ценко Чоков.
В деня на изборите Галиче се събуди със засилено полицейско присъствие и жандармерия. Решението за извънредна охрана дошло след постъпили сигнали, че Ценко Чоков принуждава и заплашва хората да гласуват за жена му.
Един човек се осмелява да разкаже пред камерата на Нова тв, но в гръб, защото го е страх.
"Всяка вечер ходи по домовете на хората и ги притиска. Ходят 5-6 коли. Прави си някакъв списък и като не му излязат хората, започва да ги притеснява", разказва анонимният свидетел.
Мъжът твърди, че Чоков заплашвал с отмъщение тези, които не гласуват за жена му.
"Казва, че ще ги убие. Ще ги унищожи. Или палежи или побоища. Той ше види кой, за кого е гласувал", разказва свидетелят.
В полицията са подадени няколко такива сигнала. Чоков отрича. В деня на балотажа, той е застъпник.
"Стига с тези евтини трикове. Вие ги измисляте и после ми давате трибуна да се оправдавам", заяви Чоков.
86-годишната Райна Диланова от Галиче е една от заплашваните. Възрастната жена живее сама с болния си син. Чоков казва, че ходил до дома на възрастната жена, но само за да й даде покана за митинг на жена му по време на кампанията. Така се озовал и при другите хора от селото.
„Аз съм давал покани на 500 семейства от цялото село. А с мен имаше поне 30 отговорни хора от селото”, заявява Чоков.
Ако не гласуват за жена му, хората в Галиче трябвало да възстановят парите и от изяденото и изпитото на предизборните митинги на жена му, твърдят още в селото. Нищо от това обаче, според Чоков, не било вярно. Победа на жена му, не била на живот и смърт.
 
