
# Συντάξεις: Αυτά είναι τα επικρατέστερα σενάρια για την αύξησή τους

Published at: ****

Author: ****

Original: [CNN.gr](https://www.cnn.gr/oikonomia/story/196384/syntaxeis-ayta-einai-ta-epikratestera-senaria-gia-tin-ayxisi-toys)

Newsroom, CNN Greece 07:51 , 06 November 2019
Σύμφωνα με πληροφορίες, η μια επιλογή είναι να αυξηθούν οι σημερινοί συντελεστές του νόμου Κατρούγκαλου κατά 10% μετά τα 30 έτη ασφάλισης, όπου και παρατηρούνται οι μεγαλύτερες μειώσεις συντάξεων ανεξαρτήτως μισθού, σε σχέση με τα ποσά συντάξεων πριν από τον νόμο 4387/2016.
Η δεύτερη επιλογή είναι να αυξηθούν πάνω από 10% οι συντελεστές αναπλήρωσης μετά τα 33-35 έτη ή και μετά τα 37 έτη, ώστε να υπάρξει κίνητρο για μεγάλη σύνταξη μεν, αλλά με ανάλογη αύξηση των ετών εργασίας.
Πάντως, το σχέδιο που θα επιλεγεί θα βασιστεί σε οικονομική μελέτη από την Εθνική Αναλογιστική Αρχή, η οποία θα αποτυπώνει τα βασικά σενάρια με τους νέους συντελεστές και τις επιπτώσεις (δαπάνη) που προκαλούν στο ασφαλιστικό σύστημα.
Οι νέες κύριες συντάξεις θα έχουν αφετηρία την 4η Οκτωβρίου 2019 και θα αποδοθούν αναδρομικά όταν ψηφιστεί το ασφαλιστικό νομοσχέδιο, το οποίο σύμφωνα με τον σχεδιασμό θα κατατεθεί στη Βουλή τον ερχόμενο Ιανουάριο.
Όσοι συνταξιούχοι έχουν κάνει αίτηση και περιμένουν την οριστική σύνταξη, αυτή θα υπολογιστεί με βάση τα αυξημένα ποσοστά αναπλήρωσης. Η αύξηση θα μετράει από τις 4 Οκτωβρίου 2019, ενώ για το διάστημα από την υποβολή της αίτησης μέχρι τον Οκτώβριο τα αναδρομικά που τους οφείλονται από την κύρια σύνταξη θα δοθούν με τα παλιά ποσοστά αναπλήρωσης.

        Διαβάστε επίσης
      
