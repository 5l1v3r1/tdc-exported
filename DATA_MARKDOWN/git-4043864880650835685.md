
# Розстріл Майдану: ДБР розслідує втрату матеріалів, бо Портнов поскаржився на Горбатюка

Published at: **2019-11-05T15:34:56+00:00**

Author: ****

Original: [Українська правда](https://www.pravda.com.ua/news/2019/11/5/7231081/)

Директор Державного бюро розслідувань Роман Труба підтвердив, що ДБР відкрило кримінальне провадження стосовно слідчих управління спеціальних розслідувань ГПУ, які допустили втрату матеріалів у розслідуванні "справ Майдану".
Про це він сказав на брифінгу 5 листопада, відповідаючи на запитання журналістів, чи дійсно ДБР відкрило справу стосовно екс-начальника Управління спецрозслідування ГПУ Сергія Горбатюка.
"П’ять років уваги до розслідування саме цієї категорії справ, 5 років очікування результатів у справах, які набули особливого статусу. На жаль, я сьогодні можу констатувати, що є певні можливі порушення з боку слідчих Генеральної прокуратури", – сказав Труба.
"Вчора ми отримали звернення про внесення відомостей щодо слідчих управління спеціальних розслідувань ГПУ, які допустили втрату матеріалів кримінальних проваджень. Нами було отримано 2 томи матеріалів з одного з кримінальних проваджень. Нами внесено відомості в ЄРДР і сьогодні розпочато відповідне розслідування", – зазначив він
На уточнююче запитання, чиє звернення стало передумовою відкриття провадження, Труба відповів: "Якщо я не помиляюся, Андрія Портнова".
Напередодні екс-заступник глави Адміністрації президента Віктора Януковича Андрій Портнов у своєму Telegram-каналі заявив, що колишній начальник управління спеціальних розслідувань ГПУ Сергій Горбатюк "вкрав два томи оригіналів кримінального провадження", що стосуються розстрілів співробітників міліції під час Революції Гідності.
"Вкрав і сховав разом з відеозаписами та оригіналами документів. Ми знайшли. Сьогодні обидва томи разом з дисками і моєю заявою про злочин передані в ДБР. Чекаємо процесуального рішення і докладного слідства, хто напоумив головного слідчого Майдану втратити докази масових вбивств співробітників міліції. Не перемикайтеся. Скоро будемо надягати цю кримінальну справу на голову", – стверджував Портнов, не уточнюючи, хто мається на увазі під "ми знайшли".
Пізніше у деяких ЗМІ було оприлюднено фотографії нібито цих двох томів. На них вказано, що йдеться про матеріали Головного слідчого управління ГПУ. Водночас Горбатюк очолював інший підрозділ ГПУ – управління спецрозслідувань.
"Українська правда" звернулась до Горбатюка за коментарем, але він сказав, що з’ясовуває ситуацію і пообіцяв дати позицію пізніше.
УП також звернулась до прес-служби ГПУ з проханням пояснити, чи означає фраза "ми знайшли", що Портнов має доступ до Генпрокуратури і якимось чином втручається у її роботу. Однак у ГПУ відмовились коментувати це телефоном і попросили відправити інформаційний запит.
