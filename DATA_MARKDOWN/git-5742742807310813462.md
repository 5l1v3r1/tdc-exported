
# Bad North: Jotunn Edition

Published at: **2019-11-02T07:00:00+00:00**

Author: **Petr Vojtěch**

Original: [mobilenet.cz](https://mobilenet.cz/clanky/recenze-bad-north-jotunn-edition-brutalni-strategie-ze-severu-39333)


        Sever je plný násilí a nebezpečí. Je na vás, abyste uchránili ostrovy před nájezdníky. Čeká vás dlouhá kampaň, kde má každé zaváhání nedozírné následky.
      
Dobrou strategii, abys na mobilu pohledal. Když to není černá díra na mikrotransakce, půjde nanejvýš o věžovku. Mezi ty nejlepší řadím třeba Polytopii a daleko nezůstane ani Bad North, který se navíc odehrává v reálném čase.
Vikingské téma v drtivé většině případů znamená nájezdy a plundrování. To platí i zde, akorát vy se ocitnete v roli obránců. Na rozdíl od jiných her budete mít neustále pocit, že v sázce je vše a jediná chyba vás může vyjít draho. S každou novou hrou započnete rozsáhlou kampaň, ve které jsou všechny jednotky skutečně smrtelné. Přijdete v bitvě o elitní lučištníky? Přišli jste o ně nadobro a musíte se obejít bez nich.
Snažíte se ubránit desítky ostrovů rozesetých po moři, postupně je halí mlha a vy si musíte pospíšit, jinak dostihne i vás. Na konci každé úspěšné bitvy získáte mince, za které si nakoupíte nové vybavení či aktivujete schopnosti. Jednotky jsou trojího typu – lučištníci, rytíři a kopiníci. Každý se hodí proti jiným nepřátelům, každý má své přednosti i nevýhody. Přidejte k tomu sbírání předmětů a ke svým vojákům si vytvoříte pouto. Jejich smrt pak ponesete opravdu těžce.
To vytváří opravdu zajímavou mechaniku, kdy můžete zvolit taktický ústup, pokud se bitva začne otáčet ve váš neprospěch, raději než riskovat totální porážku. Postupně získáváte nové jednotky, ale do jedné bitvy můžete přivést maximálně čtyři. Díky tomu později zvládnete v jednom dni sehrát bitvy na více ostrovech. Troufnete si však na to, když nové jednotky ještě nemají dost zkušeností?
Omezení na čtyři bojové útvary také znamená, že až do konce kampaně hra neztratí napětí. Jasně, své jednotky máte maximálně vylepšené, ale stále stojí proti značné převaze. Naučit se koho proti komu postavit navíc nestačí, nespornou roli hraje pozicování útvarů a jejich přesouvání v průběhu bitvy či používání schopností nebo předmětů.
Prozradím vám, že obtížnost můžete značně snížit, pokud si na začátku kampaně zapnete možnost restartovat úroveň, čímž ale o část kouzla přijdete. Jedinou větší výtku mám k tutoriálu, který vás některé důležité mechaniky nenaučí a dozvíte se je náhodou a mimoděk během načítání. Tak či onak je Bad North vynikající strategií, která moc dobře vypadá, má pohodlné ovládání, příjemně gradující obtížnost a díky náhodnému generování mapy i slušnou znovuhratelnost. Za 140 korun tedy rozhodně stojí.
   •  Google Play   •  App Store
