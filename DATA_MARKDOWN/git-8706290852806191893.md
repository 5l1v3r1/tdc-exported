
# Αποχώρησε ο Πορθητής από την κυπριακή ΑΟΖ - Συνεχίζει τις παράνομες έρευνες το Barbaros

Published at: **2019-11-01T09:34:00+00:00**

Author: ****

Original: [enikos.gr](http://www.enikos.gr/international/681581/apochorise-o-porthitis-apo-tin-kypriaki-aoz-synechizei-tis-parano)

Αποχώρησε το πρωί της Πέμπτης, έπειτα από οκτάμηνη παραμονή σε περιοχή δυτικά της Πάφου και εντός της κυπριακής ΑΟΖ, το τουρκικό γεωτρύπανο Πορθητής.
Το γεωτρύπανο έβαλε πλώρη για το αγκυροβόλιο της Αττάλειας, όπου σύμφωνα με το philenews.com αναμένεται ότι θα προετοιμαστεί για νέα παράνομη κίνηση παραβίασης της κυπριακής ΑΟΖ.
Ο Πορθητής πραγματοποίησε δύο παράνομες γεωτρήσεις εντός της κυπριακής ΑΟΖ και σε αποστάσεις 60 – 80 χιλιομέτρων δυτικά της Πάφου.
Η πρώτη γεώτρηση ξεκίνησε στις αρχές Μαρτίου και κατά τη διάρκεια της οποίας παρουσιάστηκαν πολλά προβλήματα λόγω της απειρίας των στελεχών του γεωτρύπανο αλλά και της αποχώρησης των κυριότερων υπεργολάβων με τεχνογνωσία για τέτοιες γεωτρήσεις. Για αυτό και χρειάστηκαν περίπου 150 μέρες –δηλαδή μέχρι τις αρχές Σεπτεμβρίου– για να ολοκληρώσουν τη γεώτρηση, για την οποία οι μεγάλες διεθνείς εταιρείες χρειάζονται περίπου 40 μέρες. Ο στόχος ονομάστηκε «Φοινίκη 1».
Τον Σεπτέμβριο, ο Πορθητής μετακινήθηκε σε απόσταση περίπου 10 χιλιομέτρων νοτιότερα της προηγούμενης γεώτρησης, στον στόχο «Φοινίκη 2», για να επιχειρήσει δεύτερη γεώτρηση, η οποία ολοκληρώθηκε προ ημερών στο πλαίσιο της σχετικής παράνομης Navtex που εξέδωσε η Τουρκία και προέβλεπε ότι ο Πορθητής θα πραγματοποιούσε γεώτρηση στο εν λόγω σημείο από τις 4 Σεπτεμβρίου μέχρι και την 1η Νοεμβρίου.
Όπως αναφέρει το δημοσίευμα, ο Πορθητής αναμένεται ότι θα παραμείνει στο αγκυροβόλιο της Σελεύκειας όπου δημιουργήθηκαν υποδομές υποστήριξης για μερικές εβδομάδες μέχρι να λάβει πολιτική εντολή για τη νέα τοποθέτησή του.
Σημειώνεται ότι το σεισμογραφικό Barbaros πραγματοποιεί τις τελευταίες μέρες παράνομες σεισμογραφικές έρευνες, μεταξύ των τεμαχίων 2 και 9 της κυπριακής ΑΟΖ.
Πηγή πληροφοριών/ΦΩΤΟ: philenews.com
