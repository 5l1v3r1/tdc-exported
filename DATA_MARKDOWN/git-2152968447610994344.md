
# Втори тур: Започна вотът за избор на кметове

Published at: **2019-11-03T08:40:00+00:00**

Author: **Елка Василева**

Original: [Dnes.bg](https://www.dnes.bg/mestni-izbori-19/2019/11/03/vtori-tur-zapochna-votyt-za-izbor-na-kmetove.428353)

Днес в страната се провежда втори тур на местните избори.След вота на 27 октомври в 9 областни града вече имат избрани кметове. В останалите 18 предстои балотаж. Битката за кметския стол продължава и в 97 общини, в 168 общини са избрали кмет още на първи тур. Втори тур ще се проведе и в 377 кметства и 31 района в големите градове.
Изборният ден в община Русе започна нормално, като до 7.30 часа не са постъпвали сигнали за нарушения или неотворени секции, чийто общ брой е 217. Това съобщи председателят на Общинската избирателна комисия в Русе Николай Братованов.
Пет от местата за гласуване са допълнителнo разкрити, а две са подвижните секции за хора с физически увреждания.
Избирателите с право на глас в общината са 141 286. От тях 23 са младежите, които са навършили между двата тура пълнолетие и ще могат да гласуват за първи път.
От полицията информираха, че близо 300 служители на МВР бдят за сигурността, обществения ред и спокойствието на гражданите в Русенско в изборния ден.
Освен в областния град балотаж има в още 15 населени места в региона - това показват данните, публикувани на сайта на осемте общински избирателни комисии. Сред тях са два общински центъра - Две могили и Ветово.
Изборният ден в община Шумен започна нормално във всички избирателни секции, съобщиха за БТА от Общинската избирателна комисия.
В общината право на глас имат около 81 000 души. Те могат да гласуват в 127 избирателни секции. Разкрити са и две подвижни.
Втори тур на местните избори ще има днес в седем от десетте общини в област Шумен. Кмет на община ще избират жителите на четири от общините - Шумен, Нови пазар, Велики Преслав и Каспичан. В община Нови пазар право на глас имат 15 359 души, в община Велики Преслав - 11 876 души, в община Каспичан - 6698 души.
В девет населени места в област Шумен на втори тур ще се избират и кметове на кметства. Общо 117 502 са жителите на област Шумен, които могат да упражнят правото си на вот на втория тур на местните избори. Ще се гласува в 208 избирателни секции, седем от които са подвижни. Това съобщават от пресцентъра на областната администрация.
Без проблеми в секционните избирателни комисии /СИК/ започна изборният ден в община Пловдив. Това каза председателят на ОИК-Пловдив Дарина Тодорова. Пловдивчани ще избират днес кмет на общината и кметове на пет района.
За първи път днес ще гласуват 64 пловдивчани. Те са навършили 18 години в периода от 27 октомври до 2 ноември. Това съобщиха от служба "ГРАО" в община Пловдив. Към днешна дата броят на избирателите в общината е 286 859.
Непроменен остава броят на избирателните секции в община Пловдив - 476. За избиратели с увредено зрение или затруднения в придвижването е осигурен транспорт.
В община Плевен 168 секции приемат днес желаещите да гласуват на балотаж за кмет на общината. Изборният ден започна спокойно, без сигнали за нарушения, съобщи Ярослав Димитров - председател на Общинската избирателна комисия /ОИК/ в Плевен.
По списъци избирателите на втория тур са 115 300.
Днес се избират и кметове на кметства в шест селища на общината - Върбица, Гривица, Коиловци, Радишево, Славяново и Ясен. В област Плевен днес има балотажи и за кметове на общините Червен бряг, Левски, Никопол и Долни Дъбник.
Изборният ден в област Благоевград започна нормално, съобщиха от общинските избирателни комисии в общините, в които днес се произвежда втори тур на местния вот.
В седем от общо 14 общини в областта местните избори продължават, след като не бяха избрани кметове на общини и на кметства на първи тур.
В общините Благоевград, Гърмен и Сандански днес ще се избира общински кмет. В 11 населени места в тези общини продължава и изборът за кмет на кметство.
В общините Гоце Делчев, Петрич, Разлог ще има избори в общо петнайсет села. Рекордьор по балотажи в област Благоевград е община Петрич - от общо 21 населени места с право на вот за кмет на кметство в осем ще има балотаж.
Няма регистрирани сериозни нарушения на обществения ред преди началото на изборите, съобщиха от ОД на МВР в Благоевград. Над 330 служители са ангажирани с охраната на изборните секции в областта, допълват от там.
В пет общини в Кюстендилска област днес има балотажи за избор на кмет. На втори тур гласуват жителите на Дупница, Сапарева баня, Бобошево, Кочериново и Бобов дол.
Балотажи има и в селата Крайници, Самораново и Червен брег /община Дупница/, Сапарево /община Сапарева баня/, Блажиево и Слатино /община Бобошево/, Мламолово /община Бобов дол/.
Балотажи има и в селата Пиперков чифлик, Жабокрът и Копиловци в община Кюстендил.
Започна изборният ден в област Търговище. Отворени са всичките секционни избирателни комисии /СИК/, сформирани на територията на трите общини, в които се произвежда втори тур, съобщиха председателите на общинските избирателни комисии.
Балотаж за избор на кмет на община има в Търговище и в Попово. В села на три общини - Търговище, Попово и Омуртаг, жителите ще избират кмет днес.
В община Търговище на втория тур право на глас имат общо 53 330 души, каза председателят на ОИК Младен Балуков. Разкрити са общо 105 секционни комисии, сред които една - в областната болница и една - подвижна. Избори за кмет на кметство има в селата Пробуда, Вардун, Лиляк и Давидово. В седмицата между двата тура възраст са навършили и са придобили право на глас деветима жители на община Търговище.
В община Попово имащите право на глас са общо 25 291 души, припомни председателят на ОИК Иван Цонев. Те ще гласуват в разкритите 53 СИК. В четири села в община Омуртаг се произвеждат балотажи: Врани кон, Изворово, Церовище и Беломорци. Имащите право на глас са 2669 души, уточни председателят на ОИК Мина Илиева.
Изборният ден в Добрич започна, като вече има гласували в отворените 129 секционни избирателни комисии /СИК/, съобщи председателят на Общинската избирателна комисия /ОИК/ Цонка Велкова.
Във втория тур за избор на кмет на общината могат да упражнят правото си на вот 79 533 избиратели - с шестима по-малко от вота на 27 октомври, според данни на общината. За днешните избори са доставени 90 000 бюлетини.
СИК са отворени включително в болницата и Дома за възрастни хора. Осигурена е и мобилна секция за петнадесет гласоподаватели, които не могат да стигнат до изборните места. Общината осигурява и транспорт за хора с увреждания до секциите.
Нормално започна изборният ден в общините Перник и Радомир, съобщиха от общинските избирателни комисии. Жителите на двете общини гласуват повторно за кмет на община.
В Пернишко има и балотаж за кметове на Батановци, селата Ярджиловци, Студена, Дивотино, Люлин и в двете най-големи кметства в областния център - Изток и Църква.
В Радомир гласоподавателите повторно избират освен кмет на общината, и кметове на селата Дрен и Извор.
Право на вот имат 80 304 избиратели в община Перник и 16 125 - в община Радомир. От тях 13 души ще гласуват за първи път.
Отворени са всичките избирателни секции - 142, в община Перник, и 51 - в Радомир. От тях шест са мобилни.
Нормално е започнал изборният ден в община Пазарджик, съобщи председателят на Общинската избирателна комисия Георги Добрев. Право на глас в балотажа за кмет на общината имат 10 446 избиратели, които могат да упражнят вота си в 151 секции. Кметове на кметства ще се избират на втори тур в селата Априлци, Говедаре, Дебращица, Ивайло и Црънча.
От пресцентъра на полицията информираха, че близо 400 служители на МВР - полицаи и пожарникари, ще следят за нормалното протичане на балотажа в област Пазарджик. Те ще се грижат за спазването на обществения ред, осигуряване на пожарната безопасност и защитата на населението.
Освен в Пазарджик днес на втори тур ще се избират и кметове на общините Белово, Брацигово, Пещера, Ракитово и Стрелча.
Спокойно е започнал изборният ден в Ловешко, съобщиха от общинските избирателни комисии в областта. Всичките 152 секционни избирателни комисии /СИК/ вече приемат избиратели.
На балотаж кмет на община днес се избира в Ловеч и Тетевен.
В 18 села в шест общини се произвежда втори тур за кмет на населено място. В община Ловеч са три - Баховица, Радювене, както и Александрово, където кандидатите са трима, тъй като вторият и третият са получили равен брой действителни гласове на първи тур.
В община Тетевен също в три села ще се избира кмет - Български извор, Гложене и Градежница. В община Троян са най-много - 5. Това са: Шипково, Орешак, Черни Осъм, Врабево, Борима.
Избори се произвеждат и в четири кметства в община Луковит - Беленци, Дерманци, Ъглен, Бежаново. В община Угърчин балотаж има в Катунец и Кирчево, а в община Летница - в Горско Сливово.
Изборният ден в община Видин започна нормално и в спокойна обстановка. Секционните комисии са отворили навреме, няма заменени членове, освен във видинското село Въртоп, съобщи председателят на Общинската избирателна комисия Павел Петков. Там не се е явил председателят на СИК, който е заменен.
Общо 56 760 са избирателите в община Видин, които ще гласуват в 127 избирателни секции. Пет от тези секции са подвижни - в Дома за стари хора в село Кутово, в болницата във Видин, както и в град Дунавци и селата Капитановци и Градец. В пет населени места на община Видин - Сланотрън, Покрайна, Кутово, Гомотарци и Буковец, днес ще се избира кмет на кметство.
В област Видин, в осем от 11-те й общини, се произвежда втори тур на местните избори.
Изборният ден в област Смолян е започнал нормално, отворени са всички секции, в които се произвежда втори тур на местните избори, съобщават от областната администрация.
В общините Смолян, Чепеларе и Баните днес има балотаж за общински кмет, а в 11 села в областта - и за кмет на населено място.
Общо 54 401 са избирателите в областта, които могат да гласуват на втория тур в 136-те изборни секции, открити в общините и в селата с балотаж.
Изборният ден в Силистренско е започнал спокойно, показва справка от общинските избирателни комисии и ОД на МВР. Разкрити са 171 избирателни секции в шест общини на областта. В три от общините - Силистра, Дулово и Тутракан - има избори за общински кметове.
Изборният ден в община Ямбол започна нормално, в Общинската избирателна комисия не са постъпвали сигнали за нарушения или за неотворени секции, съобщи председателят на ОИК Екатерина Янева. Шестима членове на избирателни секции не са се явили навреме и са заменени.Избирателните секции в града са 103, а членовете на секционните избирателни комисии - 895. Една от секциите е подвижна и в нея са заявили да гласуват 20 души с физически увреждания. Избирателите с право на глас в общината са 63 768.
В пет общини в област Бургас днес ще има балотаж. Това са Приморско, Созопол, Средец, Сунгурларе и Карнобат. В останалите общини кметовете бяха избрани на първия тур.
По данни от общинските избирателни комисии в петте бургаски общини, в които се произвежда втори тур на местните избори, гласуването е започнало навреме и към момента няма данни за нарушения.
Изборният ден в община Варна започна нормално, съобщи председателят на Общинската избирателна комисия /ОИК/ Велин Жеков. Отворени са всички 403 секции, от които 2 са мобилни. Имащите право на глас във Варна са почти 285 000 души. В ОИК няма постъпили жалби и сигнали.
Във Варна се провежда балотаж за кмет на общината, в четири от петте района, както и в две от населените места в общината. Втори тур на изборите на кмет се провежда и в общините Бяла и Провадия.
За осигуряване на безпроблемното протичане на изборния ден на балотажа, както и за гарантиране на реда и спокойствието в града и региона, са ангажирани 400 полицейски служители, съобщиха от полицията във Варна.
В община Сливен изборният ден започна в нормална обстановка, съобщи говорителят на Общинската избирателна комисия Стелли Стефанова. В някои секции не са се явили членове, които своевременно са били заместени.
Общо 116 926 са избирателите в населените места и общините в Сливенска област, където ще се произведе втори тур на изборите за кмет на община и кмет на кметство, съобщиха от областната администрация. От тях 102 628 са избирателите в община Сливен и 11 081 - в община Твърдица, които имат право да отидат отново до урните за избор на общински кмет. Част от тях ще избират и кмет на 7 населени места в община Сливен и на 2 - в община Твърдица.
В община Котел ще има балотажи за кмет на кметство в село Жеравна и в село Ябланово, общият брой на гласоподавателите е 2851. В община Нова Загора единствено в село Еленово ще има втори тур. Там избирателите по списък са 366 души.
Избирателите в община Сливен могат да упражнят вота си в 187 секции. В общо 13 от тях ще се гласува и за кметове на седем села. В община Твърдица секциите са 19. В четирите секции в град Шивачево и в 2-те в село Сборище ще се гласува и за кмет на кметства.
 
