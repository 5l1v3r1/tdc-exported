
# Канада визначилася з кандидатурою нового посла в Україні

Published at: **2019-11-04T21:09:00+00:00**

Author: ****

Original: [DT.ua](https://dt.ua/POLITICS/kanada-viznachilasya-z-kandidaturoyu-novogo-posla-v-ukrayini-328470_.html)

Уряд Канади призначив новим послом в Україні замість Романа Ващука, який завершив свою п'ятирічну каденцію в Києві і пішов на пенсію, дипломата Ларису Галадзу. Про це заявили в Міністерстві закордонних справ Канади.
"Лариса Галадза призначається послом Канади в Україні. Пані Галадза заміщує Романа Ващука", - зазначили в канадському МЗС.
Галадза до призначення на посаду посла була гендиректором Департаменту стабілізаційних та миротворчих операцій МЗС Канади. У 1994 році закінчила Трініті-коледж в Університеті Торонто за спеціальністю "Політологія і етика". Має ступінь магістра з "Міжнародних відносин", вона його отримала в Карлтонському університеті в 1996 році. У тому ж році почала працювати в Департаменті національної оборони. Після цього працювала ще в декількох держорганах Канади, пов'язаних з обороною, безпекою та міжнародним співробітництвом. В останні роки вона неодноразово бувала в Україні.
Як раніше повідомлялося, у минулому році Україні не вдалося досягти прогресу в питанні введення безвізового режиму подорожей в Канаду, а рівень відмов за підсумками перших трьох кварталів 2018 року становив 26%.
Нагадаємо, що канадські візи для українців подорожчали на третину у зв'язку з введенням нової комісії - за збір біометричних даних. Туристична віза в Канаду з урахуванням всіх комісій раніше обходилася заявнику приблизно 140 канадських доларів. Тепер вона буде коштувати близько 190 доларів. З 31 липня Канада почала збирати біометричні дані зі всіх прохачів віз з українським громадянством.
