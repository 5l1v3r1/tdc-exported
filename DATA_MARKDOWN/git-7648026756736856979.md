
# הסתדרות המורים: שני גנים בפת יושבתו בשל מחסור בסייעות. העירייה: נחליף את השובתים

Published at: **2019-11-07T17:17:00+00:00**

Author: **מערכת mynet**

Original: [חדשות פתח תקוה](http://mynetpetahtikva.co.il/%d7%97%d7%93%d7%a9%d7%95%d7%aa/%d7%94%d7%a1%d7%aa%d7%93%d7%a8%d7%95%d7%aa-%d7%94%d7%9e%d7%95%d7%a8%d7%99%d7%9d-%d7%a9%d7%a0%d7%99-%d7%92%d7%a0%d7%99-%d7%99%d7%9c%d7%93%d7%99%d7%9d-%d7%91%d7%a4%d7%aa%d7%97-%d7%aa%d7%a7%d7%95%d7%94-%d7%99%d7%95%d7%a9%d7%91%d7%aa%d7%95-%d7%91%d7%a9%d7%9c-%d7%9e%d7%97%d7%a1%d7%95%d7%a8-%d7%91%d7%a1%d7%99%d7%99%d7%a2%d7%95%d7%aa-416575/14)

                
בעקבות ניוד של סייעות בשני גני ילדים בעיר פתח תקוה, הכריזה הסתדרות המורים כי תשבית מחר (ו') את הלימודים בגנים 'סנונית' ו'גוברין', למשך שעתיים, והגנים ייפתחו בשעה 10:00. בעקבות זאת הודיעה העירייה כי הלימודים דווקא ייפתחו כסדרם עם אנשי צוות שיחליפו את אלו ששובתים."עיריית פתח תקווה מפרה את הוראות רפורמת הסייעת השנייה", נמסר על ידי הסתדרות המורים, "ובכך היא פוגעת מדי יום בתנאי העסקתן של גננות משרד החינוך. לאור זאת, גני הילדים 'גוברין' ו'סנונית', יחלו למחר את הלימודים בשעה 10:00. בגני הילדים הנ"ל עבדו היום הגננות עם סייעת אחת בלבד, דבר המנוגד לתקן גני הילדים. בגנים ישנם ילדים שאינם גמולים, צעירים, הזקוקים לסיוע וטיפול אינטנסיבי".יושבת ראש המחלקה לגננות בהסתדרות המורים, ענת דדון, מסרה כי "כל גן שיפתח עם סייעת אחת בלבד, למחרת יושבת הגן לשעתיים. על מחלקת החינוך בעיר לדאוג שיהיו מספיק סייעות בגני הילדים, על מנת להבטיח חינוך איכותי ובטיחותי לילדים ולצוות".
מלשכת דובר העירייה נמסר: "צר לנו כי הסתדרות המורים בוחרים לנהל את מאבקם נגד משרד החינוך על גבם של ההורים וילדיהם. בימים האחרונים הסתדרות המורים פועלים כדי להשבית גנים בהרבה רשויות בארץ ובתוכן גם בפתח תקוה. למרות נסיון ההשבתה, הגנים המדוברים ייפתחו כסידרם וזאת לאחר מאמצי העירייה לגיוס שני אנשי צוות שיחליפו את השובתים.
"נציין כי הרשות עומדת בהנחיות משרד החינוך ובמקרה בו נעדרת סייעת נוספת מסיבה כלשהי ובפרט כאשר מסיבה פתאומית, ניתנת לרשות האפשרות לפתוח גן מעל 30 ילדים עם שני אנשי צוות בלבד. נציין עוד כי בשיגרה עיריית פתח תקוה עושה כל שביכולתה כדי לגייס סייעת שניה כאשר הסייעת הקבועה נעדרת. אך לאור המצוקה הקיימת בכוח אדם - לעיתים הגן נשאר עם סייעת אחת. חשוב להדגיש כי קיים חוסר כלל ארצי בסייעות ולמרות זאת הרשות תמשיך לעשות את מירב המאמצים כדי לגשר על הפער שנוצר".
