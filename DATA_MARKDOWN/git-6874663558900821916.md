
# נדחה ערעורו של טראמפ: יידרש להעביר את דוחות המס שלו לתביעה במנהטן

Published at: **2019-11-04T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3773059,00.html)

נדחה ערעורו של דונלד טראמפ: הנשיא האמריקאי יידרש למסור לחבר מושבעים מיוחד שהוקם על ידי התביעה הכללית במנהטן את דו"חות המס שלו לשנים 2018-2011.  כך קבע היום (ב') בית המשפט לערעורים של ניו יורק, בהרכב של 3 שופטים.
התובע הכללי במנהטן, סיירוס ואנס ג'וניור (Cyrus Vance), הוא זה שהעביר את צו העברת המסמכים לנשיא, אך נענה בסירוב. ואנס, איש המפלגה הדמוקרטית, מעוניין לשים את ידיו על דו"חות המס של משרד רואי החשבון מזארס (Mazars), שהעניק את שירותיו לטראמפ.
 
החקירה של מזארס מתמקדת בחשדות לעבירות על חוקי מימון בחירות ועבירות מס, והיא החלה בעקבות עדויות שסיפק עורך הדין לשעבר של הנשיא, מייקל כהן. טראמפ כאמור סירב לשתף פעולה ולהעביר מסמכים לתובע מניו יורק. טראמפ הוא הנשיא הראשון שמסרב לחשוף את דו"חות המס שלו בעשרות השנים האחרונות.
על מנת לקבל את הגושפנקה החיונית לעמדה של הנשיא ולחסום את הזימון שקיבל מואנס, פנו פרקליטיו לבית המשפט בבקשה לקבל את האישור הנדרש לדחיית הדרישה של התביעה ממנהטן. בבית המשפט נימק הנשיא את עמדתו בעיקר על בסיס טענת החסינות המוענקת לו מחקירה פלילית.
טענה זו נדחתה בבית המשפט בחודש שעבר, ופרקליטיו של הנשיא הגישו ערעור על ההחלטה. היום כאמור דחה בית המשפט לערעורים של ניו יורק פה את הערעור של הנשיא. "כל חסינות נשיאותית מהליך פלילי של מדינה אינה חלה על הליכי חקירה, ובכלל זה על זימון להופיע בפני התביעה הכללית, כפי שמדובר כאן", נאמר בהחלטת ההרכב.
ההערכה היא שטראמפ יגיש באמצעות פרקליטיו ערעור גם על החלטה זו, לבית המשפט העליון של ארה"ב.
