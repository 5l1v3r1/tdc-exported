
# Матрос почина в барокамерата на Военноморската болница във Варна

Published at: **2019-11-06T17:04:00+00:00**

Author: ****

Original: [bTV Новините](https://btvnovinite.bg/bulgaria/voennosluzhesht-pochina-v-barokamerata-na-voennomorskata-bolnica-vav-varna.html)

Матрос почина в барокамерата на Военноморската болница във Варна. Военната прокуратура разследва инцидента. Все още няма яснота за причините за инцидента. Ще бъде проверена и техническата изправност на апаратурата.
36-годишният мъж е от формирование в Бургас и е бил на планово посещение в барокамерата.
Тя е единствената сертифицирана за тренировки на водолази от флота, които симулират гмуркане в контролирана среда.
Министерството на отбраната съобщи, че матросът е починал при извършване на годишния медицински преглед на водолазния състав.
От военната прокуратура уточниха за bTV, че е извършен оглед, а съдебно-медицинска експертиза трябва да изясни причините за смъртта.
Ще бъде проверена техническата изправност на апаратурата. Починалият водолаз е матрос III клас на 36 години, семеен с едно дете. От Министерството на отбраната изразиха съболезнованията си.
