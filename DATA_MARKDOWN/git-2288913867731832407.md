
# Militairen willen niet voor politie werken

Published at: **2019-11-04T06:05:00+00:00**

Author: ****

Original: [De Standaard](https://www.standaard.be/cnt/dmf20191104_04699256)


        Het voorbije anderhalf jaar zijn amper 31 militairen overgestapt naar het beveiligingskorps van de federale politie. De regering hoopte nochtans 1.230 militairen bereid te vinden. Legervakbonden zijn niet verbaasd: ‘Er zijn al geïnteresseerden terug overgestapt naar Defensie, omdat het bij de politie zo tegenviel.’
      
27 militairen vorig jaar; de eerste helft van dit jaar: 4 soldaten. Zo veel militairen stapten volgens ontslagnemend minister van Defensie Didier Reynders (MR) het voorbije anderhalf jaar over naar het beveiligingskorps van de federale politie, dat nog honderden agenten tekortkomt.
Het korps is opgericht om rechtbanken, kerncentrales, ambassades en luchthavens te bewaken, waardoor de overbevraagde politiekorpsen van deze arbeidsintensieve taken worden ontlast. De bedoeling was jaarlijks zo’n 150 militairen aan te trekken – met een maximum van 1.230 manschappen. Er werd vooral uitgekeken naar militairen die bij Defensie een contract van bepaalde duur hadden, of militairen in vaste dienst die na minstens twintig jaar anciënniteit een nieuwe uitdaging zochten.
Niet populair
‘De keuze is echter weinig populair’, zegt Walter Van Den Broeck van ACV Defensie. ‘Er zijn al militairen die op hun stappen zijn teruggekeerd, omdat het zo tegenviel.’ Het gaat dan bijvoorbeeld over militairen die de overstap naar de politie maakten om dichter bij huis te kunnen werken, ‘terwijl ze in de praktijk elke dag van hun woonplaats in West-Vlaanderen naar de kerncentrale van Doel werden gestuurd’.
Volgens Van Den Broeck is ook bij Defensie – dat hoopte via het beveiligingskorps een aantal oudere militairen kwijt te raken – de situatie compleet gekeerd: ‘Door de enorme pensioengolf (de komende vijf jaar vertrekt 40 procent van alle militairen, red.) zijn er al serieuze gaten in de organisatie geslagen en trachten veel chefs de militairen die ze nog hebben met alle mogelijke middelen te houden.’
Hij geeft wel toe dat er voor een job bij het beveiligingskorps zeker iets te zeggen valt: ‘De selectieproeven zijn aangepast voor militairen. En zeker voor de zogenaamde vrijwilligers (de laagste graden bij Defensie, red.) is het loon erg interessant.’
Moeizame rekrutering
De geringe interesse voor de job dwingt de federale politie nu om de vooropgestelde 1.600 manschappen voor het beveiligingskorps elders te zoeken, en dat loopt niet van een leien dakje. Vandaag zouden er zo’n 800 agenten in dienst zijn van het korps, van wie zo’n 400 medewerkers automatisch overkwamen uit het vroegere ‘veiligheidskorps’ van de FOD Justitie.
Maar veel rekruten – een diploma is geen vereiste – blijken niet uit het juiste hout gesneden. Amper 6 procent van de geïnteresseerden slaagt voor alle toelatingsproeven, waarna nog een opleiding volgt van een halfjaar. Vooral in Vlaanderen loopt de rekrutering van kandidaten erg moeizaam.
