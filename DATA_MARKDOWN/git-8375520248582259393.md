
# У чернігівській школі кількість хворих на гепатит зросла до 23

Published at: **2019-11-01T14:23:16+00:00**

Author: ****

Original: [ГЛАВКОМ](https://glavcom.ua/country/health/u-chernigivskiy-shkoli-kilkist-hvorih-na-gepatit-zrosla-do-23-637042.html)

Кількість хворих на вірусний гепатит «А» у школі №7 міста Чернігова зросла до 23-х.
Про це повідомляє пресслужба Чернігівської міської ради.
«Члени комісії повідомили, що наразі серед захворілих 21 учень 1, 4, 5, 6, 8-го класів та 2 дорослих, загалом 23 особи. Діти перебувають в обласній дитячій лікарні, їм призначене відповідне лікування», - йдеться у повідомленні.
Попри зростання числа інфікованих вірусом, заняття в школі відновлять у понеділок, 4 листопада. Таке рішення ухвалила сьогодні міська комісія з питань техногенно-екологічної безпеки і надзвичайних ситуацій.
Наразі продовжується обстеження дітей та дорослих. Загалом його потребує 510 осіб, з яких 369 - учні. У міських лікарнях обстежено 375 чоловік, у тому числі 262 дитини.
Зазначається, що медичний огляд усіх контактних відбудеться повторно через два тижні.
Із 21 по 27 жовтня до інфекційного відділення Чернігівської обласної дитячої лікарні з гепатитом «А» було госпіталізовано перших 16 школярів ЗОШ №7. Раніше, 18 жовтня, з таким діагнозом у лікарню потрапила працівниця харчоблоку школи. За припущенням керівництва міського управління охорони здоров’я, саме вона і стала джерелом розповсюдження захворювання.
У школі проводиться комплекс протиепідемічних заходів, а навчання призупинене до кінця тижня.
