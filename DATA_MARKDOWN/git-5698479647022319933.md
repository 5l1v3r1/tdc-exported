
# کارزار تحریم کالاهای ترکیه در اقلیم کردستان عراق

Published at: **2019-11-01T12:58:42+00:00**

Author: **یورونیوز فارسی **

Original: [euronews](https://farsi.euronews.com/2019/11/01/in-solidarity-with-syria-kurds-from-iraq-no-longer-buy-turkish)

بسیاری از کُردهای عراق در همبستگی با کرُدهای سوریه که با حمله آنکارا مورد تهدید قرار گرفته‌اند، خرید کالاهای ترکیه در این کشور را تحریم کرده‌اند.
ترکیه بزرگترین صادرکننده کالا به عراق است. میوه، سطل‌های پلاستیکی، ماست یا مواد آرایشی از جمله این کالاها است. ارزش این اقلام، سالانه هشت میلیارد دلار تخمین زده می‌شود که با گذر از اقلیم کردستان عراق به داخل کشور منتقل می‌شوند.
اما از زمان عملیات نظامی ترکیه در شمال سوریه که ۹ اکتبر آغاز شد، بیش از ۱۲ هزار کُرد این منطقه را ترک کردند و به اقلیم کردستان عراق پناه آورده‌اند.
حمید بانه‌ایی، خواننده مشهور کُرد عراقی کارزاری به همراه افراد دیگر در تحریم کالاهای ترکیه به راه انداخته است. او به خبرگزاری فرانسه می‌گوید: «ما نمی‌توانیم به میدان رزم برویم تا با اسلحه با ترکیه بجنگیم. بنابراین سلاح ما تحریم محصولات ترکیه است.»
یکی از ساکنان اربیل عراق، پایتخت اقلیم کردستان که پدر سه بچه است، می‌گوید که بارکد محصولات را در سوپر مارکت محله‌اش بررسی می‌کند که کالاهای وارداتی از ترکیه را نخرد. او تاکید می‌کند که باید وظیفه خودش را انجام دهد.
وی تصریح می‌کند که دیگر از اقتصاد ترکیه پشتیبانی نخواهد کرد زیرا ترکیه به حقوق کُردها احترام نمی‌گذارد و حتی به وجود آن‌ها اعتقادی ندارد.
زانا احمد، ۲۸ ساله، همیشه کرم صورت، ژل مو و سایر مواد آرایشی ترکیه را استفاده می‌کرد اما به خبرگزاری فرانسه می‌گوید که پس از حمله ترکیه دنبال محصولات دیگری است.
کارزار تحریم محصولات ترکیه از سوی نیروهای کُرد گروه دموکراتیک سوریه حمایت می‌شود. این گروه از سال ۲۰۱۱ در شمال شرق سوریه در حال جنگ است.
مصطفی بالی، سخنگوی نیروهای کُرد سوریه اخیرا گفته است که هر ریالی (سنت) که برای محصولات ترکیه خرج یا در راه گردشگری ترکیه هزینه می‌شود به گلوله و بمبی تبدیل خواهد شد که کودکان ما را در شمال شرق سوریه می‌کُشد.
اما در دنیای سیاست کمی ماجرا فرق دارد. حزب دموکرات کردستان که قدرت را در اربیل در اختیار دارد روابط قوی اقتصادی و سیاسی با آنکارا دارد در حالیکه رقیب این حزب یعنی اتحاد میهنی کردستان در سلیمانیه مخالف ترکیه است.
اقلیم کردستان عراق، دارای ۳۵۰ کیلومتر مرز مشترک با ترکیه در شمال و ۵۰۰ کیلومتر مرز مشترک با ایران در شرق است. بخش عمده‌ای محصولات موجود در بازار اقلیم کردستان از این دو کشور وارد می‌شود.
به نظر می‌رسد برخی از ساکنان اقلیم کردستان با تحریم کالاهای ترکیه به سمت کالاهای وارداتی که از ایران می‌آید روی آورده‌اند.
کاروان جمال ۴۵ ساله از دیگر افرادی است که تصمیم به تحریم محصولات ترکیه گرفته است. او می‌گوید که تصمیم گرفته است محصولات ایرانی را به جای کالاهای ترکی خریداری کند.
وی اضافه می‌کند که برای خرید یک بطری روغن مایع محصول ترکیه ۶ هزار دینار می‌پرداخت اما هم اکنون برای روغن ایرانی باید ۱۰ هزار و ۵۰۰ دینار هزینه کند. او می‌گوید که همبستگی هزینه دارد.
