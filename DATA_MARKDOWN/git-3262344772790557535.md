
# Il fallimento di Windows Mobile? Gates dà la colpa all’Antitrust: Ero distratto

Published at: **2019-11-07T11:10:00+00:00**

Author: **Sergio Donato**

Original: [DDay.it](https://www.dday.it/redazione/32988/windows-mobile-fallimento-intervista-gates)

Windows Mobile oggi avrebbe dovuto essere al posto di Android, ma è stato soffocato dalla causa antitrust vissuta da Microsoft. Bill Gates non ha dubbi, anche se ammette che è tutta colpa della sua distrazione causata dagli eventi.
La distopia immaginata da Bill Gates arriva da un’intervista della CNBC, nella quale Gates lo dice chiaro e tondo: “Non c'è dubbio che la causa antitrust sia stata negativa per Microsoft. Saremmo stati più concentrati sulla creazione del sistema operativo del telefono e così, invece di usare Android, oggi usereste Windows Mobile."
Avviato dal Dipartimento di Giustizia degli Stati Uniti, il caso Antitrust a cui si riferisce Gates è ovviamente quello di fine anni 90 che ha investito Microsoft. L’accusa era che Microsoft avesse ostacolato la concorrenza al fine di proteggere ed estendere il suo monopolio sul software.
Le conclusioni del Dipartimento, nel novembre del 1999, affermavano che il dominio di Microsoft sul mercato dei sistemi operativi per personal computer basati su x86 costituiva un monopolio, e che Microsoft aveva intrapreso azioni per schiacciare le minacce a quel monopolio, tra cui Apple, Java, Netscape, Lotus Software, RealNetworks, Linux e altri.
In appello, anche a causa della condotta del giudice Jackson ritenuta non etica, Microsoft migliorò la propria posizione e decise di redigere una proposta di accordo che consentisse ai produttori di PC di adottare software non Microsoft.
Secondo Bill Gates, ormai il “danno” a Windows Mobile era stato fatto: "Oh, eravamo così vicini" ha detto Gates a proposito dell’assenza di Microsoft nel settore dei sistemi operativi mobili. “Ero troppo distratto. Ho rovinato tutto a causa della distrazione". Gates ha svelato anche che l'azienda Microsoft era in ritardo di tre mesi con il rilascio di una versione del sistema operativo che Motorola avrebbe usato su un nuovo telefono.
