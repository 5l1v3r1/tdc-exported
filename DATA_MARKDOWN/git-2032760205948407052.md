
# Polášek s Dodigom vypadli na turnaji v Paríži v semifinále, nestačili na ruskú dvojicu

Published at: **2019-11-02T19:35:08+00:00**

Author: **Webnoviny**

Original: [Denník politika](http://dennikpolitika.sk/archiv/88521)

2.11.2019 (Webnoviny.sk) – Slovenský tenista Filip Polášek s Chorvátom Ivanom Dodigom sa nepredstavia vo finále na turnaji ATP Masters 1000 v Paríži. Nasadené osmičky deň po zisku istoty účasti na prestížnom koncoročnom Turnaji majstrov v Londýne prehrali v parížskom semifinále s ruskou dvojicou Karem Chačanov, Andrej Rubľov 6:7 (7), 6:0, 9:11 (zápasový tajbrejk).
Polášek s Dodigom pritom mali postup na dosah, keď v záverečnom zápasovom tajbrejku viedli 9:6 a mali tri mečbaly. Ani jeden z nich však nevyužili na ukončenie zápasu a Rusi premenili na postup hneď prvú možnosť.
Slovensko-chorvátsky pár v piatok nadobudol istotu účasti Turnaj majstrov v Londýne vďaka tomu, že americké dvojičky Mike a Bob Bryanovci, ktoré pred nimi figurujú v rebríčku, predčasne ukončili sezónu a francúzsko duo Jérémy Chardy, Fabrice Martin stratilo šancu na titul z parížskej „tisícovky“.
V rebríčku ATP by sa mal Polášek posunúť už na 10. priečku hneď za svojho deblového partnera Dodiga. bude to pre neho osobné maximum. V minulosti figuroval v elitnej desiatke rebríčka štvorhry aj Miloš Mečíř, ktorému 7. marca 1988 patrila štvrtá pozícia.
Polášek v tomto roku ovládol vo štvorhre už tri turnaje ATP, jeden z Rakúšanom Philippom Oswaldom (Kitzbühel) a dva s Dodigom (Cincinnati, Peking). Celkovo má na svojom konte 14 deblových titulov a 15 finálových neúspechov vo štvorhre.
štvorhra – semifinále
Karem Chačanov, Andrej Rubľov (Rus.) – Ivan Dodig, Filip Polášek (Chor./SR-8) 7:6 (7), 0:6, 11:9 (zápasový tajbrejk)
Viac k témam: ATP Masters 1000Zdroj: Webnoviny.sk – Polášek s Dodigom vypadli na turnaji v Paríži v semifinále, nestačili na ruskú dvojicu © SITA Všetky práva vyhradené.
