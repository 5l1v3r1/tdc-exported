
# ERC demana guanyar per partida doble: més diputats que el PSC a Catalunya i que Cs a tot l'Estat

Published at: **2019-11-03T12:15:01+00:00**

Author: ****

Original: [Ara.cat](https://www.ara.cat/politica/Aragones_0_2337366357.html)

ERC ha trobat un nou argument de campanya amb el qual no comptava fa unes setmanes. Algunes enquestes apunten que el retrocés de Cs el 10-N podria ser tant gran que ERC fins i tot podria obtenir més diputats a Catalunya que el partit de Rivera al conjunt de l'Estat. 
Així, en un míting a Sant Feliu de Llobregat, el vicepresident del Govern i coordinador nacional d'ERC, Pere Aragonès, ha demanat concentrar el vot independentista en el seu partit per obtenir una victòria per "partida doble". Això passaria, en primer lloc, perquè ERC derrotés el PSC a Catalunya i, en segon, perquè obtingués més escons només en les circumscripcions catalanes que el partit taronja a tot l'Estat.
Per utilitzar aquest argument, ERC ha hagut de deixar enrere una des les seves pròpies normes: no parlar d'enquestes. Si fa només uns dies eren reticents a comentar-les, ara en parlen a tots els actes. "No es un opinió, es pura demoscòpia. ERC pot treure més escons a Catalunya dels que pot treure Cs a tot l'Estat", ha proclamat Aragonès. Pel vicepresident això serviria per glaçar "el somriure burleta" a dirigents taronges com el diputat del Parlament Carlos Carrizosa. Per al republicà, el partit de Rivera és representant del "neofeixisme espanyol" i només busca "crear divisió" a Catalunya.  
ERC també ha parlat de la propera visita del rei a Catalunya. Aragonès ha vinculat el monarca amb el feixisme, criticant que és el representant de "la continuïtat institucional de la dictadura" franquista. Ha argumentat que el rei emèrit va ser "l'hereu polític" del franquisme, d'aquí que hi hagi un fil conductor de la dictadura fins a l'actualitat. "Els Països Catalans no tenim rei", ha proclamat en el mateix acte la candidata d'ERC al Congrés Marta Rosique. 
El míting ha tornat a comptar amb la presència del candidat d'EH Bildu per Guipúscoa Jon Iñarritu, que ha centrat tot el seu discurs en carregar contra el monarca. "Li diuen el preparat, però aquí –a Catalunya– és el rebutjat pel seu discurs ultra del 3 d'octubre de 2017", ha exposat.
Aquest diumenge, el president del govern espanyol en funcions, Pedro Sánchez, ha parlat d'Aragonès en una entrevista a La Vanguardia. Ho ha fet per explicar que han tingut contacte després de la sentència malgrat que el mateix Sánchez no vol agafar-li el telèfon al president Torra. Fonts coneixedores de l'entorn del vicepresident de la Generalitat consultades per l'ARA neguen que s'hagi produït cap contacte des que es va donar a conèixer el veredicte judicial. 
En un acte electoral d'ERC ja a la tarda i des de Lleida, Aragonès s'ha referit a les paraules de Sánchez. Ha acusat el PSOE de caure en les "mentides" i les "manipulacions" per intentar dividir l'independentisme entre "bons i dolents" i entre els que són "raonables i els que no". En el mateix acte, el candidat d'ERC al 10-N, Gabriel Rufián, també s'ha referit a la visita del rei. Ha emplaçat Felip VI a "presentar-se a les eleccions" si "participa de la campanya" i està "tant ben preparat". "A Catalunya no tenim rei", ha afegit.  
