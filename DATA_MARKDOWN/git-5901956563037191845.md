
# Narejeno v Mandellu

Published at: **2019-11-02T20:47:00+00:00**

Author: **Primož Jurman**

Original: [Slovenske novice](https://www.slovenskenovice.si/stil/bivanje/clanek/narejeno-v-mandellu-238744)

Moto Guzzi je najstarejši evropski proizvajalec motornih koles, saj je na trgu neprekinjeno že skoraj stoletje. Več kot 95 let je, odkar so leta 1921 letalci Carlo Guzzi, Giovanni Ravelli in Giorgi Parodi v italijanskem Mandellu del Lariu ob jezeru Como porodili danes legendarno znamko.V Mandellu del Lariu stoji tovarna, podobna socialistični fabriki, stotnija delavcev v modrih kombinezonih, z zobotrebci ali čiki med zobmi, z rokami v žepu po opoldanski košti prihaja nazaj na delo. Kleni okoličani, skoraj hribovci. Na šiht se pripeljejo z zgonjenimi fiati ali trikolesnimi motokultivatorji, ki jih žene dvovaljni zračno hlajeni Guzzijev agregat. Večen in neuničljiv je. Tak je od večnosti in tudi sam je večen. Ljudje tam na bregu jezera Como izberejo tehniko, ki je trpežna in preprosta.
Blagovna znamka Moto Guzzi spada v družini Piaggio, kjer se zavedajo, da je treba negovati Guzzijevo tradicijo in klasični šarm. V zadnjih letih so prenovili paleto modelov in ti so navdušili kupce, ki prisegajo na klasični videz motociklov in znano tehniko, ki je enaka ali vsaj podobna že desetletja. Ta tehnika, recimo iz sedemdesetih let, ne pomeni nič slabega, nasprotno, v poplavi brezdušnih znamk in obilja modelov na trgu je celo adut, na katerega stavijo v Guzziju. V klasični okvir so dodali še nekaj moderne tehnike, recimo sodobne TFT-zaslone, ki kažejo vse potrebne informacije, načine delovanja motorja, sistema ABS in nadzor zdrsa zadnjega kolesa, več pozornosti so namenili višji stopnji kakovosti izdelave. Moto Guzzi s tem dobiva pridih žlahtnosti, morda celo ekskluzivnosti, drugačnosti.
Vse to velja tudi za V85 TT, popolnoma nov model v Guzzijevi ponudbi, ki ga lahko umestimo v segment klasičnih potovalnih enduro motociklov in ki je doslej manjkal. Za navdih so Italijani vzeli kreacijo Claudia Torrija, ki je leta 1985 z enduro motociklom V 65 TT nastopal na legendarnem reliju Pariz–Dakar. Nanj spominjata rdeče obarvan okvir in rumena plastična posoda za gorivo, ki je na voljo pri modelu V85 TT kot ena izmed barvnih kombinacij.
V terenskem motociklizmu, s katerim se spogleduje V85 TT, velja pravilo, da je tak motocikel, pripravljen za ježo po terenu, visoko nasajen. A to pri novem Guzziju ne velja popolnoma, saj je sedež le 83 centimetrov od tal, kar pomeni, da ga lahko vozijo tudi nižjerasli vozniki in voznice. Široko krmilo z zaščitno plastiko na koncih zagotavlja, da ga voznik obvladuje, razmerje mas je uravnoteženo in v vožnji se 229 kilogramov v resnici ne čuti. Položaj za krmilom je neprisiljen, kar pride prav pri daljših vožnjah pa tudi po brezpotjih. Navduši TFT-zaslon v modri kombinaciji, ki poudarja žlahtnost motocikla, hkrati pa dokazuje, da je V85, kljub navdihu iz osemdesetih let prejšnjega stoletja, sodoben motocikel. Lahko si omislite tudi navigacijo, s katero se prek pametnega telefona povežete z zaslonom motocikla. Agregat je v Guzzijevi maniri dobri, stari in zanesljivi, prečno postavljeni štiritaktni dvovaljnk V-zasnove, v duhu sodobnosti s tremi programi delovanja. Te lahko voznik nastavlja in spreminja s pritiski na levi in desni strani krmila.
Motocikel je v nizkih vrtljajih in pri nizkih hitrostih ležeren, vozljiv in precej odziven tako na terenu kot na cesti. Ob priviti ročici plina iz mehanskih pljuč iztisne osemdeset konjev, prek enojnega izpuha se oglasi tudi s konkretnim zvokom, Brembove zavore pa odlično opravljajo svojo nalogo.                   S tradicionalno, a preizkušeno tehniko, s sodobnimi dodatki nekoliko robustnih oblik in s karizmo bo prevzel predvsem one, ki jih ob kančku nostalgije navdušujejo zlata leta motorizma. Moto guzzi V85 TTMotor: dvovaljni, štiritaktni, prečni, V-zasnove, zračno hlajeni, trije programi delovanja, 853 cm3 Prenos moči: šeststopenjski menjalnik, kardanMoč: 59,0 kW (80 KM) pri 7750 vrt./minNavor: 80,0 Nm pri 5000 vrt./minZavore: spredaj kolut 320 mm, zadaj kolut 260 mm, ABS serijskoGume: 110/80 19, 150/70 17Okvir: jekleni cevniVzmetenje: spredaj nastavljive obrnjene teleskopske vilice, zadaj nastavljiv enojni blažilnikTeža s tekočinami: 229 kgMedosna razdalja: 1594 mmVišina sedeža: 830 mmPosoda za gorivo: 23 l
