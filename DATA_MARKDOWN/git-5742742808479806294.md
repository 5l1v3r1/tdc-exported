
# Vyzkoušeli jsme budoucnost SMS. Prozradíme vám, jak zprovoznit RCS i na vašem telefonu

Published at: **2019-11-03T06:00:00+00:00**

Author: **Ioannis Papadopoulos**

Original: [mobilenet.cz](https://mobilenet.cz/clanky/vyzkouseli-jsme-budoucnost-sms-prozradime-vam-jak-zprovoznit-rcs-i-na-vasem-telefonu-39316)


           •  Standard RCS je budoucností SMS a MMS    •  Přinášíme vám podrobný návod, jak RCS aktivovat i na vašem smartphonu s Androidem    •  Jaké jsou jeho hlavní výhody a nevýhody?
      
Jednou z důležitých novinek ze světa mobilních telefonů je nepochybně standard RCS , který je v mnohém podobný iMessage od Applu. Během několika dní jsme budoucnost posílání SMS detailně testovali a nyní vám přinášíme podrobné informace o tom:
RCS (Rich Communication Services) je přímým nástupcem dnes již poměrně zastaralých SMS a MMS, které jsou s námi již několik let a mladší generace využívá (zejména MMS) jen v ojedinělých případech. Prvním rozdílem je přenosová technologie – k přenosu zpráv pomocí RCS dochází skrze internet (ať už přes síť Wi-Fi nebo mobilní data na telefonu), díky čemuž lze snadno pokračovat v započaté konverzaci i při přechodu na jiné zařízení. V praxi tak můžete přejít z psaní zpráv v reálném čase na telefonu k počítači či tabletu, kde můžete pokračovat díky funkci „Zprávy na webu“. V tomto ohledu je důležité zmínit, že zprávy jsou vždy přijímány a odesílány z telefonu (podobně jako SMS či MMS).
Podobně jako u klasických SMS má uživatel i u RCS možnost obdržet doručenku, nově však vidí také, když uživatel na druhé straně píše zprávu, podobně jako u Messengeru či Telegramu. Kromě textových zpráv lze navíc sdílet polohu, GIFy, kontakty i připojit soubor a dokonce nechybí ani možnost odeslat hlasové zprávy.
Podstatným rozdílem oproti běžným SMS je rovněž možnost komunikovat ve skupinovém chatu. Takový chat je možné pojmenovat, přidávat do něj nové uživatele, ztišit oznámení i opustit skupinu. Přidat do takové skupiny lze pochopitelně pouze uživatele, kteří mají RCS aktivované. V případě, že přidáte uživatele, který RCS nedisponuje, bude mu odeslána pouze běžná SMS, a to i zbylým účastníkům chatu, kteří RCS mají (stav aktuální k 1. 11. 2019).
Zjednodušeně řečeno se z posílání SMS/MMS s příchodem RCS stala z uživatelského hlediska klasická chatovací aplikace, na které jsme již dobře zvyklí.
Jedním z rozdílů, který rozhodně stojí za pozornost, je bezpečnost při výměně zpráv. Zatímco iMessage spoléhá na šifrování typu end-to-end, které umožňuje dešifrovat obsah zpráv až na koncových zařízeních uživatelů, standard RCS tento způsob šifrování nevyužívá. Přestože se původně počítalo s integrací výše uvedeného druhu šifrování i v RCS, a to samotnou GSM Association, která zastupuje zájmy mobilních operátorů po celém světě, spoléhá nakonec RCS na jiný druh šifrování, který umožňuje vyměňovaná data dešifrovat i na straně operátora nebo Googlu. Zjednodušeně řečeno vyvíjí Google standard, na základě něhož mohou mobilní operátoři provozovat svou vlastní infrastrukturu upravenou pro potřeby RCS, nebo se dohodnou s Googlem, aby tuto činnost prováděl za ně.
Zásadním rozdílem je také možnost využívat RCS na Android smartphonech různých výrobců na rozdíl od služby iMessage dostupné pouze pro Apple zařízení. RCS navíc funguje v různých aplikacích, tedy nejen v aplikaci Zprávy od Googlu, ale i v dedikovaných „SMS aplikacích“ dalších výrobců. Dalším rozdílem je podpora hlasových i video hovorů, která je díky RCS v budoucnu možná. Dalším rozlišovacím prvkem je maximální velikost skupinového chatu. Zatímco v iMessage lze mít ve skupinovém chatu nanejvýš 32 členů, u RCS je to až 100.
Co je naopak podobné, je automatická volba odeslání běžné SMS/MMS přes RCS nebo iMessage podle toho, jestli danou technologii podporuje i zařízení příjemce. V aplikaci iMessage, stejně jako ve Zprávách od Googlu, tak uvidíte, jaký typ zprávy byl uživateli doručen. Stejně tak v jiných situacích, kdy nelze zprávu doručit přes RCS, bude odeslána jako SMS/MMS.
Na způsob, jak RCS aktivovat přišli, uživatelé sociální sítě Reddit /u/sh0ch, /u/LinkofHyrule, a /u/NashRadical. Jde o poměrně jednoduchý postup, který zvládnou i uživatelé se základními znalostmi. RCS jsme v redakci úspěšně zprovoznili na několika smartphonech různých značek.
K aktivaci RCS je potřeba stáhnout aplikaci Activity Launcher (dostupná v Obchodu Play) a nejnovější beta verzi Zpráv od Googlu. Kousek pod tlačítkem „instalovat“ najdete možnost se zapojit do testování beta verze.

        Aktivaci RCS provádíte na vlastní nebezpečí a níže uvedený postup není oficiálním návodem od Googlu. Po aktivaci RCS rovněž dochází k výměně zpráv skrze testovací server Googlu, nikoliv vašeho operátora.
      
Postup v krocích:
Alternativně můžete vyzkoušet i návod v níže uvedeném videu. Pokud se vám na vašem telefonu nepodaří RCS aktivovat, může to být zapříčiněno zásahem ze strany Googlu.
