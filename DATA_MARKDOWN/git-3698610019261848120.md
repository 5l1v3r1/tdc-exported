
# На посаду голови Українського інституту нацпам'яті претендують дванадцять кандидатів

Published at: **2019-11-04T16:55:00+00:00**

Author: ****

Original: [DT.ua](https://dt.ua/UKRAINE/na-posadu-golovi-ukrayinskogo-institutu-nacpam-yati-pretenduyut-dvanadcyat-kandidativ-328447_.html)

На посаду голови Українського інституту національної пам'яті подали заявки дев'ять претендентів, повідомили в Національному агентстві України з питань державної служби відповідь "Історичної правди" на запит щодо конкурсу
Згідно з документом, станом на 1 листопада, а це останній день, коли можна було подати заявку на участь у конкурсі, були зареєстровані такі кандидати:
1. Христенко Стефан Володимирович. Юрист за освітою. Працював за фахом у кількох компаніях. Зараз вивчає право у Копенгагені, згідно з декларацією – тимчасово безробітний.
2. Руденко Сергій Борисович. Кандидат культурології, фахівець з музейної справи. Доцент Київського Національного університету культури та мистецтв.
3. Коростишевський Сергій Аркадійович. Співробітник Департаменту транспортної інфраструктури КМДА.
4. Решетченко Дмитро Володимирович, кандидат історичних наук, до березня 2019 року - начальник відділу Центрального державного архіву зарубіжної україніки.
5. Шамайда Тарас Анатолійович, громадський діяч, автор "Історичної правди", згідно з декларацією - співробітник Управління справами Апарату Верховної Ради України.
6. Князева Надія Михайлівна, викладач української мови, член Національної спілки журналістів.
7. Жижиян Петро Миколайович, редактор сайту "Сегодня".
8. Понипаляк Аліна Василівна, кандидат історичних наук, старший науковий співробітник Національного музею історії України, авторка "Історичної правди".
9. Савченко Євгеній Олександрович. До звільнення в 2019 році - старший майстер лісу державного підприємства "Київський лісгосп".
Також видання зазначає, що на конкурс подалися історики Олександр Алфьоров, Артем Харченко та заступник директор Національного інституту стратегічних досліджень Василь Яблонський. У Національному агентстві України з питань державної служби повідомили, що уточнений список буде оприлюднений на початку цього тижня, адже перший етап конкурсу - тестування на знання іноземної мови, має відбутися 7 листопада.
 
Нагадаємо, Кабінет міністрів України рішенням від 18 вересня звільнив Володимира В'ятровича з посади керівника Українського інституту національної пам'яті, на якій він перебував із 2014 року. 
Про ймовірність свого звільнення з займаної посади Володимир В'ятрович заявив ще в червні, оскільки він критикував ряд вчинків президента Зеленського та його команди.
