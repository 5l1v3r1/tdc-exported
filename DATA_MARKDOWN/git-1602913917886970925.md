
# Firmele nu se aşteaptă la creşteri de taxe pentru că 2019/2020 sunt ani electorali. Dar corecţiile vor veni după. Şocul din fiscalitate vafi generat de DAC-6, care va pune lupa pe tranzacţiile care generează scheme fiscale

Published at: **2019-11-07T15:35:00+00:00**

Author: **Alex Ciutacu, Răzvan Botea**

Original: [Ziarul Financiar](https://www.zf.ro/zf-24/firmele-asteapta-cresteri-taxe-2019-2020-ani-electorali-corectiile-vor-veni-dupa-socul-fiscalitate-vafi-generat-dac-6-pune-lupa-tranzactiile-genereaza-scheme-fiscale-18549411)

Conferinţa ZF / NNDKP Legal & Tax, ediţia a II-a
Ziarul Financiar împreună cu casa de avocatură NNDKP, divizia de Consultanţă Fiscală, au organizat miercuri, 6 noiembrie, a doua ediţie a conferinţei LEGAL & TAX, eveniment la care au participat aproximativ 200 de persoane.
Mediul de afaceri din România îşi doreşte predictabilitate fiscală şi legislativă de la noul guvern în anul 2020. Consul­tanţii fiscali de la NNDKP sunt de părere că nu vor apărea surprize în legislaţia fiscală până la alegerile generale de anul viitor, în contextul în care anumite modificări în materie de fiscalitate ar duce la pierderi de capital electoral.
De asemenea, dialogul dintre mediul de afaceri şi guvern este necesar. Unul dintre punctele centrale care s-au discutat în cadrul evenimentului ZF / NNDKP Legal & Tax, ediţia a II-a, a fost crearea unui avantaj competitiv mediului de business din România prin adoptarea unor măsuri care au fost anterior discutate şi agreate cu guvernul.
„Este de menţionat că, spre deosebire de alţi ani, mediul de afaceri a cerut cu recurenţă nişte măsuri, care au fost şi agreate. În acest moment aceste măsuri sunt blocate pe traseul legislativ - consolidarea fiscală pe impozitul pe profit la nivelul grupurilor - ar crea un avantaj real competitiv. Nu ne aşteptăm să o avem, dar este o măsură pe care mediul de afaceri o aşteaptă“, a spus în cadrul evenimentului Alina Timofti, partener şi coordonator la NNDKP Consultanţă Fiscală.
Marius Ionescu, tax partener şi coor­donator la NNDKP Consultanţă Fiscală, a amintit care sunt modificările agreate de gu­vern cu mediul de afaceri, dar care nu s-au implementat momentan.
„Fac apel către noul guvern să se uite pe pachetul de legi de modificare a Codului de procedură fiscală. Sunt lucruri foarte bune acolo precum consolidarea impozitului pe profit, mutarea soluţionării contestaţiilor la Ministerul de Finanţe sau principiul aştep­tărilor legitime“, a spus el.
ZF împreună cu casa de avocatură NNDKP, divizia de Consultanţă Fiscală, a organizat miercuri, 6 noiembrie a doua ediţie a conferinţei Legal & Tax, în cadrul căreia s-au abordat subiecte legate de anul 2020 din perspectivă fiscală şi macroeconomică, care sunt măsurile fiscale care ar putea fi introduse de noul guvern şi care sunt schimbările fiscale care intervin ca urmare a transpunerii unor prevederi europene.
Cu toate că deficitul bugetar şi deficitul de cont curent aduc în discuţie corecţii bugetare, una dintre concluziile consultanţilor prezenţi la eveniment a fost că taxele nu vor creşte, din cauză că această măsură ar atrage după sine costuri electorale. „Nu ne aşteptăm la creşteri de taxe, cel puţin în prima jumătate a anului 2020. Este greu în acest moment, nu ne aşteptăm la modificări semnificative - mă refer atât la rate, cât şi la modificări legislative cu care fiecare dintre dumneavoastră eraţi obişnuiţi la sfârşit de an“, a mai spus Alina Timofti.
Prezent la eveniment, Ciprian Dascălu, economist-şef al ING Bank România, a spus că cele mai mari vulnerabilităţi ale bugetului de stat rămân deficitele gemene, iar corecţiile fiscale vor veni după această perioadă electorală.
„Când se va face ajustarea fisca­lă? După alegeri probabil. Se va face indife­rent de cum va arăta configuraţia guvernului după ale­geri. De ce se va face? Nu cred că poli­ti­cianul face ajustare de plăcere, ci din nevoie. Nevoia se reflectă asupra costurilor de finanţare. La 10 ani ne împrumutăm cu dobânzi de peste 4%, adică aproape dublul costului plătit de Polonia sau Ungaria. România se împrumută mai scump decât Serbia, care este cu două trepte sub noi ca rating“, a spus Dascălu.
Dincolo de provocările şi incer­titudinile interne, consul­tanţii de la NNDKP au con­clu­zionat că, în materie de fiscalitate, un singur lucru este cert: transpunerea unor direc­tive europene în legislaţia naţio­nală. În cadrul acestei dezbateri, un punct central a fost directiva cunoscută ca DAC 6, care introduce obligativitatea ca, la tranzacţiile transfron­tra­liere care generează scutiri de impozite directe, să fie raportate informaţii către autorităţi. Această raportare trebuie să fie făcută de oricare persoană care cunoaşte detaliile tranzacţiei sau ar trebui să le cunoască, iar acest lucru intră în conflict cu anumite drepturi cetăţeneşti din România, cum ar fi confi­denţialitatea dintre avocat şi client, a explicat Marius Ezer, partener la NNDKP Litigii.
„Dacă am aplica aceste prevederi exact aşa cum ar fi, în sensul că am avea o obligaţie de raportare indiferent de natura problemei, cred că se afectează chiar esenţa profesiei noastre de avocat. Avem o directivă pe care avem obligaţia de o transpune, dar nu ni se spune şi cum. Trebuie să gândim din perspectiva experienţei noastre proprii să vedem care este instrumentul cel mai bun. Suntem consilieri, dar cu siguranţă în profesia noastră nu scrie nicăieri că trebuie să fim investigatori“, a spus Ezer.
În partea a doua a evenimentului consultanţii de la casa de avocatură NNDKP Consultanţă Fiscală au prezentat exemple de reguli antiabuz şi aranjamente artificiale, instrumente de procedură fiscală la îndemâna contribuabililor în litigiile fiscale şi impactul pachetului „remedii rapide“ în legislaţia care priveşte TVA-ul.

        Alina Timofti, partener şi coordonator, NNDKP Consultanţă Fiscală
      
♦ Este de menţionat că, spre deosebire de alţi ani, mediul de afaceri a cerut cu recurenţă nişte măsuri, care au fost şi agreate. În acest moment aceste măsuri sunt blocate pe traseul legislativ - consolidarea fiscală pe impozitul pe profit la nivelul grupurilor - ar crea un avantaj real competitiv. Nu ne aşteptăm să o avem, dar este o măsură pe care mediul de afaceri o aşteaptă.
♦ Nu ne aşteptăm la creşteri de taxe, cel puţin în prima jumătate a anului 2020. Este greu în acest moment, nu ne aşteptăm la modificări semnificative - mă refer atât la rate, cât şi la modificări legislative cu care fiecare dintre dumneavoastră eraţi obişnuiţi la sfârşit de an.
♦ Ne aşteptăm că în 2020, pentru că avem obligaţie, să se transpună o serie de măsuri şi directive agreate la nivelul Uniunii Europene. Ele sunt singurele certitudini ale anului 2020. Vorbim de directiva DAC 6 - directiva intermediarilor, directiva cu privire la soluţionarea litigiilor fiscale şi la regulile antiabuz.
♦ Obligaţia de transpunere a DAC-3 este 31 decembrie 2019. Din păcate, România şi-a păstrat prostul obicei de a veni pe ultima sută de metri. Nu avem un draft de act normativ în dezbatere publică momentan. Informal ştim că la nivelul grupurilor tehnice există un draft.
♦ Ne îndreptăm spre o transparenţă în timp real autoritate - contribuabil. Măsurile (din DAC 6 - n. red.), deşi vor fi transpuse în legi, sunt rezultatul unor practici recurente pe anumite speţe. Nu sunt nicio teorie, sunt toate trăite în nenumărate speţe.

        Marius Ionescu, tax partner şi coordonator, NNDKP Consultanţă Fiscală
      
♦ Fac apel către noul guvern să se uite pe pachetul de legi de modificare a Codului de procedură fiscală. Sunt lucruri foarte bune acolo precum consolidarea impozitului pe profit, mutarea soluţionării contestaţiilor la Ministerul de Finanţe sau principiul aşteptărilor legitime.
♦ Directiva europeană DAC 6 este cea mai importantă schimbare legislativă astăzi. Este noul GDPR. Mai sunt modificări importante pe partea de TVA, unde pot fi afectaţi cei care fac import de bunuri. Mai mult, s-a mai publicat o directivă despre soluţionarea litigiilor transfrontaliere în Uniunea Europeană. Vorbim la finalul lui 2019 mai mult de zona de legislaţie europeană şi este normal, pentru că nu au mai fost legi noi pe zona fiscală în România.
♦ Pentru prima oară, Curtea Europeană de Justiţie a oferit după aşa-numitele cazuri daneze indicii cu privire la ce poate însemna un abuz de drept. Practic, este primul for important care spune că dacă se întâmplă anumite lucruri este posibil să se întâmple un abuz de drept. Spre exemplu, Curtea spune că dacă există proximitate temporală între apariţia unei legislaţii noi şi anumite tranzacţii sau restructurări pe care le-a făcut contribuabilul, poate fi un indiciu de abuz de drept fiscal. (...) Ce înseamnă abuz de drept fiscal? Atunci când respecţi legea în litera ei, dar se consideră că ai abuzat în spiritul ei de ea ca să îţi faci un avantaj fiscal.
♦ La noi în mediul public se vorbeşte cu mare uşurinţă despre abuzul de drept fiscal. Spre exemplu, când a scăzut taxarea la PFA sau microîntreprinderi se vehicula că toată lumea va migra spre acea zonă. Mereu când vine o lege nouă în spaţiul public apar idei despre cum poate fi evitată.
♦ Dacă am luat bitcoin acum cinci ani şi m-am îmbogăţit, s-ar putea să nu mai plătesc taxe. Dacă am luat un singur bitcoin este ca şi cum ar fi fost un tablou care s-a apreciat ca valoare şi nu ar trebui să plătesc impozit pentru că este un bun din patrimoniul meu.

        Adrian Luca, managing partner, transfer pricing services (TPS)
      
♦ Legat de DAC 6, ţinta este contribuabilul, nu intermediarul. Se raportează acele tranzacţii care pot fi suspectate că ar duce la o planificare fiscală agresivă. Fiscul vrea să închidă acele portiţe care în continuare permit planificare fiscală agresivă. Imediat ce se vor face raportările vor exista modificări legislative care să acopere portiţele şi acest lucru va crea impredictabilitate pentru investitori.
♦ Aş vrea să va pot răspunde la această întrebare: ce trebuie să raportez în mod clar? Dacă aş putea răspunde la această întrebare aţi salva mai mult de 1 mil. de dolari, în Polonia aţi fi salvat 5 mil. dolari. În Polonia a fost transpusă această directivă în cel mai agresiv mod posibil. Vor exista sancţiuni pentru neraportare, pentru raportare incompletă şi sancţiuni pentru raportare eronată.

        Silviu Bădescu, partener, NNDKP Consultanţă Fiscală
      
♦ Art. 6 din noul cod de procedură fiscală spune că autoritatea fiscală trebuie să ţină cont de o opinie emisă anterior. Pentru o situaţie de fapt similară şi pentru acelaşi contribuabil. Al doilea lucru important este că în momentul în care autoritatea fiscală nu ţine cont de acea opinie prealabilă, trebuie să noteze acest lucru în actul de control. Este un articol aplicabil din 2016 la tot ce înseamnă inspecţie fiscală începută din anul 2016 şi este invocat în destul de multe litigii fiscale. Reprezintă o transpunere a principiului aşteptărilor legitime la nivel european.
♦ Prin invocarea acestui articol 6 în litigii fiscale puteţi obţine refacerea inspecţiei fiscale şi desfiinţarea actului de impunere. Practic, vine o nouă echipă de inspecţie fiscală.
♦ Articolul are în spate nişte principii europene puternice. Este un instrument cu dublu tăiş pentru că depinde foarte mult de decizia luată anterior, aşadar poate fi favorabil sau nefavorabil contribuabilului.

        Marius Ezer, partener, NNDKP Litigii
      
♦ DAC6 poate afecta mai multe drepturi. Directiva trebuie implementată, dar noi trebuie să găsim mecanismul de implementare astfel încât să nu afecteze alte drepturi, inclusiv caracterul confidenţialităţii între avocat şi client.
♦ Dacă am aplica aceste prevederi exact aşa cum ar fi, în sensul că am avea o obligaţie de raportare indiferent de natura problemei, cred că se afectează chiar esenţa profesiei noastre de avocat. Avem o directivă pe care avem obligaţia de a o transpune, dar nu ni se spune şi cum. Trebuie să gândim din perspectiva experienţei noastre proprii ca să vedem care este instrumentul cel mai bun.
♦ Suntem consilieri, dar cu siguranţă în profesia noastră nu scrie nicăieri că trebuie să fim investigatori.

        Ciprian Dascălu, economist-şef, ING Bank România
      
♦ Anul acesta vedem o creştere a PIB de 4%, dar efectele întârziate ale încetinirii economice globale se vor face resimţite. Inflaţia va rămâne în partea superioară, de 3-3,5%. (...) Cursul poate ajunge la 4,85 pe final de 2020, dar riscurile sunt asimetrice. Dacă mediul extern rămâne prietenos, dobânzile relativ joase, nu este un efort mare pentru banca centrală să ţină stabilitatea cursului.
♦ Deficitele gemene (bugetar şi de cont curent) rămân principala vulnerabilitate şi ţin costurile de finanţare ridicate nu doar pentru stat. (...) Deficitul bugetar are cheltuielile rigide - unde este foarte greu de umblat - cu un cost politic foarte mare, ca raport la venituri permanente fiscale, este foarte mare. Este peste nivelul anului 2009-2010, când economia era în recesiune. Acesta va fi cel mai dificil lucru de făcut. Partea nefericită este că există acest gap de TVA şi sunt exemple precum Polonia unde prin informatizarea fiscului au crescut încasările pe partea de TVA cu 30% într-un singur an.
♦ Ne aşteptăm ca BNR să menţină dobânda-cheie până după alegerile generale. Probabil dacă vor vedea consolidare fiscală credibilă vom vedea costurile de finanţare scăzând. Vedem că guvernatorul când vorbeşte de managementul lichidităţii, prin scoaterea sau injectarea de lichidităţi în piaţă, banca centrală poate influenţa costul creditului legat de ROBOR fără a mişca dobânda-cheie.
♦ Când se va face ajustarea fiscală? După alegeri probabil. Se va face indiferent de cum va arăta configuraţia guvernului după alegeri. De ce se va face? Nu cred că politicianul face ajustare de plăcere, ci din nevoie. Nevoia se reflectă asupra costurilor de finanţare. La 10 ani ne împrumutăm cu dobânzi de peste 4%, adică aproape dublul costului plătit de Polonia sau Ungaria. România se împrumută mai scump decât Serbia, care este cu două trepte sub noi ca rating.

        Lucian Barbu, partener, NNDKP Consultanţă Fiscală
      
♦ Putem număra 7 reguli antiabuz şi aranjamente artificiale în Codul fiscal şi Codul de procedură fiscală. Fiecare are reguli diverse şi nu există o armonizare. Atât legislaţia cât şi practica instanţelor folosesc cu o deosebită largheţe termeni care variază de la „tranzacţii fără substanţă economică, tranzacţii artificiale, tranzacţii care nu sunt oneste, tranzacţii care eludează scopul consolidării fiscale, abuz de drept, fraudă, evaziune“.
♦ Al doilea punct pe care vreau să îl scot în evidenţă este faptul că nu există o ierarhie foarte clară a acestor reguli. Acestă varietate aduce neclarităţi inclusiv din perspectiva aplicării principiului securităţii juridice şi în al doilea timp chiar şi între profesionişti există interpretări divergente. Nu ne putem plânge foarte tare referitor la carenţele legislaţiei noastre pentru că nici la nivel internaţional regulile nu sunt foarte clare.

        Daniela Gramaticescu, partener, NNDKP Litigii
      
♦ Dacă vorbim despre cum se poate apăra contribuabilul invocând drepturile conferite de legile române sau de drepturile fundamentale, vedem în primul rând, într-un caz de la Iaşi din 2019, obligaţia motivării deciziei prin care se reţine un abuz fiscal, aplicaţie a principiului statului de drept, dreptului la bună administrare, interzicerii excesului de putere, obligaţiei constituţionale a autorităţilor de a asigura informarea corectă a cetăţenilor asupra problemelor de interes personal ale acestora. Legiuitorul a simţit nevoia să reglementeze în acest context şi prin asta a impus o rigoare excesivă atunci când vorbeşte de abuz fiscal.
♦ Al doilea mod prin care se poate apăra contribuabilul ţine de obligaţia organului fiscal de a da eficienţă principiului prevalenţei economicului asupra juridicului. Poate constitui temei al limitării abuzului autorităţii de formalismul fiscal, conform hotărârii nr. 526/2019 a Curţii de Apel Bucureşti.
♦ Contribuabilul se poate apăra şi prin aspecte ce ţin de sarcina probei în contextul faptic pretins de abuz fiscal şi interdicţia prezumţiei de fraudă - care nu este permisă deoarece încalcă principii fundamentale.

        Alexandru Aparaschivei, director, NNDKP Consultanţă FIscală
      
♦ Mecanismul codului valid de TVA pentru aplicarea scutirii de TVA ar trebui să intre în vigoare de la 1 iulie 2022, dar vorbim de măsuri în zona comerţului intracomunitar, unde se discută din 1993, de când a existat piaţa comună. Acum operăm într-o măsură tranzitorie gândită pentru trei ani, până în 1996, nu ştim când vom ajunge la sistemul definitiv.
♦ Sunt patru măsuri pentru aplicarea scutirii de TVA pentru livrările intracomunitare de bunuri. Primul ar fi codul valid de TVA şi declararea D390, urmat de dovada transportului intracomunitar, tranzacţii în lanţ şi stocurile la dispoziţia clientului.
♦ În ceea ce priveşte directiva care aduce pachetul de remedii rapide (quick fixes), există o prevedere amuzantă dacă mă gândesc la practica ANAF. Ea spune că raportarea greşită nu anulează scutirea dacă explicaţiile contribuabilului satisfac autorităţile locale. Pe lângă regulament şi directivă există îndrumări, pentru că nu va fi legislaţie, ci îndrumări care există în draftul de lege de prin luna septembrie, draft ce va fi convenit la nivel comunitar. La nivelul legislaţiei româneşti nu avem încă draftul de lege pentru că va fi mai mult sau mai puţin un copy-paste din directivă. 
