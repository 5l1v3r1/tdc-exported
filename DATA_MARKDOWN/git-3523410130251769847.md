
# 
        عفو بین‌الملل خواستار آزادی نماینده زن پارلمان لیبی شد
      

Published at: **2019-11-03T13:25:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637774/%D8%B9%D9%81%D9%88-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84-%D8%AE%D9%88%D8%A7%D8%B3%D8%AA%D8%A7%D8%B1-%D8%A2%D8%B2%D8%A7%D8%AF%DB%8C-%D9%86%D9%85%D8%A7%DB%8C%D9%86%D8%AF%D9%87-%D8%B2%D9%86-%D9%BE%D8%A7%D8%B1%D9%84%D9%85%D8%A7%D9%86-%D9%84%DB%8C%D8%A8%DB%8C-%D8%B4%D8%AF)

به گزارش بولتن نیوز، به نوشته روزنامه فرامنطقه‌ای القدس العربی، سازمان عفو بین‌الملل با صدور بیانیه‌ای ضمن ابراز نگرانی نسبت به نامعلوم بودن مکان حضور "سهام سرقیوه"، نماینده زن پارلمان لیبی که حدود سه ماه پیش از خانه‌اش ربوده شد، از خلیفه حفتر، رهبر نیروهای موسوم به "ارتش ملی لیبی" خواست تا مکان بازداشت وی را فاش کند.
در این بیانیه آمده است: ۱۷ ژوئیه ۲۰۱۹ سهام سرقیوه، عضو پارلمان و مدافع سرشناس حقوق زنان پس از انتقاد از خلیفه حفتر و حمله او برای تصرف طرابلس، به صورت وحشیانه‌ای توسط افراد مسلح از منزلش در بنغازی ربوده شد.
این سازمان در ادامه نسبت به اینکه احتمالاً سرقیوه مورد شکنجه و یا بدرفتاری قرار گرفته باشد، به شدت ابراز نگرانی کرد و با ارسال پیامی برای خلیفه حفتر از طریق کمپین همبستگی بین‌المللی (برای آزادی سرقیوه) خواستار افشای محل بازداشت وی شد.
در این پیام آمده است: طبق گفته شاهدان، افرادی که به منزل سرقیوه حمله کردند از نیروهای "ارتش ملی لیبی" بودند. در جریان این اقدام همسر این نماینده پارلمان پس از اصابت گلوله از ناحیه ساق پا مجروح شد و پسر ۱۶ ساله‌شان نیز مورد ضرب و شتم قرار گرفت، آنها اکنون از بیمارستان مرخص شده‌اند. طبق گفته یکی از اعضای این خانواده، اعضای پارلمان تماس‌های را با نیروهای حفتر برقرار کرده‌اند، آنها معتقدند که سرقیوه در زندان "الرجمه" در بنغازی بازداشت شده است. علی‌رغم اینکه زندان الرجمه در ۲۸ کیلومتری خانه سرقیوه واقع شده است اما خانواده وی تاکنون موفق به برقراری تماس با او نشده‌اند.
عفو بین‌الملل در ادامه تأکید کرد: طبق گفته برادر سهام سرقیوه، وی فردی مهربان و صادق است و به لیبی یکپارچه و متحد اعتقاد دارد و خواستار حفاظت از تمامی ملت لیبی در مقابل جنگ است.
عفو بین‌الملل در پایان پیام خود به حفتر خواستار آزادی فوری و بدون شرط این نماینده زن و محافظت از او در برابر هرگونه شکنجه و بدرفتاری شده است.
پیش از این شورای ریاستی لیبی در دولت وفاق ملی مستقر در طرابلس از سازمان ملل و نهادهای بین‌المللی خواسته بود برای آزادی این زن ربوده شده وارد عمل شوند. این شورا همچنین خواستار شناسایی محل سرقیوه شده بود و مقامات امنیتی بنغازی را مسئول ربوده شدن وی اعلام کرد. اما اداره امنیتی این شهر وجود سرقیوه در حوزه استحفاظی خود را رد کرد.
