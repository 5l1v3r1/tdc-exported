
# Talianska antidopingová agentúra našla u paraatlétky Caironiovej zakázaný steroid klostebol

Published at: **2019-11-06T21:35:03+00:00**

Author: **Webnoviny**

Original: [Denník politika](http://dennikpolitika.sk/archiv/88880)

6.11.2019 (Webnoviny.sk) – Používanie nedovolených podporných prostriedkov nepatrí iba k športovcom bez zdravotného znevýhodnenia.
Talianska antidopingová agentúra totiž našla pri októbrovom nesúťažnom odbere dvojnásobnej paralympijskej šampiónke v paraatletike Martiny Caironiovej zakázaný steroid klostebol.
Caironiová vyhrala vo svojej kategórii šprint na 100 metrov na OH 2012 v Londýne aj o štyri roky neskôr v Riu de Janeiro. Tiež má na svojom konte striebro v diaľke z OH 2016 v Riu, kde bola aj vlajkonosičkou svojej výpravy počas úvodného ceremoniálu.
Martina Caironiová má od roku 2007 amputovanú časť ľavej nohy ako dôsledok nehody na motocykli. Talianka má aktuálne dočasne pozastavenú činnosť, má totiž právo požiadať o analýzu B-vzorky.
Športovkyňa zatiaľ neposkytla svoje vyjadrenie, doteraz sa pripravovala na majstrovstvá sveta v paraatletike, ktoré sa vo štvrtok začnú v Dubaji v Spojených arabských emirátoch.
Viac k témam: paraatletika, steroidyZdroj: Webnoviny.sk – Talianska antidopingová agentúra našla u paraatlétky Caironiovej zakázaný steroid klostebol © SITA Všetky práva vyhradené.
