
# Kaos på tribunen – Brann-kampen ble stoppet i flere minutter

Published at: **2019-11-03T19:10:37+00:00**

Author: **Mads Bøyum**

Original: [Bergens Tidende](https://www.bt.no/sport/i/WbXJ0g/kaos-paa-tribunen-da-brann-gikk-paa-ny-stjernesmell)


        VÅLERENGA-BRANN 1-0
      
Vålerenga tok sin første seier siden 5. juli, mens nedturen bare fortsetter for et Brann-lag som nå har syv strake kamper uten seier – og to scorede mål.
Men denne kampen vil bli husket for det som skjedde utenfor banen.
Det ble nemlig full fyr i rivaloppgjøret allerede før avspark da to Vålerenga-supportere kom seg inn blant Brann-fansen og stjal et flagg.

        Les ogsåSlik svarer Brann-treneren på om han vurderer sin stilling
      
Dette flagget satte de seinere fyr på. Tilreisende Brann-supportere svarte på flaggstjelingen med å kaste bluss på banen slik at kampen måtte stanses i flere minutter.
– Det som skjedde var at to Vålerenga-supportere snek seg inn på bortefeltet der Brann-supporterne står. Der tok de et Brann-flagg og løp tvers over banen med flagget, sier Lars Magnus Igland Røys.
Han jobber som frilansjournalist for Bergens Tidende, men var til stede på kampen som tilskuer på bortefeltet.

        Les ogsåDoddo fulgte kampen: «En kjempebot venter en klubb i krise»
      
Etter at flagget ble tatt, ble det hengt opp ned blant Vålerengas supportere.
– De (Vålerenga-fansen) tok banneret vårt. Vi blir provosert på vegne av supporterne våre. Vi får håpe noen tar tak i det, sa Brann-trener Lars Arne Nilsen til Eurosport i pausen.
– Bare greit at de lager litt lyd, sa Kristoffer Barmen på spørsmål fra Eurosport om Brann-fansen.

        Les ogsåBrann-profil ble vraket: Dette sier han om situasjonen
      
En halvtime ut i kampen svarte Brann-supportere med sitt eget stunt. Da fyrte de opp flere bluss på tribunen, før de kastet dem inn på banen.
Dommer Tore Hansen stoppet spillet i flere minutter, før blussene ble ryddet vekk og kampen kunne gjenopptas.
Etter at bluss ble kastet fra Brann-feltet, tente Vålerenga-supportere på flagget de tidligere hadde stjålet.
– Stemningen på Brann-feltet er delt nå. Noen er veldig fyrt opp og noen er ganske flaue, fortalte Simen August Irgens i pausen.
Brann-supporteren sto på bortefeltet, og var vitne til både flagg-stjelingen og blusskastingen.
Han forteller at stemningen var rolig et kvarter før kamp, da de plutselig så to menn løpe nedover bortefeltet med et Brann-flagg. De hoppet over gjerdet og kom seg inn på banen. De løp tvers over banen, mellom spillerne som varmet opp.
I det 68. minutt ble det igjen fyrt opp et bluss blant Brann-fansen, men denne gangen ble det ikke kastet.
Branns daglige leder Vibeke Johannesen var til stede på kampen og kommenterer hendelsen med flagget slik:
– Vi synes ikke at det er greit i det hele tatt. Ingen fra hjemmefansen skal inn på vårt felt, sa hun 20 minutter ut i kampen, før blussene ble fyrt opp.
Hun varslet at de kommer til å forfølge hendelsen i etterkant.
Branns daglige leder og supporterleder Roger Lillebøe-Hansen var i dialog med hverandre, andre supportere og vektere etter hendelsen.
Vålerengas sikkerhetsansvarlige, Ronnie Bergheim, var kjapp i telefonen da BT ringte:
– Jeg har ikke tid til å prate med deg nå, sa Bergheim.
Selve kampen kom helt i bakgrunnen. Det var to virkelig formsvake lag som møttes i minusgrader på Oslos østkant. Vålerenga hadde tolv strake kamper uten seier. Brann kom fra seks strake uten seier, og kun to scoringer.
Veton Berisha er ute med skade, og Daouda Bamba var enslig Brann-spiss flankert av Gilli Rólantsson og Thomas Grøgaard.
Mest action var det foran Brann-målet. Matthías Vilhjálmsson headet i stolpen da en halvtime var spilt. Rett før pause fikk Brann sin første sjanse da Rolantsson fikk ballen inne i feltet og banket den i nettveggen.
Men det var Vålerenga som tok ledelsen på overtid i 1. omgang. Herolind Shala banket ballen inn via tverrligger.
Brann var svake, men kom litt bedre med i 2. omgang. Innbytter Fredrik Haugen var nær utlikning med et skudd.
Men det endte i nok en skuffelse for Brann – på alle måter.
