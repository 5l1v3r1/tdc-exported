
# 
        برگزیدگان موسیقی ایران در ششمین جشن سالانه موسیقی ما
      

Published at: **2019-11-02T14:04:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637490/%D8%A8%D8%B1%DA%AF%D8%B2%DB%8C%D8%AF%DA%AF%D8%A7%D9%86-%D9%85%D9%88%D8%B3%DB%8C%D9%82%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%B4%D8%B4%D9%85%DB%8C%D9%86-%D8%AC%D8%B4%D9%86-%D8%B3%D8%A7%D9%84%D8%A7%D9%86%D9%87-%D9%85%D9%88%D8%B3%DB%8C%D9%82%DB%8C-%D9%85%D8%A7)

به گزارش بولتن نیوز، ششمین «جشن سالانه موسیقی ما» با شعار جشن همدلی اهالی موسیقی ایران برای تقدیر از آثار و هنرمندان برگزیده موسیقی ایران در سال 1397 دوم آذرماه در رویال‌هال تهران برگزار می‌شود. این رویداد میزبان هنرمندان سرشناس عرصه‌های مختلف موسیقی و همچنین طیف گسترده‌ای از مخاطبان این هنر پرطرفدار خواهد بود.
آثار و هنرمندان برگزیده موسیقی ایران در سال 1397 بر اساس نظرسنجی که این روزها در سایت awards.musicema.com  جریان دارد معرفی خواهند شد. این نظرسنجی شامل دو بخش کارشناسی و مردمی است و آمار آرای ثبت شده در بخش مردمی از مرز 300 هزار رأی فراتر رفته است.
بر اساس اعلام ستاد نظرسنجی ششمین جشن سالانه «موسیقی ما»، این نظرسنجی تا روز 15 آبان تمدید شد. در بخش‌های نظرسنجی امسال نیز با مشورت از اساتید و اهالی موسیقی اصلاحاتی صورت گرفته تا آثار شایسته‌تری در این جشن مورد تقدیر قرار بگیرند.
اما شعار همدلی اهالی موسیقی ایران در حالی برای این رویداد بزرگ موسیقایی انتخاب شده است که طی ادوار گذشته، هنرمندان موسیقی فارغ از سن و سبک فعالیت شبی را کنار یکدیگر جمع می‌شوند. اتفاقی که در حوزه موسیقی کم‌نظیر است. این موضوع مهمترین نکته و هدف اصلی «جشن سالانه موسیقی ما» است که تصاویر و ویدیوهای این همدلی همیشه بازخورد زیادی داشته است.
در ششمین جشن موسیقی ما مطابق روال سال‌های گذشته از اساتید پیشکسوت موسیقی به‌پاس عمری فعالیت هنری‌شان تقدیر به‌عمل خواهد آمد.
انتهای پیام/
