
# عده ای از خط امام ریزش کردند و شیطان فریب شان داد/ غفلت از فرهنگ ابتذال را نمی پذیریم

Published at: **2019-11-01T15:20:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543899.html/%D8%B9%D8%AF%D9%87-%D8%A7%DB%8C-%D8%A7%D8%B2-%D8%AE%D8%B7-%D8%A7%D9%85%D8%A7%D9%85-%D8%B1%DB%8C%D8%B2%D8%B4-%DA%A9%D8%B1%D8%AF%D9%86%D8%AF-%D9%88-%D8%B4%DB%8C%D8%B7%D8%A7%D9%86-%D9%81%D8%B1%DB%8C%D8%A8-%D8%B4%D8%A7%D9%86-%D8%AF%D8%A7%D8%AF--%D8%BA%D9%81%D9%84%D8%AA-%D8%A7%D8%B2-%D9%81%D8%B1%D9%87%D9%86%DA%AF-%D8%A7%D8%A8%D8%AA%D8%B0%D8%A7%D9%84-%D8%B1%D8%A7-%D9%86%D9%85%DB%8C-%D9%BE%D8%B0%DB%8C%D8%B1%DB%8C%D9%85)

امام جمعه رشت تسخیر لانه جاسوسی را توسط دانشجویان پیرو خط امام عنوان کرد و گفت: بعضی ها به مرور از خط امام(ره) ریزش کردند و شیطان آنها را فریب داد.
به گزارش شبکه اطلاع رسانی راه دانا؛ به نقل از 8دی، آیت الله رسول فلاحتی امروز در خطبه های نمازجمعه رشت با توصیه همگان به تقوای الهی اظهار کرد: امروز مصادف با حمله به خانه کعبه به دستور یزید است و آل سعود نیز در چند سال قبل زائران خانه خدا را به شهادت رساندند.
وی به روی کار آمدن بلشویک ها در سال ۱۹۱۷ میلادی مصادف با شنبه هفته آینده اشاره کرد و افزود: در همان سال قرارداد بالفور و جدایی فلسطین از دنیای اسلام صورت گرفت.
امام جمعه رشت با بیان اینکه ۱۳ آبان در تاریخ ملت ایران به یادماندنی است، خاطرنشان کرد: سال ۱۳۴۳ رژیم پهلوی حضرت امام خمینی(ره) را به ترکیه تبعید کرد و ملت ایران با سه ضلع تبعید امام(ره)، شهادت دانش آموزان در سال ۵۷ و تسخیر لانه جاسوسی از انقلاب اسلامی دفاع می کنند.
آیت الله فلاحتی، تسخیر لانه جاسوسی را توسط دانشجویان پیرو خط امام عنوان کرد و گفت: بعضی ها به مرور از خط امام(ره) ریزش کردند و شیطان آنها را فریب داد.
وی با اشاره به اینکه ۱۳ آبان به عنوان روز ملی مبارزه با استکبار جهانی در تقویم جمهوری اسلامی ایران به ثبت رسیده است، تصریح کرد: امسال مردم ایران راهپیمایی روز ۱۳ آبان را گسترده تر و مقتدرانه تر برگزار می کنند تا دنیای استکبار بداند ملت ایران هنوز مدرس ملت ها است.
نماینده ولی فقیه در گیلان به ۱۴ آبان روز فرهنگ عمومی اشاره کرد و یادآور شد: استوانه های انقلاب و فرهنگ عمومی برپایه سلامت جامعه است اما این امر به معنای چشم پوشی از کارهایی که دشمنان در داخل کشور انجام می دهند، نیست.
 

        ** غفلت از فرهنگ ابتذال را نمی پذیریم
      
آیت الله فلاحتی با تاکید براینکه غفلت از فرهنگ ابتذال را نمی پذیریم، بیان کرد: مساله عفاف و حجاب در جامعه نگران کننده است البته اگرچه از بخش های عمومی راضی هستیم اما از بخش عفاف و حجاب راضی نیستیم و بیشترین مسئولیت در این عرصه به عهده پدرها و مادرها است.
وی، ۸۰ درصد مسئولیت عفاف و حجاب را به عهده خانواده ها دانست و اظهار کرد: پدران و مادران نباید از مسئولیت حجاب و عفاف فرزندان خود شانه خالی کنند.
امام جمعه رشت با اشاره به اینکه دشمن از طریق شبکه های مجازی و رسانه ها به مساله عفاف و حجاب دامن می زند، بیان کرد: عده ای از مسئولان فرهنگی در این زمینه غفلت می کنند.
آیت الله فلاحتی، اراده متولیان مربوطه برای رهایی از وضعیت نکبت بار عفاف و حجاب را تاثیرگذار خواند و افزود: بنده می دانم مردم خواهان عفاف و حجاب فاطمه زهرا(س) در جامعه هستند.
وی با تسلیت سالروز شهادت امام حسن عسکری(ع) در سال ۲۶۰ هجری، تصریح کرد: آغاز امامت ولیعصر(عج) را به تمام مسلمانان به ویژه شیعیان تبریک عرض می کنم.
نماینده ولی فقیه در گیلان به راهکارهای تربیت از نگاه قرآن و سنت اشاره کرد و گفت: یکی از راهکارهایی که می تواند فرزندانی در تراز تربیت اسلامی داشته باشیم، تشویق است.
آیت الله فلاحتی با بیان اینکه تشویق راهکاری آرام، مبرهن و مستدل است که می تواند در تربیت نسل انسانی و اسلامی کمک کند، تصریح کرد: تشویق واکنش مثبت نسبت به کار خوب دیگران است.
انتهای پیام/
