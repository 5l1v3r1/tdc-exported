
# Nuova Peugeot 208: i prezzi e gli allestimenti dell’edizione 2019

Published at: **2019-11-04T22:00:00+00:00**

Author: **Saverio Villa**

Original: [Corriere della Sera](https://motori.corriere.it/motori/attualita/19_novembre_05/peugeot-208-svolta-elettrica-fefa73fc-ffaf-11e9-86c6-d2f1a0d8af2e.shtml)

LISBONA — In B è vietato sbagliare: per qualsiasi squadra sarebbe una catastrofe, visto che si tratta del campionato più importante. Ovviamente non stiamo parlando di calcio, ma di auto. E il campionato è quello del cosiddetto «segmento B»: le utilitarie supercompatte, lunghe circa 4 metri. Dalla Peugeot 208 alla Mini Cooper, dalla Renault Clio alla Citroën C3. In Italia, nell’insieme, queste auto rappresentano più del 47% del mercato. In Europa non sono da meno. Grandi volumi, margini (per la filiera, dal concessionario al costruttore) piccoli.
Oggi parliamo per l’appunto della 208: quella che arriva nelle concessionarie in questi giorni (a prezzi compresi tra 14.950 e 24.750 euro e con un ampia scelta di formule d’acquisto e noleggio) è la nuova generazione di un classico del segmento B. Rispetto alla serie precedente,si allunga di 8 centimetri e guadagna uno stile più sofisticato, coerente con quello degli ultimi prodotti del marchio (508 in primis); dietro fa addirittura il verso a qualche tedesca prestigiosa...
Anche l’interno è molto personale, soprattutto per l’i-Cockpit, che crea un’atmosfera quasi sportiva e coinvolgente grazie al volante molto piccolo e alla strumentazione alta. Però servono un minimo di assuefazione e regolazioni più «fini» per arrivare alla postura giusta e alla leggibilità ottimale del cruscotto. L’abitacolo, ricco ed elaborato, si distacca dalla concorrenza e la strumentazione virtuale configurabile degli allestimenti ricchi Allure e GT Line è suggestiva ma, anche qui, bisogna fare l’abitudine. I materiali sono di aspetto pregevole e buona qualità, ma le plastiche rigide abbondano.
L’allestimento sportiveggiante GT Lineè quello che valorizza meglio la linea della 208 grazie all’assetto ribassato, ai parafanghini neri e ai cerchi da 17 pollici. Anche in questa variante le sospensioni rimangono propense al comfort ma la 208 è sicuramente tra le vetture più composte e genuine della categoria. Non offre sensazioni sportive in senso stretto, ma sulle strade tortuose ci si possono togliere parecchie soddisfazioni. Il «pacchetto» di sistemi di aiuto al conducente è di vertice e colloca la 208 al cosiddetto «livello 2», permettendo la guida virtualmente autonoma .
I motori, per ora, sono 1200 turbobenzina da 100 o 130 CV e 1500 turbodiesel da 100 CV. Il primo è il più adatto al nostro mercato: è piuttosto brillante, prende giri facilmente e spinge bene già prima dei 2000 giri, quindi permette una guida rilassata anche col cambio manuale a sei marce di serie (per il raffinato automatico a 8 rapporti servono 1800 euro).
C’è poi e-208, con batteria da 50 kWh, che promette 340 km di autonomia nel ciclo WLTP. Il motore da 100 kW (136 CV) la spinge fino a 150 km/h e da 0 a 100 km/h in 8”1. Servono 16 ore per ricaricarla con una presa casalinga e 7,30 con un wallbox, ma con un supercharger si ripristina l’80% della carica in 30 minuti. La e-208, però, ha prezzi a partire da 33.400 euro ma, secondo Peugeot, con le formule di noleggio dedicate si arriva allo stesso costo mensile di una 208 a benzina o diesel da 100 CV di pari allestimento. Su strada il maggior peso (329 kg più della diesel) si sente poco, lo scatto è sorprendente e ci si diverte più che con una versione convenzionale.
