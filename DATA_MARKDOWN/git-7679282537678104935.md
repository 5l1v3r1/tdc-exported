
# फेसबुक ने माना- 100 एप डेवलपर्स ने यूजर्स का निजी डाटा जुटाया

Published at: **2019-11-06T20:52:27+00:00**

Author: **एजेंसियां।,सैन फ्रांसिस्को।**

Original: [https://www.livehindustan.com](https://www.livehindustan.com/gadgets/story-facebook-admits-that-100-app-developers-collected-personal-data-of-its-users-2836132.html)

फेसबुक पर उपयोगकर्ताओं की निजता के हनन का एक और मामला सामने आया है। कंपनी ने बुधवार को खुलासा किया कि कम से कम सौ एप डेवलपर्स ने लगातार कई महीनों तक फेसबुक यूजर्स का निजी डाटा जुटाया। उसने बीते 60 दिनों में 11 साझेदारों के उपयोगकर्ताओं की निजी जानकारियों में ताकझांक करने की पुष्टि की। फेसबुक के मुताबिक डाटा इकट्ठा करने का काम मुख्यत: ऐसे सोशल मीडिया प्रबंधन एप से किया गया, जिनका निर्माण ग्रुप एडमिन को ग्रुप के प्रबंधन की बेहतर सुविधा देने के साथ ही उसमें शामिल सदस्यों को आसानी से वीडियो साझा करने का विकल्प उपलब्ध कराने के लिए हुआ था।
इन सभी एप ने फेसबुक ग्रुप के एप्लीकेशन प्रोग्रामिंग इंटरफेस (एपीआई) के जरिए उसमें मौजूद सदस्यों के नाम-प्रोफाइल पिक्चर जैसी जानकारियां जुटाईं। कंपनी ने बयान जारी कर कहा, ‘बशर्ते हमें डाटा दुरुपयोग के कोई सबूत नहीं मिले हैं लेकिन हम सभी एप डेवलपर से यूजर का प्रत्येक डाटा डिलीट करने को कहेंगे। एप डेवलपर ने डाटा डिलीट किया या नहीं, इसकी जांच के लिए ऑडिट करवाए जाएंगे।’ 
बयान में कहा गया है, ‘हमने ग्रुप एपीआई सहित कई डेवलपर एपीआई या तो हटा दिए हैं या फिर उनकी पहुंच सीमित कर दी है। ये एपीआई फेसबुक और उन एप के बीच इंटरफेस (पुल) का काम करते हैं, जो किसी ग्रुप से जुड़ सकते हैं। इस कदम के पीछे का मकसद यूजर की निजता की रक्षा करने की फेसबुक की प्रतिबद्धता पर अमल करना है।’

        Read Also: फोटोग्राफी के अलावा भी बड़े काम का है फोन कैमरा
      
ब्रिटेन स्थित राजनीतिक सलाहकार फर्म कैंब्रिज एनालिटिका के 8.7 करोड़ फेसबुक यूजर के निजी डाटा तक पहुंच हासिल करने के खुलासे के बाद फेसबुक जांच एजेंसियों के राडार पर है। अमेरिका के फेडरल ट्रेड कमीशन (एफटीसी) ने डाटा लीक मामले में फेसबुक पर पांच अरब डॉलर (लगभग 350 अरब रुपये) का जुर्माना लगाया है।
पाइए देश-दुनिया की हर खबर सबसे पहले www.livehindustan.com पर। लाइव हिन्दुस्तान से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    
