
# Sondaggi, maggioranza giù: cresce solo Italia viva. La Lega torna al livello delle Europee

Published at: **2019-11-04T20:26:00+00:00**

Author: ****

Original: [Repubblica.it](https://www.repubblica.it/politica/2019/11/05/news/sondaggi_pd_m5s_iv_governo_lega_fdi_fi-240245760/)

Dopo il pessimo risultato dell'Umbria, nuovi segnali negativi per la maggioranza (con l'eccezione di Italia Viva) arrivano dai sondaggi. L'ultimo è quello di Swg per il tg de La7. Il Partito democratico torna primo partito della coalizione, ma arretra di mezzo punto: scende dal 18 per cento di una settimana fa al 17,5 pagando probabilmente ancora il prezzo della scissione. Va ancora peggio ai Cinquellestelle: perdono l'1,4 per cento, dal 18,2 al 16,8.La Lega invece consolida la propria prima posizione, passando dal 33,6 al 34,1 per cento: un balzo di mezzo punto che riporta il partito di Salvini quasi al livello delle Europee (era arrivato al 34,3). Un segnale importante per l'ex ministro dell'Interno che ha lanciato l'ultima sfida: strappare la guida dell'Emilia-Romagna al Pd, tentando la spallata al governo.Fratelli d'Italia invece - dopo una lunga scia positiva - è in flessione, anche se solo dello 0,1 per cento: dal 9 all'8,9 per cento. Al contrario Forza Italia, che sembrava avviata a un ineserabile arretramento, registra un segno più: lo 0,7 per cento in più, arrivando al 6,2 per cento. Balsamo per le ferite politiche di Berlusconi che in queste ore ha lanciato l'operazione caccia al "capitan futuro" di Forza Italia attraverso il rodaggio dell'Altra Italia, una sorta di versione giovanile del partito. Ma a festeggiare è soprattutto Italia Viva, che infatti twitta la schermata del sondaggio. Dal 5,2 al 6 per cento: + 0,8.  Con una chiosa: "L'impegno sulla legge di bilancio paga". Un segnale certo non incoraggiante per il premier Conte e per il governo: le fibrillazioni sulla manovra, se questa è l'aria, non possono che aumentare.
