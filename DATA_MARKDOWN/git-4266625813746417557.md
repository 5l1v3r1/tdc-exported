
# Зеленський кличе уряд на консультації для погашення боргів по зарплаті в Укроборонпромі

Published at: **2019-11-06T17:49:00+00:00**

Author: ****

Original: [ZIK.UA](https://zik.ua/news/2019/11/06/zelenskyy_klyche_uryad_na_konsultatsii_dlya_pogashennya_borgiv_po_zarplati_v_1685253)


        Президент Володимир Зеленський ініціює проведення консультацій за участі членів уряду, в тому числі і силовиків, для погашення заборгованості з виплати зарплати на підприємствах ДК "Укроборонпром".
      
Про це він заявив під час робочої поїздки до Харківської області, повідомляє пресслужба Офісу Президента.
Зокрема, президент Зеленський зустрівся з колективами трьох заводів "Укроборонпрому". Зазначається, що заборгованість на заводах "Харківське конструкторське бюро з машинобудування імені О. О. Морозова" та "Харківське державне авіаційне виробниче підприємство" становить близько 235 млн гривень. А загалом станом на 1 листопада 2019 року 43 підприємства концерну заборгували працівникам 463 млн гривень.
"Заборгованість із заробітних плат на цих заводах – до чотирьох років. Дуже низька зарплата. Наприклад, на авіаційному заводі зарплата 3500 гривень", – сказав Зеленський.
Він закликав гендиректора "Укроборонпрому" Айвараса Абромавичуса провести консультації з урядом щодо вирішення питання погашення заборгованості із зарплати.
"Прем’єр-міністр має зібрати весь уряд, щоб були всі представники правоохоронних органів. Щоб ми розуміли, хто є замовником, скільки танків. Чому ми робимо продукцію для Таїланду, а для України не робимо? Чому у нас є чудові літаки, чудові конструктори, а ми нічого не виготовляємо й нічого не літає?" – сказав президент.
Зі свого боку, Айварас Абромавичус повідомив, що у складі концерну є 137 підприємств, з них 21 – на окупованій території. 70 підприємств є прибутковими, а 46 – збиткові. На підприємствах працюють 68 тисяч осіб, середня зарплата – 12,9 тис. гривень. Найнижча заробітна платня – на Харківському авіаційному заводі.
За його словами, проблеми існують майже на всіх підприємствах і часто вони через попереднє керівництво країни.
"Частка компаній "Укроборонпрому" у державному оборонному замовленні постійно зменшується і знизилася фактично до 30%. Водночас, приватна частка зростає… На жаль, більша частина державного оборонного замовлення, яку отримали приватні підприємства, відходила компаніям, пов’язаним з попередніми політиками", – пояснив він.
Абромавичус запропонував скликати засідання РНБО, на якому розглянути заходи з фінансового оздоровлення оборонно-промислового комплексу, зокрема поповнення статутного капіталу ДК "Укроборонпром" з подальшою виплатою боргів.
Як повідомлялося, президент України Володимир Зеленський заявив, що шокований після відвідування харківських заводів "Укроборонпрому".
"Ми були на авіазаводі, на легендарному заводі Малишева. Ви знаєте, я шокований. Нам сказав директор заводу, що з 2009 року один танк побудували. А в радянські часи - 900 танків за рік. Що відбувається з нашими підприємствами?", - обурився Зеленський. 
 
