
# Κυρίτσης στον Realfm 97,8: Σκατόψυχοι όσοι δεν θέλουν μετανάστες

Published at: **2019-11-06T15:56:00+00:00**

Author: ****

Original: [enikos.gr](http://www.enikos.gr/politics/682667/kyritsis-ston-realfm-978-skatopsychoi-osoi-den-theloun-metanastes)

«Μία απρέπεια που γίνεται και πυροδοτεί το κλίμα στη Βόρεια Ελλάδα, ο Γιαννούλης ως βουλευτής της περιοχής έθεσε το ζήτημα. Πλήρες δικαίωμα του βουλευτή όταν πάρει το λόγο να αναφερθεί σε οποιοδήποτε ζήτημα κρίνει ότι πρέπει να αναδείξει. Το θέμα δεν είναι εκεί, είναι στις ανείπωτες απρέπειες τις οποίες διαφημίζουν πολλά στελέχη της ΝΔ», δήλωσε στον Realfm 97,8 και στην εκπομπή «τεντιμπόηδες» με τους Μάνο Νιφλή και Άκη Παυλόπουλο το μέλος της κεντρικής επιτροπής του ΣΥΡΙΖΑ και πρώην Βουλευτής Γιώργος Κυρίτσης.
«Υπάρχει ένα θέμα αγωγής, παιδείας, ευθύνης των πολιτικών προσώπων και έχει να κάνει με την ανατροφή από το σπίτι σου. Κανένας δεν μπορεί να σου απαγορεύσει να μπεις στο αυτοκίνητο και να έχεις τσιφτετέλια στη διαπασόν και να περάσεις έξω από ένα κοιμητήριο την ώρα που γίνεται κηδεία. Είναι όμως απρέπεια, οφείλεις να το σκεφτείς», πρόσθεσε.
«Περιμένουμε να δούμε η επίσημη ΝΔ πως θα αντιδράσει απέναντι σε αυτές τις συμπεριφορές των στελεχών της διότι η ΝΔ βάζει τα χεράκια της και βγάζει τα ματάκια της. Έχουν σπείρει ανέμους και θερίζουν θύελλες και πρέπει όσο είναι νωρίς, πριν αυτό το κράμα γίνει κάποιο είδος επιδημίας, αυτό το είδος το προμοτάρισμα που κάνουν τοπικά τους στελέχη σε ακραίες ξενοφοβικές συμπεριφορές να το κόψουν», τόνισε ο κ. Κυρίτσης.
Τέλος, ο κ. Κυρίτσης χαρακτήρισε ανόητους όσους αντιδρούν στη φιλοξενία των μεταναστών. «Είναι ανόητοι στα Βρασνά, ανόητοι στην Πεντέλη, ανόητοι εδώ, ανόητοι εκεί. Υπάρχει μία κλιμάκωση στην ανοησία, μία κλιμάκωση στο μίσος, μία κλιμάκωση στην σκατοψυχιά», ανέφερε χαρακτηριστικά.

        Ακούστε το ηχητικό:
      
