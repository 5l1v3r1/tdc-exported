
# I Pixel 4 potrebbero supportare una connessione video, ma Google ha disabilitato la funzione (foto)

Published at: **2019-11-05T18:54:53+00:00**

Author: **Roberto Artigiani**

Original: [AndroidWorld](https://www.androidworld.it/2019/11/05/pixel-4-potrebbero-supportare-connessione-video-google-disabilitato-la-funzione-foto-678580/)

Con il rilascio di Android 10 alcuni utenti più smanettoni hanno potuto mettere le mani per la prima volta sulla modalità desktop che, per quanto grezza, è comunque una novità che incuriosisce. La funzione infatti non è ufficialmente completata e presenta un’interfaccia basilare, qualcosa di molto lontano da quello che Samsung ci ha abituato a vedere con DeX.
Il fatto che però sia presente aveva spinto alcuni a chiedersi se i nuovi Pixel 4 avrebbero supportato una qualche connessione video, una caratteristica presente sui vecchi Nexus 5, ma che da allora è stata rimossa e non si è più vista a bordo di un dispositivo “made by Google“. La scoperta di oggi però getta una nuova luce su quello che si pensava fosse soltanto una pia illusione: nel codice sorgente di Android è stato trovato un chiaro riferimento al fatto che la funzione del genere è disabilitata a livello software.
Come possono verificare qui coloro che sono abituati a leggere il codice, il commit recita “Disable DP function”. Se da un lato è evidente la volontà di impedire una connessione video via cavo attraverso la Display Port non è il caso di saltare a conclusioni affrettate senza conoscere le motivazioni. Google infatti potrebbe aver valutato che la funzione non andava come desiderato oppure forse non era intenzionata a pagare ulteriori commissioni a Qualcomm per l’uso della porta proprietaria.
In attesa che da Mountain View chiariscano la situazione non possiamo che sperare che si stia continuando a lavorare sulla modalità desktop e che magari sul prossimo Android 11 emerga in una forma meno embrionale. E visto che sperare non costa nulla, speriamo anche che Google aggiunga la possibilità di connettere i prossimi Pixel 5 via cavo a un monitor.
Via: Android Police
