
# عضو هیات‌رئیسه مجلس: فردا سامانه ثبت اموال نمایندگان در مجلس مستقر می‌شود

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696635/%D8%B9%D8%B6%D9%88-%D9%87%DB%8C%D8%A7%D8%AA%E2%80%8C%D8%B1%D8%A6%DB%8C%D8%B3%D9%87-%D9%85%D8%AC%D9%84%D8%B3-%D9%81%D8%B1%D8%AF%D8%A7-%D8%B3%D8%A7%D9%85%D8%A7%D9%86%D9%87-%D8%AB%D8%A8%D8%AA-%D8%A7%D9%85%D9%88%D8%A7%D9%84-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%AF%D8%B1-%D9%85%D8%AC%D9%84%D8%B3-%D9%85%D8%B3%D8%AA%D9%82%D8%B1-%D9%85%DB%8C%E2%80%8C%D8%B4%D9%88%D8%AF)

عضو هیات‌رئیسه مجلس، گفت: ثبت اموال مسئولان ضرورتی بود که باید اتفاق می‌افتاد و سامانه از فردا برای ثبت اموال نمایندگان مجلس مستقر خواهد شد. نمایندگان می‌توانند اسناد خود را بیاورند و در مجلس اموال‌شان را ثبت کنند یا در منازل‌شان این کار را انجام دهند و هر چقدر دارایی دارند را باید ثبت کنند.
 اکبر رنجبرزاده در گفت‌وگو با اعتمادآنلاین، با اشاره به اینکه ثبت اموال مسئولان موجب ایجاد اعتماد عمومی در کشور می‌شود، گفت: درصد بسیار بالایی از مسئولان کشور از سلامت مالی و اقتصادی برخوردار هستند، اما فساد مالی چند مسئول موجب آزرده خاطر شدن مردم می‌شود و مردم هم حق دارند. شفافیت اموال مسئولان موجب آرامش جامعه می‌شود، همچنین اعتماد عمومی که پشتوانه اصلی نظام است با این اقدام به کشور برمی‌گردد.
او ادامه داد: ثبت اموال مسئولان ضرورتی بود که باید اتفاق می‌افتاد و سامانه از فردا برای ثبت اموال نمایندگان مجلس مستقر خواهد شد. نمایندگان می‌توانند اسناد خود را بیاورند و در مجلس اموال‌شان را ثبت کنند یا در منازل‌شان این کار را انجام دهند و هر چقدر دارایی دارند را باید ثبت کنند.
این عضو هیات‌رئیسه مجلس شورای اسلامی تاکید کرد: ثبت اموال مسئولان بسیار ارزشمند است و می‌تواند آرامش را به جامعه برگرداند.
رنجبرزاده در مورد ضعف‌های قانون ثبت اموال مسئولان گفت: در ظاهر نمی‌توان گفت این قانون ضعفی دارد. اموالی همچون طلا و جواهر، سکه، دلار، پول نقد و سپرده‌های بانکی هم در سامانه دیده شده است و مسئولان باید هر آنچه را دارند در سامانه ثبت کنند.
او تاکید کرد: ثبت اموال مسئولان حرکت انقلابی بسیار خوبی است و مسئولان باید آماده پوشیدن لباس ایثار و ازخودگذشتگی باشند نه اینکه خدایی ناکرده مردم را فدای خود کنند و در جهت مسابقه تجمیع ثروت پیشگام باشند.
این نماینده مجلس با اشاره به شکاف طبقاتی میان مردم عراق و نمایندگان مجلس‌شان گفت: یکی از گرفتاری‌های عراق این است که راه را اشتباه می‌روند و تفاوت زیادی میان مردم و نمایندگان مجلس‌شان وجود دارد. بخشی از مردم عراق هم از این بابت ناراحت هستند.
