
# Giulianis forretningspartner klar til å vitne i Kongressen

Published at: **2019-11-05T08:21:15+00:00**

Author: **NTB-AP**

Original: [Aftenbladet](https://www.aftenbladet.no/utenriks/i/VbXo24/giulianis-forretningspartner-klar-til-aa-vitne-i-kongressen)

Tre komiteer i Representantenes hus har bedt Lev Parnas legge fram dokumenter og avlegge forklaring. Han har tidligere avvist forespørslene. Men nå har Parnas endret mening.
– Vi skal innfri og ikke unnvike komiteenes forespørsler i det omfang de er juridisk korrekte, mens vi skal nøye ivareta Parnas' rettigheter etter grunnloven, sier Parnas' advokat Joseph Bondy til Reuters.
Parnas bisto Giuliani med å granske Trumps rival, Demokratenes tidligere visepresident Joe Biden og Bidens sønn.
Giuliani har ikke svart på henvendelser om å kommentere saken. Representantenes hus vil ikke gi kommentarer.
Parnas har selv sagt at han spilte en nøkkelrolle ved å koble Giuliani til ukrainske tjenestemenn da Giuliani gransket Biden og Bidens sønn.
Parnas ble sammen med Igor Fruman, en annen Giuliani-klient, pågrepet på en flyplass i USA i forrige måned da han forsøkte å dra fra landet på en enveisbillett.
Parnas sa seg ikke skyldig i en føderal domstol på Manhattan i forrige måned der han er tiltalt for å ha brukt et stråselskap til å donere penger til en Trump-vennlig valgkomité, og for å ha samlet inn penger på ulovlig vis til en kampanje for å få fjernet USAs ambassadør til Ukraina.
Tiltalen er ikke koblet til riksrettsgranskingen, som i hovedsak handler om at Trump 25. juli ba Ukrainas president Volodymyr Zelenskyj granske Biden og Bidens sønn.
