
# Катрин Деньов е с инсулт, но няма парализа

Published at: **2019-11-06T19:10:00+00:00**

Author: **Анисия Иванова**

Original: [Dnes.bg](https://www.dnes.bg/notifikacii/2019/11/06/katrin-deniov-e-s-insult-no-niama-paraliza.428806)

Катрин Деньов получи инсулт, заяви семейството й в комюнике, разгласено от говорителката й Клер Бондел, предаде Франс прес.
За щастие 76-годишната актриса не е получила парализа, но ще трябва известно време да се възстановява. Тя е хоспитализирана в парижка клиника, оповести семейството й, без да даде повече подробности.
По-рано днес в. "Паризиен" съобщи, че Деньов се е почувствала зле през нощта във вторник срещу сряда. От няколко седмици актрисата се снима във филма "Приживе" на Еманюел Берко. В него тя играе майка, чийто син (Беноа Мажимел) е болен от рак.
Катрин Деньов е един от символите на френското кино. Наричат я "Ледената кралица" заради деликатната красота и хладните маниери. Тя става световна звезда през 60-те години на миналия век. (БТА)
