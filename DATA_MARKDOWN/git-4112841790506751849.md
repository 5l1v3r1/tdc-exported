
# Ľudia s podozrením na pohlavné choroby hľadajú rady na Reddite, pridávajú fotografie intímnych partií a opis symptómov

Published at: **2019-11-06T13:03:00+00:00**

Author: **Timea Krauszová**

Original: [REFRESHER](https://refresher.sk/76273-Ludia-s-podozrenim-na-pohlavne-choroby-hladaju-rady-na-Reddite-pridavaju-fotografie-intimnych-partii-a-opis-symptomov)


        Namiesto toho, aby šli k lekárovi, obrátia sa na ľudí online.
      
Pohlavné choroby sú veľký strašiak, ktorý aj dospelých ľudí donúti cítiť sa trápne ako malé deti. V dnešnej digitálnej dobe tak urobia všetko preto, aby sa vyhli nepríjemnej návšteve lekára. Vrátane publikovania intímnych fotiek online. Síce je online poradenstvo zadarmo a prakticky anonymné, vedci varujú pred nevhodnou liečbou a zdravotnými rizikami nesprávnych diagnóz. Píše New York Post.
Podľa najnovšej štúdie sa radikálne zvýšil počet príspevkov, ktoré sa týkajú diagnózy alebo nejasností v spojitosti s pohlavným zdravím na Reddite. Fórum r/STD má viac ako 10-tisíc členov a práve v roku 2019 bola ich aktivita vyššia ako kedykoľvek predtým.
Viac ako polovica príspevkov žiada o pomoc pri diagnostikovaní choroby. Viac ako tretina pýtajúcich sa pridajú aj fotky svojich intímnych partií. S pomocou tisícov cudzích ľudí sa potom snažia z fotografií rozoznať, či ide o zarastajúci chĺpok, vyrážku alebo pľuzgier. „Neviete, čo sa deje s mojím penisom?“ alebo „Myslíte si, že toto je HPV?“ sú pomerne časté otázky. Nechýbajú však ani príspevky o ďalších ochoreniach, tehotenstve či nepríjemných zážitkoch u lekárov.
Je skvelé, ak si ľudia chcú navzájom pomôcť, no práve so zdravím človeka by sme sa nemali zahrávať. Pre NY Post sa vyjadril aj jeden z autorov novej štúdie. Tvrdí, že sociálne siete nevymysleli preto, aby sa zdravotná starostlivosť preniesla do online priestoru. „Momentálne nevieme, či sa nejaké pohlavné choroby dajú spoľahlivo diagnostikovať online.“
Problémom sú neúplné informácie, rozmazané fotky či chýbajúce testy. V prípade nesprávnej liečby alebo chýbajúcej diagnózy závažného ochorenia pritom ľudia neohrozujú len seba. Môžu nakaziť aj ďalších.
Ak máš dojem, že niečo s tvojím telom nie je v poriadku, naozaj neodporúčame pýtať sa nekvalifikovaných ľudí online. Najlepšie ti poradí odborník, ktorý ťa vidí naživo. Je veľa chorôb, ktoré sa nedajú diagnostikovať len očami, a už vôbec nie vtedy, ak nie si lekár alebo zdravotník. Samozrejme, najlepšou cestou je pohlavným chorobám predchádzať, a to tak opatrným výberom partnerov, ako aj vhodnou ochranou.
