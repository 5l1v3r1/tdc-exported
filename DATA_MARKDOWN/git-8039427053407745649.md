
# హిట్ మాన్ షో... సిరీస్ సమం

Published at: **2019-11-07T22:28:32+00:00**

Author: ****

Original: [Andhrajyothy](https://www.andhrajyothy.com/artical?SID=948939)

ADVT
రాజ్‌కోట్: మొదటి టీ20లో జరిగిన పరాభవానికి రోహిత్ సేన ప్రతీకారం తీర్చుకుంది. బంగ్లాదేశ్ బౌలర్లను ఒక ఆట ఆడుకున్న భారత కెప్టెన్ రోహిత్ వారికి చుక్కలు చూపించాడు. దీంతో మరో 26 బంతులు మిగిలుండగానే భారత్ విజయం సాధించింది. తొలుత బ్యాటింగ్ చేసిన బంగ్లాదేశ్ నిర్ణీత 20 ఓవర్లలో 153 పరుగులు చేసింది.
  154 పరుగుల లక్ష్యంతో బరిలోకి దిగిన భారత్‌ 15.4 ఓవర్లలోనే లక్షాన్ని ఛేదించింది. తన కెరీర్లో వందో టీ20 ఆడుతున్న రోహిత్ ఈ మ్యాచ్‌ను చిరస్మరణీయం చేసుకున్నాడు. 43 బంతుల్లో 85 పరుగులు చేశాడు. ఇందులో 6 సిక్సులు, 6 ఫోర్లు ఉన్నాయి. తాను ఎదుర్కొన్న రెండో బంతినే ఫోర్‌గా మలిచిన రోహిత్ బంగ్లాదేశ్ బౌలర్లందరినీ ఊచకోత కోశాడు. ముఖ్యంగా ముస్తాఫిజుర్ వేసిన నాలుగో ఓవర్లో రెండు ఫోర్లు, ఒక సిక్స్‌తో 15 పరుగులు రాబట్టాడు. అఫిఫ్ హుస్సేన్ వేసిన 8వ ఓవర్ తొలి బంతినే సిక్స్‌గా మలిచి 24 బంతుల్లో తన అర్థ సెంచరీని పూర్తి చేసిన అతడు ఆ తరువాత కూడా అదే ఊపును కొనసాగించాడు. మొసాద్దెక్ హుస్సేన్ వేసిన 10వ ఓవర్లో తొలి మూడు బంతులను సిక్స్‌లుగా మలిచాడు. అయితే అమినుల్ ఇస్లాం వేసిన 13వ ఓవర్లో రెండో బంతిని భారీ షాట్ ఆడబోయి డీప్ మిడ్ వికెట్‌లో సబ్ ఫీల్డర్ మిథున్‌కు క్యాచ్ ఇచ్చి వెనుతిరిగాడు.  అప్పటికే భారత్ 13 ఓవర్లలో 132 పరుగులు చేసి అజేయ స్థితిలో నిలిచింది. తరువాత క్రీజులోకి వచ్చిన శ్రేయస్ అయ్యర్ లాంఛనాన్ని పూర్తి చేశాడు. దీంతో మూడు టీ20 మ్యాచ్‌ల సిరీస్‌ను భారత్ 1-1తో సమం చేసింది. 
