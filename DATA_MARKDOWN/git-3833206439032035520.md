
# Филип Киркоров вдига сватба във Варна

Published at: **2019-11-05T09:34:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Filip-Kirkorov-vdiga-svatba-vuv-Varna-911272)

Руската естрадна звезда Филип Киркоров се жени в България. Певецът обяви, че голямото събитие ще се състои в родната му Варна. Изпълнителят официално потвърди, че е поискал ръката на актрисата Катя Гусева и тя е казала "Да". Двойката ще си размени клетви първо в България, а след това и в Москва.
"Сватбата ще е в България заради баща ми. Той много ще се зарадва", потвърди Киркоров, пише "България днес". Възрастният мъж е роден и живее във Варна, затова и събитието ще се състои най-вероятно там.
Младоженката напоследък е неотлъчно до любимия си и го придружава навсякъде. Тя беше с него в Баку, както и по други места. Катя се разбира прекрасно с децата на Киркоров — Алла Виктория и Мартин. Самата Гусева в интервю за руската преса потвърди, че мечтата й била да се омъжи.
"Харесвам много Филип. Не искам да споделям личния си живот, но това, че той е по-възрастен от мен, не ме притеснява. На този етап аз повече от всичко искам да стана майка", казва красивата Катя.
Любопитно е, че само преди месец в риалити формата "Битка на ясновидците" един от участниците предсказа брак на Киркоров в рамките на две години. Самият певец не коментира тогава новината, но пред камерите призна, че обмисля подобна стъпка.
Междувременно обаче още един проблем стои над главата му. Оказа се, че луда фенка плаши певеца и го преследва непрекъснато.
"Жената на Киркоров се върна!", сподели шокираният Филип, споделяйки в социалните мрежи пост, с който анонсира, че негова почитателка от Украйна е излязла от затвора.
Жената е психически неуравновесена и от години преследва певеца с твърдения, че й е обещал да се ожени за нея. Самият Киркоров бил сигурен, че кошмарът е останал в миналото, след като е задържана, но кандидат-булката му отново е на свобода и го притеснява с исканията си за брак.
"Да, ще се женя, но не за теб, мила моя. Имам си друга жена", обясни певецът в профила си. А виртуалните му приятели го подкрепиха за пореден път в борбата му с нахалницата.
