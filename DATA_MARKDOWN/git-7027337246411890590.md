
# جوابیه سازمان سینمایی به برنامه هفت درباره «خانه پدری»

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696558/%D8%AC%D9%88%D8%A7%D8%A8%DB%8C%D9%87-%D8%B3%D8%A7%D8%B2%D9%85%D8%A7%D9%86-%D8%B3%DB%8C%D9%86%D9%85%D8%A7%DB%8C%DB%8C-%D8%A8%D9%87-%D8%A8%D8%B1%D9%86%D8%A7%D9%85%D9%87-%D9%87%D9%81%D8%AA-%D8%AF%D8%B1%D8%A8%D8%A7%D8%B1%D9%87-%D8%AE%D8%A7%D9%86%D9%87-%D9%BE%D8%AF%D8%B1%DB%8C)


        مدیرکل روابط عمومی سازمان سینمایی در نامه ای خطاب به مدیر شبکه 3 سیما خواستار اعلام جوابیه این سازمان در برنامه آینده شد.
      
در پی اظهارات غیر واقعی که در دو قسمت متوالی برنامه سینمایی هفت درباره فیلم «خانه پدری» صورت گرفته است و القاء شبهه مبنی بر عدم رعایت رویه وضوابط و مقررات در نمایش این فیلم، مدیرکل روابط عمومی سازمان سینمایی در نامه ای خطاب به مدیر شبکه سه سیما خواستار اعلام جوابیه این سازمان در برنامه آینده شد.به گزارش روابط عمومی سازمان سینمایی در این نامه آمده است:1 - با ساخت فیلم خانه پدری در جلسه مورخ 27/7/88 به اتفاق آراء اعضای وقت شورای پروانه ساخت موافقت می شود و پروانه ساخت این فیلم با سرمایه گذاری 50 درصدی موسسه ناجی هنر در تاریخ 29/7/88 به امضای مدیر کل محترم وقت اداره نظارت و ارزشیابی صادر می گردد.2 - درخواست های نمایش فیلم از سال 1390 به جریان می افتد و در چند نوبت مطابق روال معمول برخی از فیلم ها، نسخه های مختلف فیلم در جلسات مختلف شورای پروانه نمایش به شرح زیر مطرح می گردد :الف : نسخه ارائه شده اولیه فیلم در تاریخ 2/8/90 در جلسه شورای پروانه نمایش مطرح و با نمایش آن مخالفت شده است .ب : در جلسه مورخ 7/9/90 صورتجلسه مجددی تنظیم می گردد که با تامین نظرات نماینده شورا ، نمایش آن بلامانع اعلام می شود . این مصوبه به تایید 6 نفر از 7 نفر عضو حاضر شورا رسیده است .ج : در سال 1392 صورتجلسه مجددی تنظیم می شود که به فیلم 4 اصلاحیه وارد شده است که با انجام آن نمایش فیلم «با درجه کیفی الف» بلامانع اعلام می شود.د : در تاریخ 24/9/93 با درخواست موسسه هنر و تجربه برای نمایش فیلم در آن گروه ، شورا با نمایش فیلم در گروه هنر و تجربه و شرط سنی موافقت می نماید.ﻫ : پس از توقف نمایش فیلم و بلاتکلیف ماندن موضوع نمایش فیلم در سال 1396 مجددا بنا به درخواست تهیه کننده و پخش کننده فیلم و با توجه به دستور وزیر محترم وقت وزارت فرهنگ و ارشاد اسلامی مبنی بر تعیین تکلیف فیلم هایی که در مرحله نمایش بلاتکلیف مانده اند اعضای شورای پروانه نمایش در تاریخ 18/5/96 با نمایش فیلم در محافل و مراکز خاص به تشخیص سازمان سینمایی موافقت نموده اند در این جلسه 8 نفر از اعضا حضور داشتند و به اتفاق آراء تایید شد.این مصوبه در تاریخ 23/5/96 نیز با شرط سنی مجدد مورد تایید قرار گرفت .و: در طول این مدت جناب آقای عیاری همچنان درخواست بر صدور پروانه نمایش عمومی فیلم داشتند. فلذا طی ملاقاتی با معاون ارزشیابی و نظارت سازمان سینمایی در تاریخ 30 تیرماه 1398 مجددا صدور پروانه نمایش عمومی فیلم را درخواست می نمایند. که موضوع در تاریخ 23/5/98 در جلسه شورای پروانه نمایش مطرح گردید و مصوب می گردد:« با توجه به شرایط خاص این فیلم و پروانه نمایش صادر شده در سال 1393 جهت نمایش در هنر و تجربه ، شورا پس از بحث و بررسی مجدد سوابق موجود، به این نتیجه رسید که نحوه اکران فیلم را با شرایط محدودیت سنی (15+) به صلاحدید ریاست سازمان سینمایی واگذار نماید.»متن فوق به اتفاق آرای اکثریت حاضر مصوب گردیده است و براساس همین مصوبه با وجود آن که تعدیل صحنه های خشونت، جزو مصوبه نبوده است اما با مذاکره معاون ارزشیابی و نظارت سازمان با تهیه کننده فیلم، با تعدیل صحنه خشونت و محدودیت سنی، فیلم با طی همه مراحل قانونی و رویه های معمول با محدودیت سالن و مدت اکران در گروه آزاد به نمایش درآمده است. 
