
# Bogdan se raspucao, Kingsi ubacili 20 trojki, ali nisu izdržali u kući šampiona (VIDEO)

Published at: **2019-11-07T00:00:00+00:00**

Author: ****

Original: [MozzartSport](https://mozzartsport.com/kosarka/vesti/bogdan-se-raspucao-kingsi-ubacili-20-trojki-ali-nisu-izdrzali-u-kuci-sampiona-video/341833)

Dogode se te utakmice kada vam šuterska forma dođe do perfekcije, ali jednostavno ne otvori vam se put do pobede. Košarkaši Sakramenta su protekle noći odigrali baš jedan takav meč. Mrežice su se zapalile od silnih pogodaka, Toronto je morao da izvuče više od maksimuma da bi ostao neporažen kod kuće i to se na kraju dogodilo! Reptorsi su zahvaljujući reinkarnaciji Kajla Laurija pregrmeli jedan od najtežih izazova kod kuće i u tesnoj završnici slavili rezultatom 124:120.
Da stvari budu jasnije, Toronto je nadigrao Sakramento od starta do finiša, ali su istrpeli neverovatan pritisak gostiju kroz šuteve za tri poena. Kingsi su ih ubacili čak 20! Iz 44 šuteva, doduše, što je odličnih 45,5 odsto realizacije, ali i pored toga morali su da pruže ruku boljem od sebe. Toronto nijednog trenutka nije bio u realnoj opasnosti da izgubi, ali je morao da se pomuči možda i više nego što se očekivalo, pogotovo kada je O Dži Anunobi promašio dva slobodna bacanja, a Paskal Sjakam prodao loptu u završnih 30 sekundi.
