
# S. Teresa. Lavori sulla Sp23, il collegamento con le frazioni sarà più sicuro

Published at: **2019-11-02T15:56:28+00:00**

Author: **Gianluca Santisi**

Original: [Tempostretto](https://www.tempostretto.it/news/s-teresa-lavori-sulla-sp23-il-collegamento-con-le-frazioni-sara-piu-sicuro.html)


        Sopralluogo degli amministratori santateresini: chiesta all'ex Provincia la risoluzione di alcune criticità
      
S. TERESA – Sarà più sicura la strada provinciale che conduce alla frazione Misserio e alle frazioni casalvetine di Rimiti e Misitano. Interventi di manutenzione per quasi un milione di euro sono attualmente in corso.
Nei giorni scorsi il sindaco Danilo Lo Giudice, accompagnato dall’assessore alla Viabilità, Domenico Trimarchi, ha effettuato un sopralluogo insieme ai tecnici della Città Metropolitana, ente responsabile del procedimento.
“Abbiamo verificato – ha spiegato Lo Giudice – lo stato di avanzamento dei lavori. Si tratta di un intervento di 980 mila euro circa che oltre alla pulizia, attualmente in corso, ci consentirà di mettere in sicurezza tutta la strada con sistemazione dei parapetti, sostituzione dei guardrail mancanti, ripristino dell’asfalto e miglioramento della viabilità”.
Durante il sopralluogo Lo Giudice e Trimarchi hanno riscontrato alcune criticità chiedendo che vengano risolte. “Abbiamo chiesto – ha spiegato il primo cittadino – anche di ripristinare lungo il Vallone Abramo le tubazioni presenti sotto strada al fine di consentire il deflusso delle acque e risolvere questa ulteriore problematica. Complessivamente – ha concluso Lo Giudice – grazie a questo intervento riusciremo a rendere più sicura la viabilità lungo tutta l’arteria viaria”
I lavori di manutenzione straordinaria del piano viabile della Sp23 sono stati appaltati alla fine dello scorso settembre.
