
# 
        طرح نظارت ویژه بر نانوایی‌ها ادامه دارد
      

Published at: **2019-11-04T13:37:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638073/%D8%B7%D8%B1%D8%AD-%D9%86%D8%B8%D8%A7%D8%B1%D8%AA-%D9%88%DB%8C%DA%98%D9%87-%D8%A8%D8%B1-%D9%86%D8%A7%D9%86%D9%88%D8%A7%DB%8C%DB%8C%E2%80%8C%D9%87%D8%A7-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF)

به گزارش بولتن نیوز، سیدداوود موسوی افزود: پس از ابلاغ مصوبه کارگروه ملی ساماندهی گندم، آرد و نان، این سازمان در بخشنامه‌های متعدد نظارتی مراتب را به سازمان صنعت، معدن و تجارت استان‌ها و اتاق اصناف ایران مبنی بر ضرورت تشدید اقدامات کنترلی و بازرسی در راستای صیانت از حقوق مصرف‌کنندگان و برخورد با تخلفات احتمالی ابلاغ کرده است و مراتب با حساسیت در دستور کار مراجع یاد شده قرار دارد.
او ادامه داد: واحدهای نانوایی مکلف به نصب نرخنامه متحدالشکل تهیه شده توسط اتحادیه نانوایان، در معرض دید عموم بوده و از روز یکشنبه مورخ 12 آبان ماه هرگونه عدول از وزن چانه، قیمت های مصوب و عدم نصب نرخنامه، تخلف محسوب شده، با متخلفان برخورد قانونی انجام خواهد گرفت و ضمن قطع سهمیه آرد واحدهای متخلف، پرونده تخلف گرانفروشی برای اعمال قانون به سازمان تعزیرات حکومتی ارسال خواهد شد.
معاون سازمان حمایت مصرف‌کنندگان و تولیدکنندگان اظهار کرد: برابر آخرین اطلاعات واصله از ناحیه سازمان صنعت، معدن و تجارت استان تهران، در قالب طرح ویژه بازرسی و نظارت بر عملکرد واحدهای خبازی با همکاری بازرسان اتاق اصناف در حدود 4000 بازرسی انجام گرفته و پرونده واحدهای متخلف تنظیم و اقدامات نظارتی در قالب بازرسی های مشترک به صورت روزانه ادامه داشته و گشت های مشترک بازرسی با حضور سایر دستگاه های مرتبط کماکان در دستور کار قرار دارد.
موسوی خاطرنشان کرد: طرح نظارتی موصوف تا رسیدن به مرحله آرامش کماکان ادامه خواهد داشت و همشهریان عزیز از طریق تلفن 124 و اپلیکیشن های موجود و سامانه اطلاع رسانی قیمت کالا و خدمات به نشانی 124.IR می توانند نسبت به ثبت شکایت خود در این زمینه اقدام کنند.
انتهای پیام/
