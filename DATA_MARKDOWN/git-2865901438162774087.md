
# Najveći problem LŠ igra za Briž: Iskulirao trenera i kapitena i promašio penal za bod u Parizu, a Galata ga već oterala baš zbog toga?!

Published at: **2019-11-07T00:00:00+00:00**

Author: **Dejan Stanković**

Original: [MozzartSport](https://mozzartsport.com/fudbal/vesti/najveci-problem-ls-igra-za-briz-iskulirao-trenera-i-kapitena-i-promasio-penal-za-bod-u-parizu-a-galata-ga-vec-oterala-bas-zbog-toga/341889)

Na domaćem terenu pukla je petarda, ali na Parku prinčeva je Klub Briž imao šansu kakva se retko ukazuje. Pari Sen Žermen je vodio sa 1:0, ali je Mbaje Dijanje onda iznudio penal i Belgijanci su imali zicer da izbegnu poraz od favorizovanog rivala. Hans Vanaken je krenuo ka lopti, on je uostalom dežurni izvođač jedanaesteraca kod trenera Filipa Klemona, ali Dijanje je hteo da se proslavi.
Oglušio se o naredbu šefa struke, oglušio se i o Vanakenove molbe i – očajno šutirao. Kejlor Navas mu je skinuo šut i Briž se poražen vratio kući.
Belgijska javnost je ogorčena, pa ugledni Nijuzblad u komentaru piše da je Dijanjeovo ponašanje, citiramo, neprihvatljivo, odvratno, sebično, egocentrično. Isti list traži da ga Briž pošalje na višemesečno hlađenje, iako je klub samo za pozajmicu Dijanjea iz Galatasaraja platio 3.350.000 evra s tim da ima opciju i da ga otkupi.
Trenutno se tako nešto čini apsolutno nerealnim, posebno nakon što je cela Belgija okrenula leđa 28-godišnjem napadaču. Hel Latste Nijuz, listi sa tradicijom dužom od veka, tako je prvi put u istoriji u ocenama igrača podelio i jednu – nulu! Samo je još Okereke dobio peticu, ostali ili šestice ili sedmice.“Strašno mi je žao“, sa zakašnjenjem je Dijanje shvatio šta je uradio.“Apsolutno sam pogrešio. Samo sam hteo da pomognem timu, ali sam napravio veliku grešku. Prvo bih želeo da se izvinim treneru, pa kapitenu, zatim saigračima i onda naravno navijačima. IZVINITE. Učiniću sve što mogu kako bih vam vratio ono što zaslužujete“, pokušavao je da se iskupi 191 centimetara visoki napadač.
Džaba sad. Klemon je poludeo. Saigrači su sa pravom ljuti. Navijači su mu čak i pretili po društvenim mrežama. Ovako nešto se ne radi.
I što je najgore od svega, Dijanje je to već morao da shvati, pošto mu se nešto slično desilo dok je igrao u Galatasaraju?!
Bio je 6. april 2019, Galata je igrala protiv Malatije, penal za istanbulski tim, trebalo je da ga izvede Junes Belanda. Dijanjea to ne zanima. Prilazi lopti i šutira dok saigrači odvlače Belandu. Pogodio je tada Dijanje, ali nijedan saigrač nije hteo a slavi sa njim. Vatreni navijači kakvi su Galatini to mu nisu oprostili. “Vrati se nazad u Saudijsku Arabiju“, pisalo je posle na jednom baneru.“Imam još četiri godine ugovora ovde, pošto toliko pričate o meni mislim da ću ostati“, podrugljivo je tada pisao Dijanje po društvenim mrežama.
