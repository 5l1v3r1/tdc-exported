
# الحشد الشعبی: معترضان اجازه تعرض به عراق را ندهند

Published at: **2019-11-01T19:50:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543926.html/%D8%A7%D9%84%D8%AD%D8%B4%D8%AF-%D8%A7%D9%84%D8%B4%D8%B9%D8%A8%DB%8C--%D9%85%D8%B9%D8%AA%D8%B1%D8%B6%D8%A7%D9%86-%D8%A7%D8%AC%D8%A7%D8%B2%D9%87-%D8%AA%D8%B9%D8%B1%D8%B6-%D8%A8%D9%87-%D8%B9%D8%B1%D8%A7%D9%82-%D8%B1%D8%A7-%D9%86%D8%AF%D9%87%D9%86%D8%AF)

سازمان الحشد الشعبی عراق ضمن استقبال و حمایت دوباره از تظاهرات مسالمت‌آمیز در این کشور، از معترضان خواست اجازه تعرض به نیروهای امنیتی و تخریب مرجعیت شیعیان و الحشد عراق را ندهند.
به گزارش شبکه اطلاع رسانی راه دانا؛ سازمان الحشد الشعبی عراق طی بیانیه‌ای ضمن اعلام حمایت از تظاهرات مسالمت‌آمیز در این کشور، از معترضان عراقی خواست همانگونه که الحشد در خطوط مقدم جبهه علیه تروریسم و داعش جنگید، آن‌ها نیز اجازه تعرض به عراق را ندهند.
در این بیانیه که جمعه (دهم آبان) منتشر شد، آمده است: «هنگامی که وطن به ما نیاز پیدا کرد و مرجعیت حکیم ما از ما کمک خواست، ما اولین کسی بودیم که به ندای آن لبیک گفته و اولین کسی بودیم کهخ در خطوط عزت و کرامت ایستادیم. ما هرگز چه در گذشته و چه در حال، از موقعیتی که کشومان به حضور ما نیاز داشت، پا پس نکشیدیم و پشت نکردیم».
به گزارش وب‌سایت «أین‌نیوز»، سازمان الحشد الشعبی ضمن اعلام حمایت دوباره از تظاهرات مسالمت‌آمیز معترضان عراقی اعلام کردند که در کنار آن‌ها ایستاده و خواهان تحقق مطالبات آن‌ها هستند.
الحشد الشعبی در این بیانیه اعلام کرد که آماده است به خاطر معترضان و مطالبات برحق آن‌ها، فداکاری و جان‌فشانی کند.
الحشد عراق از وجود برخی دست‌های پشت پرده برای به‌ورطه انداختن عراق خبر داد و گفت: «ما به دقت اوضاع را زیر نظر دارم و اطلاعاتی داریم که تأیید می‌کند خواسته‌های اجنبی،‌ عناصر نفوذی و تمایلات سیاسی وجود دارد که در کمین شما و این کشور نشسته و می‌خواهد عراق را به پرتگاه سقوط سوق دهد و فتنه، هرج‌و مرج، درگیری داخلی و ویرانی ایجاد شود».
در ادامه این بیانیه آمده است: «آن‌ها به این طریق، می‌خواهند خواسته‌های شما را منحرف کرده و اعتراض‌های شما را با حملات، کشتار، اظهارات و هتاکی علیه مرجعیت دینی و حشد مقدس شما تخریب کنند».
الحشد الشعبی تأکید کرد که به حضور در جبهه‌ها و «سنگرهای شرف» ادامه خواهد داد و سینه‌های خود را برای دفاع از عراق و مقدسات و مرجعیت این کشور سپر خواد کرد.
الحشد الشعبی از معترضان حاضر در میادین تظاهرات خواست اجازه ندهند احدی به نیروهای امنیتی عراق حمله کرده یا دست به تخریب اموال عمومی و خصوصی و تعرض به مرجعیت دینی عراق بزند.
در پایان این بیانیه، الحشد الشعبی به پایبندی کامل و دقیق خود به همه رهنمودهای مرجعیت دینی عراق تأکید کرد و گفت که الحشد الشعبی «سوپاپ اطمینان» مردم و صلح در عراق خواهد ماند.
مردم عراق ماه اکتبر در اعتراض به وضعیت بد اقتصادی و معیشتی و وجود فساد در دولت دست به اعتراض زدند ولی با فرارسیدن ایام اربعین حسینی (ع)، اعتراض‌ها را به بعد از پایان اربعین (۲۵ اکتبر: سوم آبان) موکول کردند. دور دوم این اعترا‌ض‌ها از جمعه هفته قبل آغاز شده و همچنان ادامه دارد.
انتهای پیام/ 
