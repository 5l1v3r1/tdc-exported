
# Україна нагадала ООН про відновлення Росією ядерної інфраструктури в окупованому Криму

Published at: **2019-11-06T21:36:00+00:00**

Author: ****

Original: [ZIK.UA](https://zik.ua/news/2019/11/06/ukraina_nagadala_oon_pro_vidnovlennya_rosiieyu_yadernoi_infrastruktury_v_1685433)


        Російська Федерація відновлює ядерну інфраструктуру на окупованому Кримському півострові, чим порушує заявлений Україною статус без'ядерної держави.
      
Про це заявив заступник міністра закордонних справ України Єгор Божок під час брифінгу: "Демілітаризація, деокупація та реінтеграція АР Крим та м.Севастополь (Україна): майбутні виклики" у штаб-квартирі ООН в Нью-Йорку, повідомляє УНН.
Згідно з інформацією, відповідна зустріч була організована делегацією України при ООН. Під час заходу Божок розповів представникам інших країн-членів ООН про актуальну ситуацію в Криму в контексті прогресуючої мілітаризації Російською Федерацією півострова та прилеглих морських територій. 
"Особливу увагу було приділено проблемі відновлення державою-окупантом ядерної інфраструктури в Криму та розгортання засобів і систем, здатних переносити ядерну зброю, що порушує заявлений раніше Україною її без’ядерний статус. Наголошено, що ігнорування зазначеної проблеми може мати далекосяжні негативні наслідки як на регіональному, так і на глобальному рівні", - зазначено в повідомленні.
Окрім цього, було наголошено на вкрай негативному впливі мілітаризації Криму та прилеглих морських територій на екологічну ситуацію в регіоні. 
Божок також розповів делегатам про намір України внести на розгляд Генасамблеї ООН оновлений проєкт резолюції "Проблема мілітаризації АР Крим та м.Севастополь, Україна, а також частин Чорного і Азовського морів" та закликав підтримати таку ініціативу.
Нагадаємо, регіональні центри електронних карт Міжнародної гідрографічної організації PRIMAR (Норвегія) та IC-ENC (Велика Британія) вилучають російські карти зі своїх каталогів задля забезпечення безпеки судноплавства в Азовському і Чорному морях та дотримання і виконання резолюції Генасамблеї ООН А/Res/68/262. 
