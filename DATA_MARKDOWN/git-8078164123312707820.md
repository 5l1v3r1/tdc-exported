
# Soffre della sindrome della Bella Addormentata e dome per due mesi

Published at: **2019-11-03T22:00:00+00:00**

Author: **Redazione Salute**

Original: [Corriere della Sera](https://www.corriere.it/salute/malattie-rare/19_novembre_04/soffre-sindrome-bella-addormentata-dome-due-mesi-35587d4e-ff20-11e9-aa9d-60f7e515e47b.shtml)

Una diciassettenne colombiana affetta dalla sindrome di Kleine-Levin, nota come sindrome della «Bella Addormentata», ha dormito per quasi due mesi. Questa è solo la più lunga di una serie di frequenti crisi, iniziate all'età di due anni, con cui la giovane Sharik Tovar è costretta a convivere a causa di questo disturbo. La giovane colombiana Sharik Tovar - come riporta «Livescience» ha frequenti episodi di addormentamento prolungato, accompagnati a volte da perdita di memoria. Nel caso della crisi più lunga, 48 giorni di sonno filato, non riusciva a riconoscere il volto della madre al risveglio. Nonostante tutto la ragazza, ad esclusione degli episodi di sonno prolungato, vive una vita normale e non ha altri sintomi. La giovane colombiana, durante i periodi di sonno prolungato, può contare sull'assistenza della madre che la nutre e la idrata tramite un biberon.
Sono proprio gli adolescenti ad essere più colpiti da questa malattia che interessa una persona ogni 500.000 di cui due terzi uomini e un terzo donne. Ad essere colpiti sono soprattutto gli adolescenti che, a causa della malattia, soffrono di sonnolenza diurna eccessiva, con momenti di ipersonnia che possono durare da una a 2 settimane e ripetersi una o più volte in un anno. Si tratta di una patologia neurologica di cui si conosce ancora poco, per la quale non ci sono cure e che il più delle volte si risolve spontaneamente con il tempo, verso i trent'anni.
All'origine del primo episodio di sonno prolungato nel 72% dei casi c'è un'infezione e, in generale, gli episodi sono ciclici con una durata media di 10 giorni che si ripetono ogni 3 o 4 mesi (la frequenza è più ravvicinata nelle forme infantili). Il numero di episodi per ciascun malato va dai 7 a 19 in una fascia d'età tra gli 8 e i 14 anni. Gli episodi comportano ipersonnia (tra le 15 e le 21 ore di sonno al giorno), disturbi cognitivi (apatia, confusione, lentezza, amnesia) con sensazioni di irrealtà (percezioni alterate, stato onirico). Al di fuori degli «attacchi», la condizione delle persone colpite dalla sindrome della Bella addormentata, torna normale: solo due ragazzi su 10 mantengono per diversi mesi problemi di attenzione e di memorizzazione. Pur essendo episodica, la malattia crea diversi disagi nella vita familiare, scolastica e lavorativa. Non esistono cure e, anche per questo, sono fondamentali supporti medici e sociali alla persona e alle famiglia durante gli episodi e aiuti psicologici specializzati nel corso del tempo.
