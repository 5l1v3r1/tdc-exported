
# محرومیت 3 مربی کشتی به دلیل اجبار به کاهش وزن

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696422/%D9%85%D8%AD%D8%B1%D9%88%D9%85%DB%8C%D8%AA-3-%D9%85%D8%B1%D8%A8%DB%8C-%DA%A9%D8%B4%D8%AA%DB%8C-%D8%A8%D9%87-%D8%AF%D9%84%DB%8C%D9%84-%D8%A7%D8%AC%D8%A8%D8%A7%D8%B1-%D8%A8%D9%87-%DA%A9%D8%A7%D9%87%D8%B4-%D9%88%D8%B2%D9%86)

کمیته انضباطی فدراسیون کشتی با مربیان خاطی در رقابت های کشتی آزاد نونهالان (استعدادهای برتر ورزشی) در همدان برخورد کرد.
به گزارش ایسنا، جواداله قدمی رئیس کمیته انضباطی فدراسیون کشتی گفت: علی آرین از لرستان، عباس لایقی از چهارمحال و بختیاری و هاشم صباغی از فارس ۳ مربی خاطی در رقابت های کشتی آزاد نونهالان در همدان به دلیل کاهش بیش از حد وزن کشتی گیران خود، جریمه شدند.
وی ادامه داد: با وجود تأکید رئیس فدراسیون کشتی مبنی بر عدم کاهش وزن کشتی گیران در این مسابقات به دلیل آسیب های جدی آن، این مربیان نسبت به کاهش بیش از حد کشتی گیران نونهال خود اقدام کرده بودند که از سوی کمیته انضباطی فدراسیون به مدت ۳ ماه محرومیت از مربیگری به صورت تعلیق برای حضور در میادین کشتی شدند. همچنین از مربیان خاطی تعهد کتبی گرفته شد و در صورت تکرار این موضوع از سوی ایشان، برخورد بسیار قاطعی با آن ها انجام خواهد گرفت.
قدمی خاطرنشان کرد: محمدتقی ساربان فرد از اصفهان، یعقوب نبوی از مازندران، امین قلخانی از کرمانشاه و ادریس صیادی از کردستان ۴ مربی خاطی دیگر در این مسابقات نیز به جلسه آتی این کمیته دعوت شدند.
