
# 
        استاندار سقطری یمن امارات را تهدید کرد
      

Published at: **2019-11-01T11:14:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637318/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%B3%D9%82%D8%B7%D8%B1%DB%8C-%DB%8C%D9%85%D9%86-%D8%A7%D9%85%D8%A7%D8%B1%D8%A7%D8%AA-%D8%B1%D8%A7-%D8%AA%D9%87%D8%AF%DB%8C%D8%AF-%DA%A9%D8%B1%D8%AF)

به گزارش بولتن نیوز، "رمزی محروس"، استاندار سقطری یمن در سخنانی خطاب به شورای انتقالی جنوب این کشور وابسته به امارات گفت که مهلت مشخص شده برای عناصر شورای انتقالی جهت عقب‌نشینی از اطراف سقطری و عاری ساختن شهر از مظاهر نظامی به پایان رسیده است و مقامات امنیتی طی چند ساعت‌ آتی با قاطعیت با آنها برخورد خواهند کرد.
وی افزود: مقامات از کسانی که امنیت و ثبات استان را هدف گرفته‌اند، نخواهند گذشت و جامعه و بخش‌های سیاسی در سقطری بر سر مقابله با عناصر تخریبی و نیز برقراری امنیت، صلح و نظم اجماع دارند و حکومت (دولت مستعفی) عامل تحقق این هدف خواهد بود.
در همین راستا، عیسی بن یاقوت، رهبر شیوخ قبایل سقطری نسبت به تلاش حامیان شورای انتقالی جنوب برای ورود به ساختمان استانداری سقطری و مسدود کردن خیابان‌های شهر هشدار داد و از دولت مستعفی خواست که امنیت شهروندان را فراهم کرده و از اماکن دولتی و خصوصی حفاظت کند.
رسانه‌ها روز چهارشنبه گزارش دادند که شبه‌نظامیان وابسته به امارات در خیابان‌های سقطری مستقر شده‌اند و با تحصن در مقابل ساختمان استانداری و بانک مرکزی سقطری، خواستار استعفای رمزی محروس شده‌اند.
