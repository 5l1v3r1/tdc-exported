
# 
        قطع کامل خدمات اینترنت در بغداد و تعدادی دیگر از شهرهای عراق
      

Published at: **2019-11-05T11:50:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638293/%D9%82%D8%B7%D8%B9-%DA%A9%D8%A7%D9%85%D9%84-%D8%AE%D8%AF%D9%85%D8%A7%D8%AA-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%D8%A8%D8%BA%D8%AF%D8%A7%D8%AF-%D9%88-%D8%AA%D8%B9%D8%AF%D8%A7%D8%AF%DB%8C-%D8%AF%DB%8C%DA%AF%D8%B1-%D8%A7%D8%B2-%D8%B4%D9%87%D8%B1%D9%87%D8%A7%DB%8C-%D8%B9%D8%B1%D8%A7%D9%82)

به گزارش بولتن نیوز، در حالی که نیروهای امنیتی تظاهرکنندگان را از اطراف ساختمان تلویزیون دولتی عراق متفرق کردند رسانه های عراقی نیز از قطع کامل خدمات اینترنت در بغداد پایتخت و تعدادی دیگر از شهرهای عراق خبر داد.
از سویی منابع بیمارستانی عراق نیز از کشته شدن یک نفر و مجروح شدن 7 تن دیگر در درگیری‌های میان نیروهای امنیتی و تظاهرکنندگان در شهر الناصریه خبر دادند.
 
یک منبع مسئول عراقی کشته شدن 5 تن از افراد از جمله یک نیروی امنیتی و مجروح شدن 60 تن دیگر در اعتراض‌های بغداد پایتخت عراق را تایید کرد.
 
خودروهای اورژانس تعدادی از مجروحان را از منطقه العلاوی در اطراف دفتر نخست وزیر جابجا کرده‌اند و این منطقه شاهد حضور گسترده نیروهای کمکی بوده است.
 
در تحولی دیگر نیروهای امنیتی عراق با تعدادی از تظاهرکنندگان که تلاش می‌کردند به مقر وزارت دادگستری در وسط بغداد وارد شوند مقابله کرده و در پی آن حریق‌هایی در اطراف این وزارت‌خانه مشاهده شد.
 
سخنگوی ارتش عراق از متفرق شدن تظاهرکنندگان در مقابل وزارت دادگستری خبر داده است.
 
همچنین در تدابیری پیشگیرانه تعدادی از نیروهای امنیتی کمکی به مقر وزارت خارجه عراق اعزام شدند تا مانع از نزدیک شدن تظاهر کنندگان به مقر وزارت‌خانه شوند.
 
در درگیری‌های خشونت‌بار میان نیروهای امنیتی و تظاهرکنندگان در بغداد نیز تعداد زیادی مجروح شدند و در پی آن تظاهرکنندگان موفق شدند راه ارتباطی پل العلاوی و راه موزه در مسدود کنند.
 
این در حالی است که دوشنبه هزاران تن از مخالفان دولت عراق در وسط بغداد پایتخت تجمع کرده و در اقدامی چالش برانگیز از عادل عبدالمهدی نخست وزیر عراق خواستند به اعتراض‌هایی پایان دهد که او گفته بود میلیاردها دلار هزینه متحمل اقتصاد عراقی کرده و زندگی روزمره را به تعطیلی کشانده است.
 
قرار بود فعالان عراقی به منظور فشار بر دولت و تا محقق شدن خواسته‌های‌شان از روز دوشنبه تا اطلاع ثانوی در بغداد دست به اعتصاب عمومی بزنند.
 
در تحولات میدانی خارج از پایتخت بغداد نیز نیروهای نظامی کمکی به دروازه بندر ام قصر در استان بصره رسیدند که تظاهرکنندگان و اعتصاب کنندگان در مقابل آن تجمع کرده و لاستیک‌هایی را آتش زدند.
 
انتهای پیام/#
