
# Photoshop sbarca su iPad, il tablet è sempre più un computer

Published at: **2019-11-03T22:00:00+00:00**

Author: **Alessio Lana**

Original: [Corriere della Sera](https://www.corriere.it/tecnologia/19_novembre_04/photoshop-sbarca-ipad-tablet-sempre-piu-computer-3586e3ca-feec-11e9-979e-f14f2ad01b21.shtml)

Ci sono voluti anni ma finalmente Photoshop arriva su iPad in versione completa. Il tablet della Apple da tempo punta a diventare una sorta di computer iperleggero e questo, oltre al nuovo sistema operativo iPadOs, è un altro tassello su quella strada. Il programma, che è già disponibile sull'App store, fa fare un grande passo avanti al precedente Photoshop Express e può essere strategico soprattutto per tre categorie di utenti: i fotografi, gli illustratori e i grafici. Sul primo fronte, la diffusione sempre più massiccia di Wi-Fi e Bluetooth sulle fotocamere professionali ha permesso di trasformare l'iPad in uno strumento di editing rapido: vi si caricano le foto e poi si modificano prima di inviarle. Sul fronte grafico e d'illustrazione invece Photoshop offre strumenti di fotoritocco ottimizzati per Apple Pencil. Modificare in punta di dito infatti è scomodo ma la matita digitale rende il tutto più fluido e intuitivo, ammesso che l'iPad la supporti (l'Air 2, per esempio, non ha questa funzione).
Come spiega Adobe, l'app offre gli stessi strumenti desktop come livelli, maschere, filtri e regolazioni. Supporta i Psd e le dita possono essere usate per pizzicare, sfiorare, scarabocchiare e scorrere. I controlli di navigazione invece sono «snelli e responsive» e consentono di eseguire rapidamente operazioni di panning, ingrandire la griglia pixel con precisione e passare facilmente da un livello all’altro. Va da sé che anche questa versione di Photoshop sfrutta il cloud per tenere sincronizzati i file su desktop e mobile evitando importazione, esportazione o conversione. L'interfaccia utente invece diventa contestuale: gli strumenti di base e le opzioni di selezione appaiono solo quando ne abbiamo bisogno.
Il programma è compatibile solo con alcuni modelli del tablet, quelli che supportano iPadOS, ovvero Pro di ultima generazione, Pro da 12,9 pollici di seconda generazione, Pro da 9,7 e 10,5 pollici, iPad di quinta generazione, Mini 4 e Air 2 (Ma senza Pencil). Riconosce poi entrambe le Pencil, sia quella di prima che di seconda generazione. Per i prezzi, Photoshop ricalca il medesimo schema delle altre applicazioni di Adobe. Può essere scaricato e utilizzato gratuitamente per 30 giorni, rimarrà poi gratuito per chi ha già un abbonamento Creative Cloud mentre gli altri pagheranno 10,99 euro al mese.
