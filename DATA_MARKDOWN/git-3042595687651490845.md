
# Sønnen skutt 24 ganger etter knivdrap

Published at: **2019-11-01T09:04:41+00:00**

Author: **Vilde Holta Røssland**

Original: [Dagbladet.no](https://www.dagbladet.no/kjendis/sonnen-skutt-24-ganger-etter-knivdrap/71767526)

Tidligere denne måneden ble «Tarzan»-skuespilleren Ron Ely (81) rammet av en familietragedie som har vekket oppsikt verden over.
Tirsdag 15. oktober ble kona hans, Valerie Lundeen Ely (62) funnet drept av en rekke knivstikk i parets hjem i Santa Barbara i California.
Sønnen Cameron Ely (30) ble raskt utpekt som mistenkt da politiet ankom åstedet, og som følge av at han «utgjorde en trussel» mot politiet, ble sønnen skutt på stedet.
30-åringen døde umiddelbart, og nå har det kommet fram nye detaljer fra den grufulle kvelden, skriver People.
I en pressemelding fra lensmannskontoret i Santa Barbara, bekrefter en talsperson for politiet at Cameron Ely ble skutt 24 ganger av politiet som rykket ut, og at han døde som følge av disse skuddskadene.
Da politiet ankom den aktuelle adressen 15. oktober, bekreftet Ron Ely at det var sønnen deres som var mistenkt for knivstikkingen. Sønnen var imidlertid ikke i huset, og politiet begynte å søke etter ham i området.
Det var Cameron selv som ringte politiet og varslet om hendelsen, og han skal i løpet av telefonsamtalen ha forsøkt å legge all skyld på faren.
Under søket fant politiet 30-åringen utenfor huset, der han hevdet å være utstyrt med skytevåpen. Da han latet til å strekke seg etter et våpen, fyrte de fire politimennene av sine skudd.
Det viste seg derimot i ettertid at 30-åringen ikke var bevæpnet.

        «Da politimennene trygt kunne nærme seg Cameron med et skjold til beskyttelse, så de at han hadde løyet om at han var bevæpnet, og ikke hadde et våpen», heter det i pressemeldingen.
      
Det kommer også fram at en av politimennene ble skadd i søket, og at Ron Ely ble fraktet til sykehuset for videre undersøkelser - der det ble kjent at han ikke hadde noen skader.
Hva som var motivet bak det tragiske knivdrapet, er ikke kjent.
Ron Ely og kona giftet seg i 1984, og har to døtre sammen i tillegg til den nå drepte sønnen. Valerie Lundeen Ely var skuespillerens andre kone, og var tidligere kjent som Miss Florida.
Cameron Ely var tidligere student ved eliteuniversitetet Harvard, der han hadde en grad i psykologi. Han var også en aktiv idrettsutøver der.
Rony Ely er i tillegg til å ha spilt Tarzan kjent for hovedrollen i filmen «Doc Savage: The Man of Bronze».
