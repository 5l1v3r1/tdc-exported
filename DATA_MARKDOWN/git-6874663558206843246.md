
# שופרסל מחזירה את ההלוואות למדפים

Published at: **2019-11-07T00:00:00+00:00**

Author: **נורית קדוש**

Original: [כלכליסט - www.calcalist.co.il](https://www.calcalist.co.il/marketing/articles/0,7340,L-3773244,00.html)

שופרסל חוזרת לזירת האשראי וההלוואות, עשרה חודשים לאחר שהוקפא מיזם מכירת הלוואות בסניפי רשת המזון בשל התערבות של הפיקוח על הבנקים.
לכלכליסט נודע כי רשת השיווק, בראשות איציק אברכהן, מנהלת מו”מ מתקדם עם שני גופים העוסקים במתן הלוואות חוץ־בנקאיות, לצורך פעילות משותפת בתחום, בתוך מאות סניפי הרשת. להערכת גורם המצוי בפרטים, בחודש הקרוב תתקבל ההחלטה עם מי מהשניים להתקדם.
המהלך יוצא לדרך אחרי שאברכהן הבין משותפיו בחברת האשראי כאל, שמנהלת את פעילות האשראי של שופרסל, כי כאל ודיסקונט לא יוכלו להיות שותפים במיזם בשל התנגדות הפיקוח על הבנקים.
בינואר השנה נחשף בכלכליסט כי שופרסל מתכננת להרחיב את פעילותה בתחום ההלוואות, שנה לאחר שהשיקה את כרטיס האשראי החדש למועדון לקוחותיה בשיתוף כאל. הרשת וכאל קיימו פיילוט במשך שלושה חודשים באחד מסניפיה, שבמסגרתו פעלו דיילי מכירות למכור לחברי מועדון שופרסל הלוואות באמצעות כרטיס האשראי של הרשת.
בתום תקופת הפיילוט נערכו החברות להשיק מתחמים בתוך סניפי שופרסל דיל, שבהם יפעלו יועצי הלוואות שיציעו ללקוחות הרשת הלוואות חוץ־בנקאיות. לקראת יישום המהלך קיימה הנהלת החברה כנס למנהלי סניפי הרשת, שבמסגרתו הוצגו למנהלים התוכנית להעמקת הפעילות למתן הלוואות ותוכנית העבודה שיש ליישם בסניפים. מבחינת שופרסל, היתרון הגדול הוא המפגש עם הלקוח ברצפת המכירה של הרשת, כמו גם תדירות הביקורים הגבוהה של לקוחותיה בסניפים. ברשת שופרסל צפו כי פעילות ההלוואות תסתכם במאות מיליוני שקלים בשנה.
אלא שאז התערב הפיקוח על הבנקים והקפיא את המיזם. מה שהקפיץ את אנשי הפיקוח היה סרטון פנימי שהפיץ אברכהן לעובדיו לרגל השנה החדשה, ובו הכריז כי ענקית הקמעונאות נערכת להפוך לגוף ריאלי שישווק מוצר פיננסי. “אנו יוצאים לדרך ב־2019 עם מוצר פיננסי משמעותי מאוד לחברה — מתן הלוואות", אמר אברכהן בסרטון.
כיוון שאין לפיקוח על הבנקים כל סמכות פיקוח ישירה על חברות קמעונאיות כמו שופרסל, פנו בעקבות הצפייה בסרטון אנשי הפיקוח על הבנקים לכאל ולבנק דיסקונט, השותפים של שופרסל במיזם, ואלה עצרו את הפעילות והמתינו לבדיקת הפיקוח. שופרסל הבינה שככל הנראה המיזם לא יאושר, וכעת היא יוצאת לדרך אחרת במתן ההלוואות.

        בהיעדר בעל שליטה
      
בינואר 2018 השיקה שופרסל את שיתוף הפעולה עם כאל. צעד זה היה אקורד הסיום לשותפות של שופרסל עם לאומי קארד בתחום האשראי ללקוחות הרשת, שנמשכה לאורך עשר שנים. במסגרת המעבר לשיתוף הפעולה עם כאל הוקמו בסניפי הרשת עמדות להחתמת לקוחות על הסכם הנפקת כרטיס האשראי החדש של כאל ושופרסל.
בניסיון להגיע בתוך זמן קצר להיקפי פעילות דומים לאלו שהיו לה עם לאומי קארד, העניקה שופרסל מאות שקלים לכל לקוח כמתנת הצטרפות והתוצאה לא איחרה לבוא. בדו”חות הרשת לסיכום המחצית הראשונה של השנה עמד מספר מחזיקי כרטיס האשראי החדש של שופרסל על כ־565 אלף.
הכנסות מגזר ניהול מועדון לקוחות כרטיסי אשראי במחצית הראשונה השנה הסתכמו ב־43 מיליון שקל, זאת לעומת 40 מיליון שקל בתקופה המקבילה אשתקד. מדובר בעלייה של 7.5% שנבעה בעיקר מצמיחה בפעילות מועדון לקוחות כרטיסי האשראי. הרווח התפעולי במגזר ניהול מועדון לקוחות כרטיסי אשראי במחצית הראשונה השנה הסתכם ב־23 מיליון שקל לעומת הפסד של 15 מיליון שקל במחצית המקבילה אשתקד. זאת בעקבות עלייה בפעילות המגזר וירידה בעלויות השקת הכרטיס.
אברכהן רואה בזרוע הפיננסים מנוע צמיחה משמעותי לשופרסל שמחזיקה במועדון לקוחות, שבו חברים כ־1.8 מיליון בתי אב. העוצמה של שופרסל הפרוסה ברחבי הארץ עם 284 סניפים ובנוסף עוד כ־75 סניפי הפארם Be, מובילה אותה גם לפתח אפליקציית תשלומים משלה. זאת לאחר שדחתה הצעות מהבנקים הגדולים שביקשו שתכבד תשלומים באפליקציות התשלומים שלהם — ביט, פיי ופייבוקס — ותאפשר ללקוחותיה לשלם בקופות דרך אותן אפליקציות. שופרסל גם השתתפה, ביחד עם חברת פארה הנורבגית, במכרז אפליקציות התשלומים של התחבורה הציבורית, אך לא זכתה.
מהלכים אלה שאברכהן מוביל מעידים על התעצמות העצמאות הניהולית שלו, בהיעדר בעל שליטה בחברה. כפי שנחשף בכלכליסט, אדוארדו אלשטיין, בעל השליטה בדסק”ש, צפוי למכור בקרוב את מניות שופרסל (26%) שבידי דסק”ש. שווי מניות שופרסל שבידי דסק”ש עומד כיום על 1.574 מיליארד שקל, זאת לאחר שמכרה בשנה שעברה אחזקה של 23.6% במניות שופרסל תמורת 1.26 מיליארד שקל.
