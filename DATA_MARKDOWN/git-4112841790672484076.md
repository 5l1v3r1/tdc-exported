
# Topserialy sú mŕtve, Bombuj stratilo značnú časť svojho obsahu. Toto sú spôsoby, ako ďalej

Published at: **2019-11-01T15:20:00+00:00**

Author: **Vladimír Mičuda**

Original: [REFRESHER](https://refresher.sk/76108-Topserialy-su-mtve-Bombuj-stratilo-znacnu-cast-svojho-obsahu-Toto-su-sposoby-ako-dalej)


        Pre ľudí, ktorí boli zvyknutí neplatiť si za online obsah, prichádza tvrdá rana.
      
Pre verných fanúšikov filmov a seriálov prišiel šok. Ak si patril medzi tých, ktorí si zapli trebárs Bombuj či Topseriály a pozeral si od nevidím do nevidím, musíš byť zronený. Obľúbené stránky totiž prišli o svoj „zdroj“, čo sú videoplatformy Openload a Streamango. Tam totiž ukladali drvivú väčšinu svojho obsahu a tie už ďalej nefungujú. Topserialy momentálne nefungujú, bombuj má obsah značne oklieštený. 
O vypnutie Openloadu a Streamango sa postaralo zoskupenie ACE, do ktorého patrí napríklad Netflix či Amazon. Mali už vykrádania ich obsahu plné zuby a dlhoročný boj proti nelegálnemu obsahu na internete má prvé obete. Teda, obetí je, samozrejme, viac, keďže na videoplatformách Openload a Streamango bolo závislých desiatky stránok po celom svete. 
Nielen slovenské, ale aj mnohé iné zahraničné stránky využívali tieto weby pre svoj obsah. Toto je však podľa všetkého definitívny koniec, ACE žaluje ľudí, ktorí za dvomi spomínanými stránkami stoja a tí v dôsledku toho vypli servery. Čo to pre slovenského diváka znamená?
Ak chceš pokračovať v sledovaní svojich obľúbených seriálov, jednou z možností je stará dobrá televízia a slovenské či zahraničné kanály. Zaobstaraj si káblovku či satelit a riad sa podľa televízneho programu. Stará škola.
To je zároveň nevýhoda televízie. Musíš sa organizovať podľa toho, kedy, kde a čo hrá, maratóny seriálu, na ktorý máš práve chuť, skončili. 
S modernými televíziami a službami existuje aspoň aká-taká náplasť − keď práve nemôžeš sedieť pred telkou, môžeš si nastaviť automatické nahrávanie programu.
Fenomenóm posledných rokov sú platené služby, ktoré ponúkajú široké spektrum seriálov a filmov. Netflix či HBO GO ti zrejme nemusíme detailne predstavovať, spoločnosti ponúkajú desiatky kvalitných titulov z oblasti filmov a seriálov. Len ťažko sa ti teda stane, že nenájdeš to, čo hľadáš.
Služby stoja pár eur, čiže si ich môže dovoliť v podstate každý. Navyše, Netflix a HBO GO sú prvých niekoľko dní zadarmo, preto ak nebudeš spokojný, jednoducho si účet deaktivuješ.
O tom, že sú podobné služby na vzostupne, svedčí aj fakt, že to idú skúsiť aj velikáni ani Disney či Apple. Onedlho na trh prídu Apple TV+ a Disney+ a spomenúť tiež treba Youtube Premium, kde nájdeš mnoho kvalitného obsahu. Je si teda z čoho vyberať.
Zapneš si počítač, spustíš internetový prehliadač, naťukáš web, na ktorom sú dostupné seriály a filmy, odklikáš pár otravných reklám a ideš. Jednoduché, rýchle a hlavne zadarmo. Najväčšie úložiská pre online obsah sa však zrušili a teraz nebudeš mať čo robiť. No dúfaš, že sa to „nejako napraví“ a dvere sa opäť otvoria.
Nuž, je to krásny, no aj dosť naivný sen. Openload a Streamango obchádzali systém a dlho sam im darilo. Nakoniec však narazili, teraz sa budú súdiť a budú musieť zaplatiť aj odškodné. Je to dostatočne veľký výkričník pre ostatných, ktorí „podnikajú“ podobným spôsobom. Zároveň má neoblomný boj ACE s nelegálnym obsahom aj odstrašujúci charakter. Nechce sa ti totiž púšťať do projektu a obetovať do neho veľa času, energie a peňazí, keď reálne hrozí, že ti ho čoskoro zrušia.
Je však teraz predčasné tvrdiť, že sa nič také nemôže stať. Servery spomínaných stránok sa nachádzali v Európe, konkrétne v Rumunsku, Francúzsku a Nemecku. Možno sa presunú do krajín, kde je legislatíva miernejšia a kde ruky ACE nedočiahnu. Je to však len naša polemika, až čas ukáže, ako sa bude situácia s nelegálne šírenými online seriálmi a filmami vyvíjať.
Treba tiež dodať, že niektoré filmy a seriály sú stále dostupné, sú totiž nahraté na iné úložiská. Napríklad na takom Bombuj niektoré tituly stále fungujú. 
  
Poslednou alternatívou je obmedziť sledovanie seriálov a sústrediť sa na iné činnosti. Porozhliadnuť sa nad novými výzvami a začať tráviť čas efektívnejšie, trebárs športom.
Zrušenie nelegálnych úložísk môže tak trochu slúžiť aj na reflexiu. Teraz, keď sa budeš nudiť a nebudeš si môcť zapnúť svoj obľúbený seriál, tak či tak budeš musieť hľadať náhradu. Potom si aspoň návštevu v kine riadne užiješ, keďže to bude istým spôsobom jedinečný zážitok.
