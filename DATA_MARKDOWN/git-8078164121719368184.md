
# Interisti divisi su Conte. Mandorlini: «Presuntuoso»; Mazzola: «Errori suoi»; Boninsegna: «No, ha ragione»

Published at: **2019-11-05T22:00:00+00:00**

Author: **Redazione Sport**

Original: [Corriere della Sera](https://www.corriere.it/sport/19_novembre_06/interisti-divisi-conte-mandorlini-presuntuoso-mazzola-errori-suoi-boninsegna-no-ha-ragione-729c7826-00b6-11ea-90df-c7bf97da0906.shtml)

Interisti divisi dopo il furioso sfogo di Antonio Conte a seguito dell’amara sconfitta di Dortmund. Il collega Andrea Mandorlini, ex bandiera nerazzurra dello scudetto dei record, attacca l’allenatore per esempio sulle critiche di inesperienza a Barella o Sensi: «Mi è sembrato inopportuno chiamarli in causa dicendo che sono inesperti ma cosa pretendeva che arrivassero da Sassuolo e Cagliari e avessero vinto 10 campionati e 2 coppe? Ci vuole tempo e calma per costruire una squadra vincente». Insomma, per Mandorlini: «Conte è stato presuntuoso - spiega all’agenzia Adnkronos - la sua uscita è stata assolutamente fuori luogo, tra l’altro dopo una partita in cui vinceva 2-0 e ha perso 3-2 magari qualche errore oltre alla società l’avrà fatto anche l’allenatore».
Sulla stessa lunghezza d’onda anche un’altra bandiera, Sandro Mazzola, che pure spera che qualcosa a gennaio avvenga: «Sono rimasto davvero stupito dalle parole di Conte, secondo me ha sbagliato. In questi casi non si dovrebbe mai parlare alla stampa ma affrontare il problema a microfoni spenti. Ma al di là dei modi sbagliati, io penso che qualcosa nel mercato di gennaio vada fatto: serve un centrocampista e magari un’alternativa a Lukaku in attacco ma solo se di qualità».
A difendere Conte pensa, però, Bonimba, il bomber per eccellenza, Roberto Boninsegna: «Ha assolutamente ragione, non si affrontano partite del genere senza ricambi. L’Inter deve andare sul mercato. Faccio un esempio: l’unica punta è Lukaku: se si fa male lui? Nel frattempo la Juventus ha tre o quattro punte. Credo che il tecnico abbia assolutamente ragione a criticare la società».
Diviso anche il mondo dei tifosi, degli opinionisti e dei giornalisti. Il politico Ignazio La Russa ritiene che non sia un dramma, uno sfogo, «ma poteva risparmiarsi la frase sui dirigenti (l’invito ad affrontare le telecamere, ndr). Ma l’Inter in effetti non ha ricambi, a gennaio possiamo migliorare e l’anno prossimo puntare più in alto». Giuseppe Cruciani si sfoga invece via Twitter: «Ma Conte non sapeva a settembre di avere la rosa corta?», mentre Sandro Piccinini via social è sarcastico: «Conte sta lavorando benissimo, ma non era facile in un solo colpo sputtanare la società e criticare la qualità dell’organico. Per molto meno a Icardi tolsero la fascia, a lui cosa succederà? La ferrea disciplina di Marotta come si applicherà? Tarallucci e vino?».
