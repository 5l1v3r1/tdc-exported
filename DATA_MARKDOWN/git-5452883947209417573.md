
# Il Parco del Partenio entra nelle scuole, giornata di sensibilizzazione ecologica

Published at: **2019-11-05T12:39:00+00:00**

Author: **Redazione**

Original: [AvellinoToday](http://www.avellinotoday.it/eventi/parco-partenio-incontro-studenti-5-novembre-2019.html)

Il Parco del Partenio organizza, per giovedì 7 novembre, una giornata di sensibilizzazione ecologica ad Avella, rivolta agli alunni dell'Istituto Comprensivo “Mons. Pasquale Guerriero”. La giornata rientra nel progetto dell'Ente presieduto da Francesco Iovino dal titolo “Dona un albero al tuo Parco. Seminiamo il nostro futuro”. Si comincia alle 9, con una visita didattica presso un'azienda apistica del posto: un momento di incontro con l'apicoltore Antonio Maietta, a stretto contatto con la natura, per osservare, conoscere e comprendere il mondo delle api, la vita frenetica all'interno delle arnie e la produzione del miele. Alle 11 è in programma la presentazione del progetto “Dona un albero al Parco”, con i saluti introduttivi del sindaco di Avella, Domenico Biancardi. Sono poi previsti gli interventi di Vincenzo Gagliotta, dirigente scolastico del “Pasquale Guerriero”; di Santina Cerbone, assessore ai Servizi Scolastici del Comune di Avella; Agostino Vitale, assessore all'Ambiente del Comune di Avella; Angelo Pedalino, collaboratore del Cnr. Le conclusioni sono affidate al Presidente dell'Ente Regionale Parco del Partenio, Francesco Iovino.
