
# سفر به عتبات عالیات متوقف شد

Published at: **2019-11-03T16:26:00+00:00**

Author: ****

Original: [جامعه خبری تحلیلی الف](https://www.alef.ir/news/3980812144.html)

باتوجه به شرایط کشور عراق اعزام زائران عتبات در قالب کاروان‌های حج و زیارت تا اطلاع ثانوی متوقف شد.
به گزارش فارس، اعزام کاروان‌های عتبات از نیمه مهرماه یعنی حدود ۱۰ روز قبل از اربعین حسینی متوقف شد و زائران پیاده‌روی اربعین حسینی با نام‌نویسی در سامانه سماح به صورت فردی و گروهی به عراق سفر کرده تا در حماسه پیاده‌روی اربعین حضور یابند.
با توجه به توافق ایران و عراق، و حذف روادید در ماه‌های محرم و صفر، بیش از ۳ میلیون ایرانی در ایام اربعین حسینی به عراق مشرف شدند.
کمتر از یک هفته پس از پایان مراسم باشکوه اربعین حسینی، اخباری مبنی بر آغاز دور جدید اعزام کاروان‌های عتبات اعلام و مقرر شد تا دفاتر زیارتی از متقاضیان سفر به عتبات نام‌نویسی به عمل بیاورند.
اما با این وجود، نه تنها یک هفته بلکه ۱۰ روز پس از اربعین نیز هنوز خبری از اعزام کاروان‌‌های عتبات نبود و بسیاری از زائران با وجود نام‌نویسی در کاروان‌های مجاز سازمان حج و زیارت به این سفر معنوی مشرف نشدند.
مهدی کاظمی یکی از متقاضیان سفر به عتبات در آبان‌ماه در گفت‌وگو با خبرنگار حج و زیارت خبرگزاری فارس با اشاره به نام‌نویسی در کاروان‌های حج و زیارت برای نیمه آبان‌ماه، اظهار داشت: من به همراه همسرم قرار بود نیمه آبان‌ماه به عتبات مشرف شویم، اما با وجود ثبت‌نام و درخواست ویزا برای این سفر معنوی و حتی پرداخت هزینه‌ها، هفته گذشته با ما تماس گرفتند که تا اطلاع ثانوی اعزام به عتبات نداریم.
توقف اعزام‌ کاروان‌های عتبات در روزهای اخیر موجب شده تا برخی از زائرانی که پیش از این در انتظار این سفر معنوی بودند، در بلاتکلیفی به سر ببرند و با توجه به عدم اطلاع‌رسانی مناسب از سوی مسؤولان سازمان حج و زیارت و پاسخگویی در این رابطه، همچنان از زمان آغاز اعزام‌ها خبری نیست.
یک منبع آگاه با اشاره به دلایل توقف اعزام کاروان‌های عتبات می‌گوید: تأمین امنیت زائران در اولویت ما قرار دارد؛ به همین دلیل پس از ایام اربعین با توجه به برخی حواشی ایجاد شده و اوضاع عراق، اعزامی به عتبات نداشتیم و تمامی کارکنان ایرانی مستقر در عراق نیز به کشور بازگشتند.
وی ادامه داد: فعلاً امنیت لازم برای حضور زائران وجود ندارد و سازمان حج و زیارت نیز به دفاتر زیارتی اعلام کرده تا اطلاع ثانوی از اعزام کاروان‌ها به عتبات جلوگیری کنند تا جایی که حتی اواخر هفته گذشته در نامه‌ای خواستار لغو اعزام‌های کاروانی زائران به عتبات شده است. 
سعادت‌خواه مدیر یکی از هتل‌های کربلا با بیان اینکه از هفته گذشته اوضاع کربلا برای حضور زائران مناسب نبود، می‌گوید: امروز با وجود اعتراضات ایجاد شده در شهر نجف نیز امنیت لازم برقرار نیست و اکنون زائران ایرانی همراه با کاروان‌های مجاز حج و زیارت در عتبات حضور ندارند، چرا که سازمان حج و زیارت هیچ اعزامی به عتبات ندارد.
با توجه به عدم وجود امنیت لازم در شهرهای زیارتی عراق، تمامی کارکنان سازمان حج و زیارت نیز از عراق به کشور بازگشته‌اند تا پس از برقراری آرامش و از سرگیری اعزام‌های عتبات مجدد به عراق بازگردند.
مدیر یکی از دفاتر زیارتی نیز با اشاره به توقف اعزام زائران عتبات از عودت هزینه‌های زائرانی که در سفر به عتبات ثبت‌نام کرده بودند، خبر داد و از زائرانی که قصد سفر به عتبات را دارند خواست تا برای ایجاد امنیت لازم پس از آغاز اعزام‌ها، تنها با کاروان‌های مجاز به این سفر تشرف یابند.
علاوه بر این، بر اساس گزارش‌های رسیده از سوی عراق، مرز مهران نیز بسته است و امکان تشرف زمینی به عراق وجود ندارد و افراد تنها به صورت هوایی می‌توانند به عراق سفر کنند.
به گفته مسؤولان مربوطه پس از برقراری امنیت در عراق، اعزام کاروان‌ها آغاز خواهد شد. البته زمان خاصی برای این امر پیش‌بینی نشده است و در سایت ثبت‌نام از متقاضیان عتبات هم امکان رزرو کاروان نیست و تمامی متقاضیان این سفر معنوی باید در انتظار آغاز ثبت‌نام و اعزام‌ها باشند.
