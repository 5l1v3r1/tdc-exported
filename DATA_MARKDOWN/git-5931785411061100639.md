
# I Rajković morao po loptu u mrežu, bezopasni gosti u Ligi 1

Published at: **2019-11-03T23:27:47+00:00**

Author: **Zile**

Original: [Sportska centrala](https://www.sportskacentrala.com/2019/11/03/i-rajkovic-morao-po-loptu-u-mrezu-bezopasni-gosti-u-ligi-1/)

Domaće ekipe bile su stoprocentne u nedeljnim utakmicama francuske Lige 1.
Bordo je pobedio Nant sa 2:0. Žirondinci su golovima Kamanoa u prvom, odnosno Hvanga u drugom poluvremenu, savladali „kanarince“ i sprečili ih da se vrate na drugo mesto. U domaćem timu od 60. minuta igrao je Vukašin Jovanović.
Poklekao je i sjajni srpski golman Predrag Rajković. Reprezentativac naše zemlje savladan je posle tri utakmice na kojima nije primio gol, a njegov Rems je izgubio od Nice sa 2:0. Domaćin je oba gola postigao u prvom poluvremenu, a strelci su bili Siprijen i Erel. Još kod rezultata 0:0 gosti su ostali sa desetoricom, pošto je isključen Dumbija. Odbrana Remsa i dalje je najbolja u ligi, pošto je posle 12 kola primila najmanje golova, samo šest.
U poslednjoj utakmici kola Sent Etjen je dočekao Monako. U zanimljivom meču odlučio je jedan pogodak, a postigli su ga domaći fudbaleri u 59. minutu preko Buange. „Kneževi“ su doživeli tek drugi poraz u poslednjih sedam utakmica, računajući i Kup takmičenje.
Bordo – Nant 2:0(1:0)Nica – Rems 2:0(2:0)Sent Etjen – Monako 1:0(0:0)
