
# KBC-11 में पूछा गया राहुल गांधी से जुड़ा सवाल, गलत जवाब दे बैठा यूपी पुलिस का ये कॉन्स्टेबल

Published at: **2019-11-02T04:53:12+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/kbc-11-contestant-fails-to-answer-rahul-gandhi/271154/)

सोनी टीवी के सबसे चर्चित शो ‘कौन बनेगा करोड़पति’ (केबीसी) को हमेशा की तरह इस सीजन भी खूब पसंद किया जा रहा है और शो टीआरपी की रेस में भी सबसे आगे चल रहा है। ‘कौन बनेगा करोड़पति’ के 11वें सीजन के एक एपिसोड में कांग्रेस के पूर्व अध्यक्ष और सांसद राहुल गांधी से जुड़ा एक सवाल पूछा गया, जिसका कंटेस्टेंट सही जवाब नहीं दे पाएं।
दरअसल, केबीसी में एक प्रतिभागी से राहुल गांधी को लेकर जो सवाल पूछा गया उसी को लेकर भाजपा सांसद तेजस्वी सूर्या ने एक ट्वीट भी किया है। सवाल था- 17वीं लोकसभा के इनमें से कौन से सदस्य जापानी मार्शल आर्ट ‘आइकिडो’ में ब्लैक बेल्ट धारक हैं? इसमें चार विकल्पों के रूप में- अनुराग ठाकुर, गौतम गंभीर, राहुल गांधी और तेजस्वी सूर्या के नाम दिए गए थे।
इस सवाल के जवाब में प्रतिभागी ने सही उत्तर के रूप में तेजस्वी सूर्या का नाम चुना जबकि यह जवाब गलत था। इसका सवाल का सही उत्तर राहुल गांधी था। बता दें कि, कांग्रेस नेता राहुल गांधी ने बाकायदे टेस्ट देने के बाद आइकिडो में ब्लैक-बेल्ट हासिल किया है।
इसी पर तेजस्वी सूर्या ने ट्वीट करके लिखा, “भाई, मुझे आपके लिए बहुत बुरा लग रहा है। काश मैं आइकिडो में ब्लैक बेल्ट होता तो आज आप अमीर आदमी बन गए होते।”
