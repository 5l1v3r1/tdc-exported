
# Balesetet szenvedett egy Flixbus-járat, harmincnál több sérült van

Published at: **2019-11-03T15:42:00+00:00**

Author: **Infostart / MTI**

Original: [infostart](https://infostart.hu/kulfold/2019/11/03/balesetet-szenvedett-egy-flixbus-jarat-harmincnal-tobb-serult-van)

Harminchárom ember sérült meg, négyen közülük súlyosan vasárnap az észak-franciaországi Amiens térségében egy buszbalesetben. A rendőrség értesülései szerint a sérültek között amerikai, orosz, spanyol, holland, ausztrál, brit és román állampolgárok is vannak.
Az illetékes francia prefektúra szerint a távolsági buszjáratokat üzemeltető Flixbus vállalat Párizsból Londonba tartó egyik járműve letért az autópályáról, és az oldalára fordult Estrées-Déniecourt település határában.
A balesetről készült felvételeken az átfordult buszt lehetett látni, amelynek ablakai részben kitörtek.
A Courrier Picard helyi lap szerint a jármű egy kanyarban csúszott meg a nedves aszfalton, nekihajtott a szalagkorlátnak és úgy fordult az oldalára.
