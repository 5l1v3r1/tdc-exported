
# Domácí násilí je v Praze na vzestupu, i dospělé děti týrají své rodiče

Published at: **2019-11-06T04:55:00+00:00**

Author: **Jan Prokeš**

Original: [Deník.cz](https://www.denik.cz/regiony/domaci-nasili-je-v-praze-na-vzestupu-casto-dospele-deti-tyraji-sve-rodice-20191105.html)

Městem provozované intervenční centrum, pomáhající obětem domácího násilí, „přibralo“ mezi své klienty osoby mladší šestnácti let. Terapeuti začali od začátku září pracovat s několika dětmi, které žijí nebo žily v domácnosti s agresivním rodičem, a jsou tak většinou v roli „očitých svědků“.
„Kontakty s těmito dětmi jsme zatím navázali buď přes dospělou oběť domácího násilí, nebo přes spolupracující úřady na ochranu dětí. Zájemci o službu nás mohou samozřejmě kontaktovat i přímo telefonicky nebo přes internet. Bez ohledu na způsob kontaktování se ale snažíme o všem mluvit i s oběma rodiči, je-li to možné,“ uvedla vedoucí intervenčního centra Barbora Holušová, podle které se o pomoc mohou přihlásit i děti, které jsou samy týrané. „V takovém případě bychom kontaktovali policii a orgán péče o dítě,“ dodala Holušová.
V péči odborníků z intervenčního centra je nově i devítiletý chlapec, který byl opakovaně svědkem fyzických i psychických útoků, jichž se na jeho matce dopouštěl otec alkoholik. Zmapovat rodinnou situaci se podařilo společně s napadanou ženou. Psycholožka se následně snažila, aby dítě dokázalo zpracovat prožité emoce a trauma z násilí, zvýšit jeho sebevědomí, připravit ho na odchod otce z rodiny apod.
Chlapec podle zjištění pracovníků centra postrádá pocit základního bezpečí a stability a k otci chová ambivalentní pocity. Psycholožka doporučila pokračovat v terapii jak s dítětem, tak s matkou.
Intervenční centrum Praha letos celkem eviduje už přes čtyři tisíce kontaktů a poskytlo sociálně-právní poradenství nebo psychologickou pomoc víc než pěti stovkám klientů, z nichž víc než devět desetin představují ženy a dívky. 129 z těchto smutných příběhů zatím vyústilo ve vykázání násilné osoby ze společné domácnosti na základě rozhodnutí policie.
Rozšíření služeb o práci zaměřenou na děti je podle vedení Centra sociálních služeb Praha (CSSP), pod které intervenční centrum spadá, „dalším logickým krokem vycházejícím z faktu, že děti bývají leckdy domácím násilím zasaženy nejvíce“. Děti už teď figurují ve většině případů, které Intervenční centrum Praha řeší a v situacích po vykázání násilné osoby ze společného obydlí je to téměř 80 procent.
„Cílem terapie je nejen zprostředkovat dítěti informace o jeho právech, přiměřeně věku ho informovat o stávající situaci, ale také o tom, co se děje v rodině. V rámci terapie může dítě sdílet a zpracovat zkušenosti s prožitým násilím, aby se tak zabránilo jeho další traumatizaci,“ shrnul motivy nové služby ředitel CSSP Tomáš Ján.
Organizátoři dlouhodobé kampaně proti domácímu násilí upozorňují, že dítě může jako svědek násilí v rodině přebírat negativní modely chování, ale také například odpovědnost za celou rodinnou situaci, může se stylizovat do ochránce nenásilného rodiče a podobně.
Postup práce v nové, na děti zaměřené službě je následující: Sociální pracovník nebo pracovnice nejdříve promluví s „nenásilným rodičem“. Před započetím samotné terapie s dítětem mapují tito specialisté rodinnou situaci tak, aby získali maximum relevantních informací, které následně vyhodnotí a navrhují nejvhodnější postup. Klíčovou komunikaci s dítětem má pak na starosti psycholog respektive psycholožka ve spolupráci se sociálními pracovníky.
Metropole má ze všech krajů opakovaně největší počet odhalených případů domácího násilí, což podle odborníků souvisí s atmosférou mezilidských vztahů ve velkoměstě. V poslední době přibývají zjištěné případy násilí, kterého se dopouštějí drogově závislí lidé a také dospělé děti vůči svým rodičům.
V případech násilí v rodinách cizinců spolupracuje Intervenční centrum Praha s dalšími organizacemi, které jsou schopny zprostředkovat například tlumočníka pro ohroženou osobu, nerozumí-li česky. Ve vietnamských rodinách se naopak někdy stává, že s úřady (policií, orgánem péče o dítě či intervenčním centrem) komunikuje nezletilé ohrožené dítě, které česky hovoří.
Pražské intervenční centrum už deset let nabízí pomocnou ruku i samotným násilníkům. Ti mají v rámci programu Viola možnost individuální nebo skupinové psychoterapie, kde se učí zvládat „návaly vzteku“.
