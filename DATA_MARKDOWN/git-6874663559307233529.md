
# מעדני מיקי קרסה, ביהמש מינה כונסי נכסים: חובות של 46 מיליון שקל

Published at: **2019-11-07T00:00:00+00:00**

Author: **ליטל דוברוביצקי**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773304,00.html)

נשיא בית המשפט המחוזי בתל אביב, השופט איתן אורנשטיין, מינה היום (ה) שלושה כונסי נכסים והוציא צו כינוס נכסים זמני למעדני מיקי תעשיות מזון דגים וסלטים - זאת לאחר שנטען שכי החברה צברה חובות בסך 46 מיליון שקל. 
זאת לאחר שהבנקים אגוד, הפועלים ולאומי הגישו היום לביהמ"ש בקשת כינוס נגד החברה הותיקה, שמעסיקה 230 עובדים.
 
הבקשה הוגשה בהסכמת החברה ובה נטען כי היא אינה יכולה לעמוד בתשלום המשכורות הקרוב בסך כ-1.9 מיליון שקל.
"לנוכח העובדה שהחברה לדבריה הנה בחדלות פירעון ואיננה מסוגלת לעמוד במסגרות האשראי, כפי שנדרשו בידי חלק מהנושים המובטחים, נוכח המצב הרעוע אליו נקלעה החברה מזה זמן, הרי שהיא תגיע, בתוך ימים ספורים, למצב של החזרת שיקים וקריסה מוחלטת, אשר תביא לדבריה להפסקת יכולתה לתפקד כ"עסק חי", על כל המשתמע מכך לא רק עבור הנושים המובטחים, אלא גם עבור עובדיה, לקוחותיה וספקיה".
לפיכך ביקשו שלושת הבנקים למנות לחברה כונסי נכסים. הבנקים ביקשו למנות את עוה"ד אלון קזיוף, ארז חבר ממשרד עמית פולק מטלון ויניב אזרן ממשרד ב.לוינבוק ככונסי נכסים. במסגרת הבקשה טענו הבנקים כי החברה החייבת, חברת מעדני מיקי תעשיות מזון דגים וסלטים הינה חברה ידועה ובעלת מוניטין אשר נוסדה בשנת 1992, כהמשך לעסק משפחתי אשר פעל וצבר מוניטין של כ-80 שנים. החברה עוסקת בתחום ייצור ושיווק של סלטים מוכנים ומוצרי מזון אחרים לרשתות השיווק והצרכניות השונות ברחבי הארץ. החברה מעסיקה כיום כ-230 עובדים, ומחזיקה בשני מפעלים: מפעל לייצור ושיווק סלטים באיזור ראשון לציון ומפעל לייצור דגים באיזור בית-שמש.
עוד טענו הבנקים כי "כפי שנמסר ע"י החברה, בשנים האחרונות התקשתה החברה לעמוד בעליה במחירי חומרי הגלם, בשינויי רגולציה שחייבו השקעות גדולות ובתחרות הענפית הגוברת. בנסיבות אלו, הכנסותיה פחתו, הונה נשחק והיא צברה הפסדים כבדים. גם מאמצי בעלי השליטה לייצב את החברה באמצעות תהליך התייעלות תפעולית וקבלת ייעוץ עסקי, לא הועילו. על פי דוחותיה הכספיים המבוקרים, בשנת 2017 רשמה החברה הפסד בסך של כ-5.443 מליון שקל, בשנת 2018 רשמה החברה הפסד בסך של כ-4.929 מליון שקל, ומגמה זאת של הפסדים נמשכת גם בשנת 2019".
עוד טוענים הבנקים כי לדברי מנהלי החברה, למרבה הצער, מספר גורמים, הן חיצוניים הנוגעים למצב השוק והן פנימיים, הקשו על החברה לקבל ולבצע החלטות משמעותיות, וגרמו לה לסבול מהפסדים הולכים וגוברים במהלך חמש השנים האחרונות. "עסקינן בין היתר בתקרית מזיקה ביותר הקשורה להימצאם של חיידקי ליסטריה בסחורות החברה, אשר גרמה להשבתה ארוכה של היצור, אובדן מסיבי של חומרי גלם, ועיכוב משמעותי בתשלומים מלקוחות, ועוד.
לפי הסברי החברה, עד עתה "גולגלו" ההפסדים באמצעי מימון שונים בהם נקטה החברה - אולם דומה, כי כעת היכולת לעשות זאת תמה, והחברה מצויה לדבריה על סף קריסה ואובדן היכולת לשלם חיובים שוטפים, עניין אשר עשוי להביא עד מהרה לאובדן המוניטין והסכמי השיווק בהם אוחזת החברה, המהווים חלק גדול מערכה".
הבנקים טוענים כי החברה הודיעה בעצמה כי הינה חדלת פרעון "ואין חולק על כך; סך חובותיה לנושים המובטחים, עולה על 26 מיליון שקל; ולמעלה מ-20 מיליון שקל לספקים ולנושים אחרים".
רוב העובדים ברשת מעדני מיקי מיוצגים על ידי עו"ד רחל סובול. לדבריה, "העובדים תומכים בהפעלת החברה כעסק חי ורוצים לשמר את מקור פרנסתם".
