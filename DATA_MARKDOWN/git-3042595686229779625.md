
# - Jeg har tenkt systematisk feil

Published at: **2019-11-03T22:28:40+00:00**

Author: **Jørgen Gilbrant**

Original: [Dagbladet.no](https://www.dagbladet.no/nyheter/jeg-har-tenkt-systematisk-feil/71773477)

Norske politikere, Nav og rettssystemet - og mediene - har hatt en kollektiv svikt når det gjelder forståelsen av EU-forordringen som i 2012 ble innført i Norge.
Det har ført til at flere titalls nordmenn som har mottatt arbeidsavklaringspenger (AAP), sykepenger og pleiepenger og vært i utlandet, er blitt uskyldig dømt. Det norske lovverket forbyr opphold i utlandet, men EU-forordningen har forrang og tillater det.
Heidi Nordby Lunde er leder av Europabevegelsen og stortingsrepresentant for Høyre. Hun sier at Nav- og rettsskandalen har vekket henne.
- Det som er avdekket, er en systemisk feil på veldig mange nivåer. Jeg må innrømme at jeg selv har vært mer opptatt av at EØS sikrer arbeidstakeres rettigheter under fri bevegelse, ikke at dette også gjelder nordmenn som drar til utlandet uten å ha til hensikt å jobbe.

        - Er du overrasket over at EØS-avtalen har disse utslagene?
      
- At sosiale rettigheter skal følge den enkelte arbeidstaker, er en forutsetning for muligheten til å ta arbeid i hele EØS-området, så det burde egentlig ikke komme som noen overraskelse. Men jeg har tenkt på sosiale rettigheter som knyttet til fri bevegelse av arbeidskraft, ikke for å sikre at sykemeldte nordmenn skulle få oppholde seg i utlandet. Det har blitt en blindsone.
- Jeg må bare innrømme at jeg har tenkt systematisk feil om dette.
Regjeringen skjerpet kravene overfor dem på AAP og sosialhjelp. Det har også blitt satt krav til fem års botid i Norge for å få kontantstøtte. Resultatene av økte krav til mottakere av trygd er at det den «nye» friheten til å reise hvor som helst i EØS-området ikke nødvendigvis vil fungere slik i praksis.
- Det er en forutsetning for å få AAP at du er i behandling, rehabilitering eller er i tiltak for å avklare arbeidsevne. Dersom du ikke møter til behandling eller kompetansehevingskurs på grunn av opphold i utlandet, så vil det fortsatt være brudd på forutsetningen for å få ytelsen, da du selv aktivt må bidra til å avklare din egen situasjon, sier Lunde, som håper diskusjonen etter Nav-skandalen ikke blir en EØS-debatt.

        - Det er veldig synd hvis vi nå endrer ytelsene på grunn av EØS. Norge må endre sine velferdssystemer - uansett - fordi de ikke fungerer godt nok, sier Lunde.
      
Som et eksempel er vårens endringer i AAP-ordningen, som ble møtt med massiv kritikk fra opposisjonen.
- En av grunnene til at vi endret AAP, var at vi fant ut at det var for dårlig oppfølging fra Nav. Det har mindre med hvor du befinner deg. Nav har fått bedre virkemidler og det har skjedd en utvikling i disse sakene uavhengig av EØS-sporet, sier Høyre-politikeren.

        Derfor kan det også hende at EØS-oppvåkningen i Norge ikke fører til mer trygdeeksport, som har vært høyt på politikernes agenda siden professor Grete Brochmann la fram sin første rapport i 2011.
      
- Jeg er uenig med dem som mener dette åpner for mer trygdeeksport. Dette åpner først og fremst for å rette opp i en urett gjennom mange år, og dernest for å gjennomgå ytelser og ordninger for å nettopp sørge for at de fungerer etter hensikten, både i Norge og i utlandet, sier Heidi Nordby Lunde.
