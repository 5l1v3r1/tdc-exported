
# کشف مزرعه کشت موادمخدر در کوثر شد

Published at: **2019-11-06T20:25:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620265/%DA%A9%D8%B4%D9%81-%D9%85%D8%B2%D8%B1%D8%B9%D9%87-%DA%A9%D8%B4%D8%AA-%D9%85%D9%88%D8%A7%D8%AF%D9%85%D8%AE%D8%AF%D8%B1-%D8%AF%D8%B1-%DA%A9%D9%88%D8%AB%D8%B1-%D8%B4%D8%AF)


        رئیس حوزه قضایی کوثر از کشف و شناسایی یک مزرعه کشت و تولید موادمخدر از نوع گراس در این شهرستان خبر داد.
      

        آفتاب‌‌نیوز :
      
آرش جعفری روز چهارشنبه افزود: بدنبال کشف و جمع‌آوری موادمخدر کشت شده در یکی از روستاهای کوثر جوان ۲۱ ساله اهل روستای قره‌قشلاق این شهرستان که حدود ۸۰۰ مترمربع از زمین جالیزی خود را به کشت موادمخدر از نوع گراس اختصاص داده بود، دستگیر و روانه زندان شد.
وی گفت: در این مزرعه گیاه موادمخدر شاهدانه به قصد تولید مواد مخدر از نوع گراس کشت شده بود که طی انجام یک عملیات شناسایی توسط سپاه پاسداران ناحیه کوثر و پس از صدور دستور قضایی در عملیات مشترک سپاه ناحیه کوثر و اداره مبارزه با مواد مخدر، بوته‌های کشت شده از سطح ۸۰۰ مترمربع از این مزرعه جمع‌آوری و معدوم شد.
بهنام بهشتی، دبیر شورای هماهنگی مبارزه با موادمخدر استان اردبیل پیش از این در جلسه شورای مبارزه با موادمخدر خلخال به کشت گیاه موادمخدر زای شاهدانه در سطح مزارع کشاورزی برخی از شهرستان‌های استان اردبیل هشدار داده بود.
شهرستان کوثر به مرکزیت شهر گیوی در ۸۵ کیلومتری جنوب اردبیل قرار دارد.
