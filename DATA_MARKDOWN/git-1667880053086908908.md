
# Mané Mané

Published at: **2019-11-07T10:52:54+00:00**

Author: **Tommaso Giagni**

Original: [L&#39;Ultimo Uomo](https://www.ultimouomo.com/sadio-mane-liverpool/)

Suo zio rideva di lui, quando da bambino prometteva che avrebbe giocato in una grande squadra francese. D’altronde il posto in cui Sadio Mané è cresciuto, Bambali, sulle rive del fiume Casamance, è lontano dal calcio europeo e isolato anche dalla gran parte del Senegal. Duemila abitanti, un’economia che ruota intorno alla pesca e alle piantagioni di banane, uno Stato altro (il Gambia) a frapporsi tra Bambali e la capitale Dakar.
 
Sadio tifava per la squadra professionistica più vicina, il Casa Sports, che ha sede a Ziguinchor, tradizionale avamposto commerciale e tuttora importante porto fluviale. Tutti i ragazzini della zona che sognavano un futuro da calciatori spendevano i loro tentativi riversandosi lì. Lui aveva un altro piano.
 
Parla poco, solo quando ne ha voglia, anche nello spogliatoio. Riservato, se non schivo, la modestia del suo carattere lo rende benvoluto da tutti. È il tipo che mentre fa la spesa al supermercato accetta di fermarsi e prendere un bambino in braccio perché il padre possa fotografarli. Con la stessa disponibilità, accettò di spostarsi sul fronte offensivo sinistro dei Reds, per lasciare al neoacquisto Salah il destro e l’aura di stella.
 
«Sono una persona discreta che voleva essere un calciatore, non un divo» ha detto Mané. Il disinteresse per il tendone circense che incornicia il calcio del ventunesimo secolo si estende alle simulazioni che rappresentano il gioco: non dev’essere un caso, se non ha mai provato a giocare alla Playstation.
 
Proprio a Salah hanno chiesto chi fosse il miglior amico di Mané nella squadra. Ha risposto: «Nessuno. Sadio vive da solo, cammina da solo, mangia e beve da solo».
 
Nel dicembre 2016, Sadio Mané aveva un’eccellente padronanza dell’inglese ma preferiva farsi intervistare in francese. Secondo il giornalista Oliver Holt, passava all’inglese solo a tratti, cioè «quando dimentica[va] di non fidarsi abbastanza di sé stesso in rapporto alla lingua». Non è insicurezza, ma perfezionismo. E va insieme al mangiare sano, all’andare a dormire presto, all’ascoltare se il proprio corpo cede qualcosa, anche un calo minimo: un’ossessione, che lui non nasconde, per la rotondità del 100%.
 
