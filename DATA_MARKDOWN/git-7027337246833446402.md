
# معاون وزیر ورزش: برگزاری رقابت‌های ساحلی و آبی در جزیره های خلیج فارس را در دستور کار داریم

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696652/%D9%85%D8%B9%D8%A7%D9%88%D9%86-%D9%88%D8%B2%DB%8C%D8%B1-%D9%88%D8%B1%D8%B2%D8%B4-%D8%A8%D8%B1%DA%AF%D8%B2%D8%A7%D8%B1%DB%8C-%D8%B1%D9%82%D8%A7%D8%A8%D8%AA%E2%80%8C%D9%87%D8%A7%DB%8C-%D8%B3%D8%A7%D8%AD%D9%84%DB%8C-%D9%88-%D8%A2%D8%A8%DB%8C-%D8%AF%D8%B1-%D8%AC%D8%B2%DB%8C%D8%B1%D9%87-%D9%87%D8%A7%DB%8C-%D8%AE%D9%84%DB%8C%D8%AC-%D9%81%D8%A7%D8%B1%D8%B3-%D8%B1%D8%A7-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1-%D8%AF%D8%A7%D8%B1%DB%8C%D9%85)

منطقه خلیج فارس و تنگه هرمز از جمله مناطق راهبردی و مهم کشورمان است که ۳۰ جزیره در این منطقه واقع شده و برگزاری و توسعه رقابتهای ساحلی و آبی حرفه‌ای در ۱۵ جزیره مسکونی این منطقه در دستور کار معاونت توسعه ورزش قهرمانی و حرفه‌ای وزارت ورزش و جوانان است.
به گزارش ایرنا معاون توسعه ورزش قهرمانی و حرفه‌ای وزارت ورزش و جوانان عصر یکشنبه در نشست هماهنگی برگزاری رقابت‌های ملی و بین‌المللی جام خلیج‌فارس در هرمزگان اظهار داشت: جزایر خلیج فارس در این استان به دلیل شرایط و موقعیت‌های ویژه‌ از ظرفیت بالایی برای برگزاری رقابتهای مختلف ساحلی و آبی برخوردار هستند.
محمدرضا داورزنی تصریح کرد: با برگزاری رقابتهای مختلف ورزشی در سطح جزایر خلیج فارس، به دنبال توسعه هر چه بیشتر این مناطق و نشان دادن امنیت و فرهنگ آنها هستیم.
وی تاکید کرد: باید با برگزاری رقابتهای ملی و بین المللی نام جزایر خلیج فارس را مورد توجه قرار دهیم و بستری جهت توسعه و معرفی این مناطق فراهم کنیم.
داورزنی معاون توسعه ورزش قهرمانی و حرفه‌ای وزارت ورزش و جوانان امروز یکشنبه به همراه هیاتی متشکل از هشت رییس فدراسیون جهت بررسی زیرساخت‌ها و شرایط هرمزگان به منظور برگزاری جام خلیج فارس به این استان سفر کرده است.
رقابتهای ملی و بین المللی جام خلیج فارس دهه فجر امسال در جزایر هرمزگان برگزار می‌شود.
بازدید از زیرساخت‌های ورزشی هرمزگان، شرکت در مراسم تجلیل از مدال‌آوران اولین و دومین دوره المپیاد استعدادهای برتر ورزشی کشور و تجلیل از مدیران سابق اداره کل ورزش و جوانان استان از جمله دیگر برنامه‌های سفر این هیات به استان است.روسای فدراسیون‌های نجات غریق، بومی محلی، شنا و شیرجه ،انجمنهای ورزشی، قایقرانی ،کبدی، هندبال و سه گانه داورزنی را در این سفر همراهی می کنند.
