
# Manovra, Conte apre sulla plastic tax: Vedrò le aziende. Fioramonti: Pochi fondi per la scuola, non mi hanno coinvolto

Published at: **2019-11-04T17:12:00+00:00**

Author: ****

Original: [Repubblica.it](https://www.repubblica.it/politica/2019/11/04/news/governo_manovra_fioramonti_de_micheli-240232419/)

"Forse è normale che una legge di Bilancio evolva continuamente. Ciò che è meno normale, però, è che un ministro dell'Istruzione, dell'università e della ricerca venga a scoprire dalla rete dell'esistenza di norme che riguardano il suo settore, senza che sia stato neppure coinvolto". Lorenzo Fioramonti sceglie Facebook per lanciare l'attacco sulla manovra. Già prima, a margine di un convegno, aveva detto: "Al momento le risorse destinate al comparto sono insufficienti". Licia Ronzulli, vicepresidente dei senatori di Fi, lo attacca: "Lorenzo Fioramonti si conferma quello che ci è sembrato sin dall'inizio: un ministro a sua insaputa."Insomma, dopo un fine settimana vissuto pericolosamente - sulla scia degli attacchi di Italia Viva alla manovra, in particolare alla plastic tax - il governo si trova nuovamente con un esponente di primo piano all'attacco della legge di bilancio. La ministra delle Infrastrutture, Paola De Micheli, avverte: "La cosa che mi preoccupa di più è la leggerezza con cui alcuni membri della maggioranza e del governo guardano alla legge di bilancio". E sul futuro del governo: "Se non facciamo le cose certamente scoppiamo".Il deputato di Italia Viva, Luciano Nobili, continua a rivendicare il primato del partito renziano nella lotta alle tasse: "Sulla plastic tax, che è sbagliata perché invece di aiutare l'ambiente colpisce un settore strategico per molte imprese italiane, e sulla tassa sulle auto aziendali, che rappresenta un vero salasso per i redditi medi e medio bassi, abbiamo ragione noi".Il premier, Giuseppe Conte, fa trapelare la sua irritazione per gli attacchi alla legge di bilancio. Fa sapere che incontrerà le aziende della plastica e che non si può parlare di una "manovra delle tasse" solo per la presenza di alcune specifiche e limitate misure volte a "tutelare l'ambiente, la salute dei cittadini e che danno un indirizzo green al paese". Poi incontra i sindacati sulla manovra insieme al ministro dell'Economia Gualtieri, a quella del Lavoro Catalfo e dello Sviluppo economico Patuanelli. "Sulla plastic tax siamo aperti a miglioramenti ma senza stravolgere il senso della norma, così come sulle auto aziendali", è il messaggio di Roberto Gualtieri. Che invece rassicura Cgil, Cisl e Uil: "Nessun passo indietro su evasione e cuneo fiscale".Ma se da Gualtieri e soprattutto da Conte arrivano aperture sulla modifica della plastic tax, di diversa opinione sembra Luigi Di Maio che dalla Cina attacca: "La cosiddetta plastic tax è prima di tutto una tassa che aiuta l'Italia a convertire la propria produzione e a inquinare di meno. Oggi il dibattito è se farla partire o se fa perdere voti oppure no. Io dico soltanto che i politici guardano alle prossime elezioni, gli statisti alle prossime generazioni".Graziano Delrio, capogruppo dem alla Camera, prova a spronare la coalizione:  "È ovvio che il Parlamento è sovrano e che si lavorerà per rendere la manovra ancora più rispondente agli obiettivi sottoscritti nel programma. Quello che non appare ovvio è, all'interno della maggioranza, dedicare più tempo a criticarne alcuni aspetti piuttosto che rivendicare l'impostazione e le buone scelte che, anche in una condizione non facile, sono state fatte per il bene dell'Italia". E la manovra è appena arrivata in Senato. 
