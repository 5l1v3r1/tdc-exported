
# Извънредно: Откриха полуразложен труп в апартамент в Кючука!

Published at: **2019-11-07T14:50:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Izvunredno-Otkriha-polurazlozhen-trup-v-apartament-v-Kyuchuka-912007)

Драматична и обвита в мистерия история с труп, престояващ от седмици в апартамент, се вихри в момента в квартал "Кючук Париж", предаде репортер на Plovdiv24.bg.
Съседите на 56-годишния Марин Войнов, който обитава жилище в района на кафе "Камео“, не са го виждали от няколко седмици, а през последните дни от апартамента му на седмия етаж започнала да се носи отвратителна миризма на разлагаща се плът.
По думите на живеещите във входа, в съседните на Марин апартаменти няма постоянно пребиваващи, но отвратителната воня стигнала и до другите етажи. Днес разтревожени комшии подали сигнал на телефон 112 и на мястото пристигнаха униформени от Първо РУ.
Когато екип на Plovdiv24.bg пристигна на мястото, домоуправителят разговаряше със служител под пагон. Оказа се, че няма кой да отвори жилището на Марин, тъй като близките му не живеят в Пловдив. Алтернативата — да бъде извикани пожарникари, които да резнат вратата през пантите, не се понрави на съседите, които започнаха да обмислят варианта да извикат ключар, който да отвори в присъствието на униформените.
Живеещите във входа разказаха пред наш репортер, че познават Марин като един от най-проблемните съседи във входа. Често пиел и влизал в спорове и кавги с останалите. Случвало се да прави наводнения и други поразии.
По-късно стана ясно, че негова близка ще дойде до Кючука от град Съединение, за да съдейства с отварянето на апартамента. След пристигането ѝ беше извикан и ключар. Оказа се, че жената няма достатъчно пари, за да плати за услугата на специалиста по заключващи механизми, което допълнително вдигна нервите на и без това притеснената дама.
Минути след това пристигна друг ключар, който се съгласи да извърши услугата срещу по-скромно заплащане. Щом вратата беше отворена, отвратителна миризма плъзна из целия вход.
В апартамента беше открито полуразложеното тяло на Марин. По първоначални данни трупът е престоял в апартамента поне 10 дни.
