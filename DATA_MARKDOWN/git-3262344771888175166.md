
# L’aggiornamento a G-Sync per i modelli di TV LG B9, C9 ed E9 inizia questa settimana

Published at: **2019-11-04T10:10:00+00:00**

Author: **Sergio Donato**

Original: [DDay.it](https://www.dday.it/redazione/32931/aggiornamento-g-sync-tv-lg-b9-c9-e9)

L’apertura di Nvidia del suo G-Sync ha raggiunto anche i TV LG del 2019, come era stato anticipato in settembre. La distribuzione dei nuovi firmware dei modelli B9, E9 e C9 inizierà questa settimana.
G-Sync, la sincronizzazione adattativa della frequenza di aggiornamento di Nvidia, ha perso una parte della sua esclusività quando a gennaio si è resa compatibile con i monitori dotati di Freesync, standard aperto sviluppato da AMD.
Per limitare l’ascesa del Freesync Nvidia ha quindi pensato di “aprire” il proprio G-Sync e LG è stata scaltra nel vedere un’opportunità per i propri TV. All’inizio, il G-Sync non era disponibile per l’HDMI 2.1, ma Nvidia è riuscita a adattare il VRR (Variable Refresh Rate) anche per questa connessione permettendo a LG di sviluppare i nuovi firmware.
I firmware inizieranno a raggiungere i TV OLED 2019 già da questa settimana, toccando prima in America e poi in Europa, nelle settimane successive, i modelli B9 (55” e 65”), C9 (55”, 65”, 77”) ed E9 (55”, 65”).
Per godere del G-Sync sarà necessario possedere una scheda Nvidia GeForce della serie RTX 20xx o GTX 16xx. Tuttavia, Nvidia non ha fornito per il momento altre informazioni tecniche sulla risoluzione ottenibile e sulle frequenze di funzionamento del VRR sui TV LG.
Da par suo, LG per adesso non ha fatto alcun accenno a un possibile supporto anche al FreeSync di AMD da parte degli stessi TV OLED 2019.
