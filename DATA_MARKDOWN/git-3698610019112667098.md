
# Україна не вдаватиметься до піратства через відмову РФ повертати захоплені кораблі – МЗС

Published at: **2019-11-05T16:25:00+00:00**

Author: ****

Original: [DT.ua](https://dt.ua/UKRAINE/ukrayina-ne-vdavatimetsya-do-piratstva-cherez-vidmovu-rf-povertati-zahopleni-korabli-mzs-328577_.html)

Україна не заарештовуватиме російські судна у відповідь на відмову РФ повертати  українські катери та рейдовий буксир, захоплені поблизу Керченської протоки у листопаді минулого року.
"Піратство" на кшталт російського в українському зовнішньополітичному відомстві вважають недоцільним  та юридично не виваженим, розповіла в інтерв'ю "Радіо Свобода" тимчасова виконувачка обов'язків директора департаменту міжнародного права МЗС України Оксана Золотарьова.
"Конвенція ООН з морського права забезпечує повну свободу судноплавства в усіх акваторіях, тому говорити про арешт російських суден за кордоном за порушення Росією інших норм і принципів міжнародного права – це не дуже коректно з юридичної точки зору. Арештовуючи судна Російської Федерації, ми можемо вдаватися до таких само порушень, як вдається РФ", - пояснює дипломатка.
І наголошує на тому, що Україна є правовою  державою,  яка у вирішенні спорів робитиме ставку на механізми мирного вирішення, а не порушення норм міжнародного права.
За її словами, Україна поки що не може встановити суму відшкодування, яку вимагатиме від Росії за захоплення кораблів ВМСУ.
"Ця шкода вимірюватиметься і в грошовому еквіваленті, але ми ще не вираховували ту суму, якої вимагатимемо від Російської Федерації. Звісно, коли або якщо ми отримаємо кораблі, нам буде простіше оцінити ту шкоду, яку завдано самим кораблям. Ми всі бачили в листопаді (2018 року), що кораблі були пошкоджені, ми не знаємо, що зараз відбувається з кораблями, які дії на них проводяться", - зазначила Оксана Золотарьова.
Українські військові кораблі було обладнано дорогими телекомунікаційними системами, тож лише з їх поверненням можна буде  чіткіше говорити завдані збитки.
Упродовж року Україна щонайменше сім разів зверталася до Росії з вимогою повернути захоплені кораблі, у травні до закликів долучився й Міжнародний трибунал ООН з морського права. Однак РФ вимоги України ігнорує, а трибуналу звітує про повне виконання рішення, хоча фактично виконала лише першу його частину – звільнила 24 українських моряків.
Нагадаємо, 25 листопада 2018 року російські спецпризначенці атакували та захопили два катери та рейдовий буксир ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.
Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня Міжнародний трибунал ООН з морського права ухвалив рішення, яким зобов'язав РФ негайно звільнити моряків і повернути кораблі ВМСУ. 
У червні Росія відзвітувала трибуналу про виконання вимоги, однак українців утримували у СІЗО "Лефортове" (Москва) до 7 вересня. Саме тоді відбувся обмін утримуваними особами між Україною та РФ, у результаті якого 24 моряки і повернулися додому.
Докладніше читайте в спецтемі DT.UA "Повернення бранців Кремля додому" і статті Ірини Лоюк "Звільнення з полону. Що потім?".
