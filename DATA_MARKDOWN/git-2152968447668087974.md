
# Вучич: Сърбия се въоръжава, но не възнамерява да напада никого

Published at: **2019-11-06T13:48:00+00:00**

Author: **Елка Василева**

Original: [Dnes.bg](https://www.dnes.bg/balkani/2019/11/06/vuchich-syrbiia-se-vyoryjava-no-ne-vyznameriava-da-napada-nikogo.428736)

Сърбия купува изключително отбранително въоръжение, заради което рискува да й бъдат наложени санкции, заяви сръбският президент Александър Вучич , като изтъкна, че страната му няма намерение да напада никого, предаде Танюг.
"Сърбия се въоръжава, защото е свободна страна. Малка страна, обкръжена отвсякъде с държави членки на НАТО, с които желаем добри отношения, но няма да бъдем сърничката Бамби, което всеки може да глътне", каза Вучич в интервю за националната телевизия РТС снощи.
Президентът заяви, че никога няма да позволи Сърбия да бъде толкова слаба, колкото е била през 90-те години, когато не е могла да се защити.
Вучич каза, че Сърбия няма намерение да купува руски зенитно-ракетни системи С-400, защото "няма пари" за тях.
Той обаче подчерта, че страната значително е засилила бойната си авиация, ще засили и противовъздушната си отбрана, има системи Панцир и ще купува още въоръжение, "което, разбира се, не е в списъка за санкции", визирайки реакциите на САЩ във връзка с купуването на руски С-400 от страна на Турция.
Същевременно Вучич констатира, че мнозина упрекват Сърбия, че купува въоръжение от Русия, а никой не пита какво и от кого купуват хърватите и албанците и кой ги въоръжава, пише БТА. 
