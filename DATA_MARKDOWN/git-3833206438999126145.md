
# Треньорът на Дунав: Отборът се разпада, играчите нямат пари, в безизходица съм!

Published at: **2019-11-06T09:24:00+00:00**

Author: ****

Original: [Plovdiv24.bg](https://www.plovdiv24.bg/sport/911560.html)

Положението в Дунав вече е под критичната точка. Играчите са на ръба на оцеляването. Футболистите нямат пари за елементарни битови нужди - гориво, ток, телефон. Това призна треньорът на отбора Людмил Киров.
"Ситуацията е абсурдна. Клубът е оставен на произвола на съдбата. Вече два месеца момчетата не са взимали нито заплати, нито премии. За повечето от тях вече е проблем дори да идват на тренировки, защото живеят извън Русе и пътуват за тренировки. Нямат пари за гориво, за ток, за телефон. Не знам вече какво да им кажа, и аз съм в безизходица", откровен бе наставникът на "драконите", цитиран от Гонг.
Дунав ще изиграе мача с Ботев (Пд) от 13 часа на Градския стадион в Русе, но след това съдбата на отбора е неясна.
"Играчите са професионалисти и имат договори, но са изправени до стената и аз ще ги разбера, ако откажат да тренират от утре. Трябва нещата да се изяснят - иска ли Русе да има отбор в елита или не. Така не може да продължава", допълни още Людмил Киров.
