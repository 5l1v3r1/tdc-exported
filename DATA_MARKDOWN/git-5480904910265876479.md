
# Nadace udělí Ceny Michala Velíška za odvahu při záchraně života

Published at: **2019-11-06T01:47:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/nadace-udeli-ceny-michala-veliska-za-odvahu-pri-zachrane-zivota/1817650?utm_source=rss&utm_medium=feed)

Praha - Nadace ADRA a televize Nova dnes udělí Ceny Michala Velíška za odvahu při záchraně života. Porota vybírala mezi trojicí žen a dvěma muži, kteří se zastali ohrožovaných žen, a sami skončili pobodaní nožem. Cenu mohou získat také tři sestry z pražské vinohradské nemocnice, které odzbrojily pacienta, jenž postřelil dva lidi. Televizní střihač Velíšek, po němž je cena pojmenovaná, v roce 2005 bránil mladou ženu v centru metropole před mužem, který ho zastřelil. Ocenění se bude udělovat podesáté.
Veřejnost letos navrhla třináct příběhů, kdy se laičtí zachránci postavili fyzickému násilí, v devatenácti případech poskytli první pomoc, dvanáctkrát zachraňovali z ohně či vody a osmkrát zasahovali u dopravních nehod. Šestnáct navržených byli děti do patnácti let, nejmladšího a nejstaršího z navržených dělilo 78 let.
Trojici finálových příběhů vybrala porota. O vítězi rozhodovali svými hlasy lidé na internetu, jejich medailonky odvysílala 27. října televize Nova v pořadu Střepiny.
Cenu by letos mohl získat Ladislav Bezděk, který se v srpnu v Praze nedaleko metra Luka zastal škrcené ženy. Útočníka zahnal, ten se ale vrátil s nožem a zachránce pobodal. Jen těšně minul jeho krční tepnu.
Dalším finalistou je Tomáš Kohoutek, který podobě jako v prvním příběhu skončil pobodaný poté, co se letos v dubnu na ulici zastal napadených dívek. Útočník se k němu dokonce třikrát vrátil.
Šanci na ocenění má i trojice zdravotních sester z hematologického oddělení Fakultní nemocnice Královské Vinohrady v Praze. Hospitalizovaný muž tam postřelil dva pacienty, kteří s ním leželi na pokoji. Sestry na pokoj vběhly a jedné z nich střelec zbraň odevzdal.
Michal Velíšek zemřel 13. září 2005 poté, co se snažil pomoci v neznámé ženě. Tu v parku na pražském Karlově náměstí obtěžoval a ohrožoval pistolí jedenatřicetiletý recidivista David Lubina. Televizní střihač se jí zastal a útočník po něm dvakrát vystřelil. Lubina byl odsouzen k 25 letům vězení.
