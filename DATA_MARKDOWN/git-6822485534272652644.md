
# محور ساری-گرگان مسدود شد

Published at: **2019-11-03T11:24:00+00:00**

Author: ****

Original: [جامعه خبری تحلیلی الف](https://www.alef.ir/news/3980812082.html)

بارش سیل آسای باران در دهمین شب پاییزی سبب تخریب جاده‌ها و مفقودی یک زن در گلوگاه کرده است.
به گزارش تسنیم، هواشناسی مازندران عصر روز گذشته از وقوع سیلاب شدید همراه با آبگرفتگی معابر در استان خبر داده بود. بر اثر سیلاب شب گذشته و امروز جاده ارتباطی ساری - گرگان حدفاصل بهشهر تا انتهای گلوگاه تخریب شده و سبب مسدودی این راه مواصلاتی شد.
سیلاب نیز سبب مسدودی راههای ارتباطی جاده لایی، هزار جریب نکا، استخرپست و سوچلمای این شهرستان شده است. رانش زمین همچنین برخی راه‌های روستایی و کوهستانی نکا و بهشهر را نیز مسدود کرد.
بر اثر بارش سیلابی دیشب و امروز که سبب مسدودی جاده ساری - گرگان نیز شده است، بخشدار گلوگاه از مسدود شدن یک زن در سیلاب امروز این شهر خبر داد.
فرماندار گلوگاه نیز از تشکیل ستاد مدیریت بحران شهرستان در گلوگاه به ریاست مسئولان استانی خبر داد و گفت: میزان خسارات سیلاب در گلوگاه بالا بوده و باید برآورد شود.
فریدون کلبادی نژاد با بیان اینکه آبگرفتگی سطح شهر و روستاهای گلوگاه بالا بوده است، تصریح کرد: با تصمیم شورای آموزش و پرورش استان و شهرستان، امروز مدارس گلوگاه تعطیل شده است.
وی با اشاره به اینکه سرریز آب تیله نو گلوگاه تردد شهروندان را با اختلال مواجه کرده است، افزود: مدارس بسیاری بر اثر سیلاب دیشب در گلوگاه تخریب شده است.
اگرچه بارش نزولات آسمانی سبب تخریب ابنیه‌ها و زیربناهای استان شده است ولی مدیرعامل آب منطقه ای مازندران از سرریز آب سدهای استان بر اثر بارش باران ابراز خرسندی کرده و معتقد است: پاییز امسال پرباران بوده و برای سال آینده مشکل کم آبی برای کشاورزان استان حادث نخواهد شد.
مدیرکل مدیریت بحران مازندران نیز با اشاره به اینکه در حوزه روستاهای لمراسک، قلعه پایان، تیله نو و برخی روستاهای استان، آبگرفتگی و سیل وجود دارد، گفت: راه این روستاها مسدود شده بود که عملیات بازگشایی انجام و راه ارتباطی برقرار شده و مقاطع تحصیلی گلوگاه تعطیل شده است.
علی اصغر احمدی با اشاره به اینکه بیشترین بارش 24 ساعت گذشته استان در گلوگاه بوده است، تصریح کرد: در بهشهر و نکا مشکل حادی نداشتیم و مشکلات برطرف شده است.
وی با بیان اینکه سیلاب درون منازل برخی ساکنان روستایی گلوگاه شده است، گفت: سیل خسارت سنگینی به سه روستای لمراسک، ولمازو و تیله‌نو وارد کرده است.
فرمانده پلیس راه مازندران نیز با بیان اینکه همه محورهای استانی جوی بارانی دارند، افزود: تردد در محورهای مواصلاتی هراز، سوادکوه و کندوان در هر دو مسیر رفت و برگشت روان گزارش شده است.
سرهنگ پاسدار علیرضا قدمی با بیان اینکه شاهد بارش باران و مه‌گرفتگی در ارتفاعات محورهای استان هستیم، گفت: به دلیل لغزندگی جاده‌ها رانندگان از سفرهای غیرضرور خودداری و با سرعت مطمئنه طی طریق کنند.
