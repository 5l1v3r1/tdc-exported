
# Η Γεννηματά μετά τη συνάντηση με τον Στουρνάρα: Η εξυγίανση των τραπεζών δεν μπορεί να στηριχθεί στους μαζικούς πλειστηριασμούς

Published at: **2019-11-04T15:42:00+00:00**

Author: ****

Original: [enikos.gr](http://www.enikos.gr/politics/682238/i-gennimata-meta-ti-synantisi-me-ton-stournara-i-exygiansi-ton-tr)

«Η αναγκαία εξυγίανση των ελληνικών τραπεζών προκειμένου να χρηματοδοτήσουν την ελληνική οικονομία δεν μπορεί να στηριχτεί ούτε στους μαζικούς πλειστηριασμούς της πρώτης κατοικίας -που δυστυχώς από το τέλος του χρόνου παύει να προστατεύεται- ούτε στις υπέρογκες χρεώσεις στις συναλλαγές των τραπεζών με τους πολίτες», επισήμανε η πρόεδρος του Κινήματος Αλλαγής Φώφη Γεννηματά μετά τη συνάντησή της με τον Διοικητή της Τράπεζας της Ελλάδος, Γιάννη Στουρνάρα.
Η κ. Γεννηματά δεσμεύτηκε ότι το Κίνημα Αλλαγής καταθέτει άμεσα, τροπολογία για την παράταση της προστασίας της πρώτης κατοικίας για τους πιο ευάλωτους Έλληνες δανειολήπτες και επερώτηση στη Βουλή για τις απαράδεκτες χρεώσεις των τραπεζών στις συναλλαγές με τους πολίτες.
«Χρεώσεις που δυστυχώς συνεχίζονται, γιατί η κυβέρνηση αν και αναγκάστηκε υπό την πίεσή μας να συνομιλήσει με τους τραπεζίτες, έμεινε μονάχα σε επικοινωνιακό επίπεδο και αποτέλεσμα δεν υπάρχει», υπογράμμισε η πρόεδρος του ΚΙΝΑΛ.
Πηγή πληροφοριών και φωτό: ΑΠΕ- ΜΠΕ
