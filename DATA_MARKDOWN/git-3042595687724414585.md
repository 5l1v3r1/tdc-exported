
# Slakter bisarr sixpack-trend: - Usmakelig

Published at: **2019-11-03T09:40:00+00:00**

Author: **Martine Johansen**

Original: [Dagbladet.no](https://www.dagbladet.no/kjendis/slakter-bisarr-sixpack-trend---usmakelig/71618491)

Det finnes flere eksempler på mennesker som har latt plastiske inngrep gå for langt. Med kallenavn som «Human Ken Doll», «Human Barbie» og «Angelina Jolie wannabe» har det også vist seg mulig å oppnå kjendisstatus på bakrunn av ekstreme forvandlinger - som gjerne tiltrekker stor oppmerksomhet i sosiale medier, på godt og vondt.

        I dag kan man omtrent fikse på hva enn man måtte ønske. Alt fra intimkirurgi og fettsuging til ansiktsoperasjoner og rumpeløft er å finne på markedet, og det er nærmest bare fantasien som stopper oss.
      
I jungelen av Instagram-stjerner som tilsynelatende lever av å legge seg under kniven, har det riktignok dukket opp bilder av en ny type inngrep - som vi fram til nå egentlig ikke trodde var mulig.
Influensere som britiske Tracy Kiss og nevnte «Human Ken Doll» er blant dem som har fortalt om såkalt sixpack-kirurgi, der en altså oppnår vaskebrettmage på operasjonsbordet.
- Selv om jeg allerede trener veldig mye, har en sterk mage, og spiser sunt, hadde jeg noe overflødig hud som jeg ønsket å bli kvitt. Det er jeg kvitt nå, fortalte tobarnsmora Tracy Kiss i en direktesendt video til følgerne sine etter inngrepet, ifølge The Sun.
At det noe bisarre inngrepet faktisk er mulig å gjennomføre, er det ingen tvil om. Plastikkirurg ved Aleris-klinikken i Oslo, Børge Davik, forteller til Dagbladet at inngrepet faktisk er siste nytt innen magekirurgi.
Davik har akkurat vært i San Diego på årets store internasjonale plastikkirurgi-kongress, i regi av foreningen American Society of Plastic Surgeons, når Dagbladet tar en prat med ham.

        - Fettsuging av magen for å oppnå sixpack var en av de nye trendene som sto på agendaen under kongressen. Jeg har nettopp lært meg disse nye teknikkene, fordi vi opplever stadig større etterspørsel etter det, forteller han.
      
Davik understreker at en slik operasjon ikke er uten risiko - og at den ikke egner seg for alle.
