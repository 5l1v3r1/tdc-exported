
# James McAvoy skrivaj skočil v zakon

Published at: **2019-11-02T07:45:00+00:00**

Author: **T. P.**

Original: [Slovenske novice](https://www.slovenskenovice.si/bulvar/tuji-traci/clanek/james-mcavoy-skrivaj-skocil-v-zakon-243196)

Nekateri sicer pravijo, da ni pametno dela mešati z zabavo. Toda škotski igralec James McAvoy je prav na delovnem mestu, torej med snemanjem, spoznal Anne-Marie Duff, ki jo je 2006 popeljal pred oltar, a sta si nato po skupnem desetletju pomahala v slovo.
Morda tudi zato, ker je prav v letu, ko je bil njun zakon na trhlih temeljih in sta bila že na pragu ločitve, pred kamerami filma Razcepljen spoznal Liso Liberati, zaradi katere se je začel vesti kot zatreskan najstnik, da je bilo zanj morda nato nekoliko lažje čez dolgoleten zakon narediti križ. A izkazalo se je, da Lisa ni bila le bežna afera, s katero bi si lizal rane zaradi propadle ljubezni z Anne-Marie, saj naj bi rjavolaski zdaj po slabih treh letih nataknil prstan, upa da večnosti. 
Igralec, ki je nase morda sprva najbolj opozoril v filmski franšizi Možje X, te dni pa nas plaši v filmu Tisto: Drugo poglavje, ne verjame, da za vsakega obstaja le ena prava oseba, s katero nam je namenjeno biti. »Nikoli ne veš, katera je tista prava. Tudi ker mislim, da tiste ene in edine prave sploh ni, saj je na svetu kup ljudi, v katere se lahko zaljubiš in jih nato ljubiš za vedno,« je razmišljal o ljubezni in dodal, da podobno ne verjame v poročno listino, saj da je bistveno le, da se dva, ki se imata rada, drug drugemu zavežeta, papir gor ali dol.
A čeprav ni prisegal na institucijo zakona, je po tem, ko je na snemanju televizijske serije Brez sramu spoznal Anne-Marie, blondinki že kakšno leto pozneje pred pričami prisegel večno ljubezen, iz te pa se jima štiri leta pozneje rodil edinček Brendan. A kljub dolgoletnemu partnerstvu in otroku jima večnost očitno ni bila namenjena, saj sta v mesecu ljubezni pred tremi leti najavila, da bosta spisala epilog skupnemu življenju. »Z žalostjo v srcu sva sprejela odločitev, da se ločiva. A s tem ni vsega konec, še vedno naju bosta vezala prijateljstvo in spoštovanje, skupaj pa bova tudi skrbela za najinega sina.« 
Odločitev za ločitev gotovo ni bila lahka, vseeno pa se črnilo na ločitvenih papirji še niti posušilo ni, ko je James že pokazal svetu, da ponovno ljubi. Komaj pičla dva meseca po ločitvi sta James in Lisa s skupnimi fotografijami po družabnih omrežjih že razkrila medsebojno naklonjenost, ki pa se je njunim prijateljem vse od začetka zdela zelo očitna. »Zabavata se in sta kot zaljubljena najstnika. James se sicer v nič ne želi zaleteti, saj se je ravno dobro razšel z Anne-Marie, a se ima v novem razmerju odlično. Z Liso hodita ven, vsem iz njunega socialnega kroga je jasno, da sta par. Rok ne moreta umakniti drug z drugega. Odlično se ujemata,« je, ko je igralčeva nova ljubezen komaj dobro vzcvetela, dejal vir.
Očitno pa se je ta norost zaljubljenosti nato prevesila v trdno ljubezen, da sta nedavno menda skrivaj celo zakorakala pred oltar. Te vesti domnevna mladoporočenca sicer uradno še nista objavila, se pa Lisi na roki pobliskava poročni prstan, tudi zvezdnikov prijatelj, režiser Jamie Lloyd, je že dejal, da »sta se skrivaj poročila«, McAvoy pa naj bi o ljubljeni po novem govoril kot o ženi. 
