
# Това Радина Червенова ли е?

Published at: **2019-11-04T09:24:00+00:00**

Author: ****

Original: [Plovdiv24.bg](https://www.plovdiv24.bg/novini/interesno/Tova-Radina-Chervenova-li-e-910969)

Радина Червенова е неузнаваема с нова къса подстрижка, видя "Ретро“. Легендарната водеща на "По света и у нас“, която преди време обяви, че е напуснала националната телевизия доброволно, вече се носи с любимата на холивудските актриси прическа пикси, с каквато през годините на червения килим сме виждали киноикони като Одри Хепбърн, Жулиет Бинош и Миа Фароу.
Единственото, което Радина е запазила от предишния си имидж, е медният нюанс на косата си, който вече е по-скоро в гамата на тъмното русо, отколкото в характерното за нея червено. Визуалната промяна на говорителката съвпадна и с нов етап от живота ѝ. След като съпругът ѝ Коко Каменаров бе освободен от поста на генерален директор на БНТ, Радина реши да го последва и също прекрати дългогодишната си тв кариера. Тя е категорична, че новинарството остава голяма ѝ страст, но в момента имала нужда от повече време за себе си и почивка. Червенова все още не знаела с какво ще се занимава в професионален аспект, освен че щяла да помага в новия семеен бизнес на мъжа си, насочен към сферата на рекламата.
Късата прическа на обичаната водеща е свързана и с друг драматичен период от живота ѝ, който вече е оставила в миналото. Радина премина през тежък здравословен проблем, който вече е преодоляла напълно и твърди, че се чувства добре. В периода от година и половина, който тя прекара извън екрана, Червенова така и не пожела публично да сподели за битката си. Направи го едва когато я преодоля. "Трябвало е и през това да се мине. Важното е как го приемаш. Може би това, през което преминах, ме убеди, че човек трябва наистина да гледа по-леко на нещата, трябва да се радва на това, което има, на малките неща. Всъщност те не са малки – прекрасни деца, прекрасно семейство, родил си се да живееш този живот. Изживей го хубаво!“, споделя новинарката.
За реакцията си, когато чула тежката диагноза, тя казва: "Беше шок, но след това си казах: "Окей, това ни се падна сега, ще го преборим!“. За секунда не съм изпаднала в безтегловност“.  "От самото начало имах готовността, желанието и силата да се справя. Не съм го крила, но не съм го и афиширала, защото за мен тези неща не са повод за пиар. Това е нещо лично“, откровеничи Радина.
