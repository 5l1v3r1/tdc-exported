
# У НАБУ повідомили, хто став новим членом Ради громадського контролю

Published at: **2019-11-04T18:09:00+00:00**

Author: ****

Original: [ZIK.UA](https://zik.ua/news/2019/11/04/u_nabu_oprylyudnyly_hto_stav_novym_chlenom_rady_gromadskogo_kontrolyu_1683493)


        Новим членом Ради громадського контролю при Національному антикорупційному бюро розслідувань за результатами відкритого голосування став представник ГО "Демократична сокира орди" Валерій Бойко.
      
Як повідомляє пресслужба НАБУ, для проведення інтернет-голосування відомство використало програмне забезпечення з відкритим кодом, що дозволило користувачам слідкувати за процесом голосування в режимі реального часу.
Протокол голосування, що містив закодовані дані щодо дій кожного користувача, був доступний публічно впродовж усього часу волевиявлення. А одразу по його завершенні, частину даних стосовно кожного користувача розкодували, що дозволило всім кандидатам визначити та проаналізувати статистичні результати голосування ще до моменту їх офіційного оприлюднення.
Крім того, як повідомляють у НАБУ, впродовж усього часу інтернет-голосування незалежний спостерігач ГО "Електронна демократія" здійснював моніторинг за процесом.
Зазначається, за його результатами, фактів, які б свідчили про штучне завищення кількості голосів, що суттєво вплинули на результати голосування, не виявлено.
Також відсутність порушень підтвердила і Державна служба спеціального зв’язку та захисту інформації України.
Нагадаємо, відповідно до Закону "Про Національне антикорупційне бюро України" Рада громадського контролю утворюється у складі 15 осіб.
Її завдання – забезпечувати прозорість та цивільний контроль за діяльністю НАБУ.
30 травня 2019 року відбулося інтернет-голосування за новий склад Ради громадського контролю при Національному антикорупційному бюро України.
Раніше, Національне антикорупційне бюро України відкрило справу проти мера Києва Віталія Кличка на вимогу Вищого антикорупційного суду.
 
