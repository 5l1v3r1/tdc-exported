
# Martin Scorsese: Les pel·lícules de Marvel no són per a mi

Published at: **2019-11-05T11:18:50+00:00**

Author: ****

Original: [Ara.cat](https://www.ara.cat/cultura/Martin-Scorsese-defensa-pellicules-Marvel_0_2338566214.html)

El director de cinema Martin Scorsese ha defensat en un article al diari The New York Times les declaracions que va fer a principis d'octubre en una entrevista a la revista  Empire . "Em van fer una pregunta sobre les pel·lícules de Marvel i hi vaig respondre. Vaig dir que n'he intentat veure algunes i que no són per a mi: segons el meu parer són més a prop dels parcs temàtics que de les pel·lícules,  tal com  les he conegut i estimat tota la vida. I que, al capdavall, no crec que siguin cinema", ha explicat al diari novaiorquès . A la columna no només s'ha refermat en les seves paraules, sinó que també ha afegit que aquesta mena de pel·lícules destinades a "entretenir" perjudiquen el  cinema, entès com un "art". Scorsese ha defensat la "lamentable situació" de trobar dos camps separats al cinema: "Hi ha entreteniment audiovisual mundial i hi ha cinema. D e tant en tant [aquests dos camps] se superposen, però cada vegada és més estrany".
Les declaracions del cineasta a la revista  Empire  van obrir un debat encès entre directors de Hollywood com ara Francis Ford  Coppola ,  Joss   Whedon  i  James   Gunn , que van expressar la seva opinió sobre el valor artístic i el significat de les pel·lícules de superherois. Per això ara Scorsese ha explicat que si les produccions de superherois no l'interessen és per una qüestió de "gust personal" i perquè, per raons generacionals, entén el cinema d'una altra manera. "Per a mi, per als cineastes que he arribat a estimar i a respectar, per als meus amics que van començar a fer pel·lícules quasi al mateix temps que jo, el cinema es tractava de revelació: revelació estètica, emocional i espiritual. Es tractava de personatges: la complexitat de les persones i la seva naturalesa contradictòria i de vegades paradoxal, la manera com es poden fer mal els uns als altres i estimar-se i de cop trobar-se cara a cara amb ells mateixos", ha escrit al diari. I ha explicat que per a ell "es tractava de confrontar el que és inesperat a la pantalla i a la vida, que es dramatitzava i s'interpretava per ampliar el sentit del que era possible en forma d'art".
Scorsese és conscient que el cinema ha canviat molt aquests últims vint anys i s'ha fet ressò d'exemples de franquícies com Marvel. En aquest context, les pel·lícules sorgeixen obeint a "una investigació del mercat, a proves amb l'audiència i als exàmens, modificacions, revisions i modificacions fins que ja estan preparades per consumir-les". També ha reconegut que les seves pròpies paraules sobre l'estat actual del cinema l'omplen d'una "terrible tristesa" perquè es viu una situació "inhòspita" per a la gent que somia poder fer cinema.
Malgrat les sensacions del director del món que l'envolta, el seu nou film  The Irishman, que es va estrenar al Festival del Cinema de Nova York amb Robert De Niro, Al Pacino i Joe Pesci de protagonistes, ja ha rebut nominacions a premis tant per als actors com per a la millor fotografia i el millor director, entre d'altres. The Irishman es va estrenar als cinemes dels Estats Units l’1 de novembre i a Netflix el 27 de novembre.
