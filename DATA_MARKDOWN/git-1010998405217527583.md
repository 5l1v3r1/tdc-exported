
# Луксозни автомобили блокираха центъра на София

Published at: **2019-11-07T14:53:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/luksozni-avtomobili-blokiraha-centara-na-sofija.html)

Задръствания блокираха центъра на София около обяд, сигнализираха зрители на bTV. Проблемите с трафика започваха от Националния дворец на културата, като задръстването продължаваше по ключовите бул. „Евлогий и Христо Георгиеви” и „Драган Цанков”.
Минути по-рано в кино „Люмиер” приключи Националната работна среща на ГЕРБ, на която бяха обобщени резултатите от местните избори. На събитието присъстваха членове на партията от цялата страна, както и новоизбраните кметове на политическата сила.
Дали поради злощастно съвпадение, или по друга причина, излизането от паркинга на НДК се оказа истинско предизвикателство заради стълкновението от хора и луксозни автомобили, които се опитват бързо да напуснат пределите на мястото.
„Бързам, возя кмет!” – тази дочута от зрител на bTV и произнесена на източен български диалект реплика към служителите на паркинга беляза изнасянето на мащабната автоколона. Дали става дума за злоупотреба с власт, или за злоупотреба на случаен гражданин с политическото събитие наблизо, не става ясно.
На снимки, изпратени от граждани, се виждат регистрационни табели от всички областни градове. Прави впечатление, че повечето от тях са със специални номера. По ценоразписа на КАТ, за табели с регистрационен номер с четири еднакви цифри таксата е 1500 лв.  За комбинация от цифри, които се водят „огледални” и за регистрационен номер от четири цифри по желание – сумата е 300 лв.
Сред попадналите в клопка автомобили се открояват германски марки като „БМВ”, „Мерцедес”, „Ауди” и „Фолксваген”, не липсваха обаче и модели на „Киа”, „Тойота” и т.н. Прави впечатление, че възрастта на возилата не надвишава 10 години.
В повечето коли има поне по двама души. Според граждани, които също са попаднали в тапата, водачите предимно са били лични шофьори, защото с часове не са се отделяли от автомобилите на паркинга.
От кадрите няма как да се прецени колко от пътниците в превозните средства са присъствали на събитието в „Люмиер”, но след напускането на залата и на последните участници в срещата трафикът видимо се облекчи.
