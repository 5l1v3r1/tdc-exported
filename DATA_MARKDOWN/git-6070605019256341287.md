
# Junqueras considera un error estratègic de JxCat atacar els altres partits independentistes

Published at: **2019-11-06T12:06:30+00:00**

Author: ****

Original: [Ara.cat](https://www.ara.cat/politica/Junqueras-considera-estrategic-JxCat-independentistes_0_2339166181.html)

La política d'ERC en campanya, i també fora d'ella, és evitar al màxim el cos a cos amb els rivals independentistes. És a dir, esquivar sempre que pugui una dinàmica de retrets creuats amb JxCat i la CUP. Malgrat això, aquest dimarts el líder del partit, Oriol Junqueras, ha fet una excepció i, en una entrevista per escrit amb la Cadena SER, ha lamentat les crítiques que JxCat formula contra els republicans. 
"No acostumem a parlar de què diuen els altres. En tot cas, em sembla un error estratègic basar la teva campanya en atacar constantment els altres partits independentistes", ha considerat. No ha volgut anar més enllà i ha conclòs: "Que cadascú faci allò que cregui més convenient. El nostre rival el tenim clarament identificat" –i no és JxCat–, ha assenyalat.
Preguntada per aquestes declaracions, la candidata de JxCat, Laura Borràs, en una atenció als mitjans a la Sagrera, ha replicat que "no són retrets" sinó "informacions" sobre què ha fet cada partit en els últims mesos. Borràs ha insistit durant tota la campanya que no regalaran els seus vots "a canvi de res" mentre acusen els republicans de facilitar el govern de Pedro Sánchez gratis, arran de la seva abstenció a la investidura fallida del mes de juliol. Un fet que els de Carles Puigdemont han convertit en una arma retòrica contra Junqueras. 

        JxCat reclama a ERC que es comprometi a no pactar amb el PSOE "a canvi de res"
      
Junqueras també ha parlat de Pedro Sánchez, per reiterar que ERC difícilment podrà "parlar" de res amb el PSOE després de les eleccions si no canvia la seva actitud. "N'estem més que farts de la seves amenaces i de la seva immaduresa política", ha resumit sobre el president del govern espanyol en funcions. 
Ahir Gabriel Rufián va evitar pronunciar-se sobre què faria ERC si torna a ser decisiva per una nova investidura de Sánchez, però va insistir que els republicans se senten ara mateix molt lluny de qualsevol possibilitat d'acord amb els socialistes. Junqueras també hi ha incidit: "Amb aquest PSOE que amenaça cada dia amb el 155 [...], no només no hi tenim res a parlar, sinó que ens trobarà al davant". Tampoc ha aclarit si estaria disposat que el seu partit negociés una investidura del líder socialista.  
Junqueras ha repassat altres temes d'actualitat, entre els quals hi ha la gestió que ha fet la conselleria d'Interior dels aldarulls de després de la sentència del Procés. Sobre si el conseller, Miquel Buch, hauria de dimitir, ha exposat: "No em pertoca a mi afirmar-ho, però sí que crec que s'han de prendre decisions i assumir responsabilitats per moltes de les imatges que hem vist".
Al marge de les entrevistes pròpies de la campanya, ERC ha fet aquest matí un acte des de Viladecans sobre la importància del paper de les dones. La candidata número dos dels republicans a les generals, Carolina Telechea, ha reivindicat lideratges "femenins i feministes" en política, també com a via per resoldre el conflicte entre Catalunya i Espanya. "Asseiem-nos, parlem, dialoguem i mirem entre totes de trobar una solució dialogada al conflicte polític que tenim", ha conclòs. També ha fet un diagnòstic en la mateixa línia sobre la falta d'acords polítics que hi ha al Congrés per desencallar les investidures: "Baralles estèrils entre mascles tenen bloquejada la democràcia a l'Estat espanyol". 
Una part del protagonisme de l'acte ha recaigut en la lectura de dues cartes escrites per l'expresidenta del Parlament Carme Forcadell i l'exconsellera Dolors Bassa. Han coincidit en vincular la lluita feminista amb el procés cap a la República Catalana. "La República sense la implicació i el compromís de les dones no serà possible. Estem preparades i ens hem d'alçar", ha defensat Bassa. També Forcadell ha sostingut que Catalunya no podrà avançar "ni com a país ni com a societat si no avança en la lluita feminista".
