
# Kek brez razloga za revolucijo

Published at: **2019-11-05T09:10:00+00:00**

Author: **Jernej Suhadolnik**

Original: [Slovenske novice](https://www.slovenskenovice.si/sport/odmevi/clanek/kek-brez-razloga-za-revolucijo-245538)

LJUBLJANA – Kdo je slab mesec po polomu slovenske nogometne reprezentance v boju za euro 2020 še vedno v načrtih selektorja Matjaža Keka? Mariborčan bo popoldne razkril seznam fantov, s katerimi bo prihodnji teden napadel Latvijo in Poljsko. Kek ima le malo razlogov za revolucijo.Številni navijači so upravičeno razočarani nad učinkom Kekovih reprezentantov, od katerih so oktobra pričakovali (naj)več. Josip Iličić, Benjamin Verbič, Andraž Šporar, Petar Stojanović in drugi, ki so septembra veličastno zmleli Poljake, nato pa s požrtvovalnostjo in neverjetno trmo premagali še Izraelce, so mesec pozneje odpovedali kot naivni mladinci v tekmah z Makedonijo in Avstrijo.Logično, da v Stožicah zahtevajo drastične poteze selektorja. Kek je v prvem odzivu napovedal spremembe, potrdil jih je tudi včeraj, v seštevku pa je dovolj izkušen, da pozna resnico: ne obstaja veliko alternativ, ki jih še ne bi preizkusil noben selektor. Ob kadru, ki je dobil priložnost v zadnjih mesecih – Kek v resnici ni veliko menjal –, in skritih resursih na klopi za rezerve igrajo v tujini še nekateri, ki bi jih lahko preizkusil, ko bo napočil čas. Če odmislimo Kevina Kampla in Nejca Skubica, Amedej Vetrih redno igra za Rizespor v Turčiji, standarden član Empolija je Leo Štulac v italijanski v serie B, več jih igra na Poljskem (Korun, Bohar), nekateri so začeli opozarjati nase v Rusiji (Vombergar, Bizjak).
Pravih razlogov za kadrovsko revolucijo torej ni. Kdor meni, da bi bilo modro rokohitrsko poslati v ogenj enajsterico slovenskega prvenstva, naj si osveži spomin na kratko evropsko poletje klubov ali zadnji obisk državnega prvaka v Ljubljani. Prvi adut Maribora na gostovanju pri novincu v Spodnji Šiški je bil 41-letni vratarski veteran Jasmin Handanović!Slovenci se bodo resda težko sprijaznili, da uvrščanje nogometašev na nogometni expo – naslednji bo leta 2022 v Dohi – ni samoumevno, kot to velja v drugih kolektivnih panogah, ki niso tako konkurenčne. Navijači niso potrpežljivi, tega jim ne gre očitati, če ne drugega, za uro in pol sproščanja drago plačajo vstopnico. Bolj odgovorni bi morali ravnati drugače, kar so ne nazadnje zaman opozarjali že Kekovi predhodniki Stojanović, Katanec in Kavčič.Zgovorna je primerjava povprečne starosti reprezentantov v primeru uvrstitve na velike turnirje: enajsterica Srečka Katanca, ki je novembra 1999 zgodovinsko zmlela Ukrajino, je v povprečju štela 29,3 leta, enaka kadrovska zasedba je bila novembra 2001 v epskem dvoboju z Romunijo še dve leti starejša … Kekova začetna enajsterica v tekmi z Latvijo – denimo brez poškodovanih 30-letnikov Krhina in Bezjaka – bo štela v povprečju 26,8 leta. To ne pomeni nujno, da je treba vsakogar čakati v nedogled, dejstvo je le, da nekateri zorijo počasi – najstarejši član najbolj nepredvidljive trojice v Kekovi jati Šporar-Stojanović-Verbič je prav slednji, ki bo konec meseca dopolnil 26 let. Velja tudi obratno, po desni so prehitevali prav Kekovi fantje v boju za Južno Afriko (26,6). 
