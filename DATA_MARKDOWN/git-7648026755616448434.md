
# סל נשים : הפועל פת 'בני' פתחה את העונה עם הפסד ברמהש

Published at: **2019-11-04T23:18:00+00:00**

Author: **אורי קידר**

Original: [חדשות פתח תקוה](http://mynetpetahtikva.co.il/%d7%a1%d7%a4%d7%95%d7%a8%d7%98/%d7%a1%d7%9c-%d7%a0%d7%a9%d7%99%d7%9d-%d7%94%d7%a4%d7%95%d7%a2%d7%9c-%d7%a4-%d7%aa-%d7%91%d7%a0%d7%99-%d7%a4%d7%aa%d7%97%d7%94-%d7%90%d7%aa-%d7%94%d7%a2%d7%95%d7%a0%d7%94-%d7%a2%d7%9d-%d7%94%d7%a4%d7%a1%d7%93-%d7%91%d7%a8%d7%9e%d7%94-%d7%a9-415939/2)

באיחור של שבוע, פתחה הערב (שני) הפועל פ"ת 'בני' את משחקיה בליגת העל בכדורסל נשים.
ביום שני שעבר נערך מחזור הפתיחה של הליגה, אולם משחקה של הפועל מול בנות הרצליה נדחה בשל מה שהוגדר כעניינים ביורוקרטיים מול הבקרה התקציבית. אותה סיבה כמעט והביאה לביטולו של משחק הקבוצה הערב ברמה"ש, אולם ארבע שעות לפני פתיחתו הושג האישור המיוחד.
במשך שלושה רבעים ניהלו לכן רמה"ש והפועל פ"ת משחק צמוד, אולם ברבע האחרון ברחו הראשונות ורשמו ניצחון ביתי 78:96.
היה זה גם משחקה הראשון של הקבוצה בשמה החדש, אחרי שנקראה על שמו של בני סלע ז"ל, יו"ר הקבוצה ב-30 השנים האחרונות, שנפטר באופן פתאומי לפני כשלושה שבועות. לפני המשחק נערכה דקת דומיה לזכרו של סלע והקבוצות והקהל כיבדו את זכרו. לפני משחק הבית הראשון של הפועל, מול מכבי חיפה, שייערך ב-21/11, תערוך הקבוצה טקס זיכרון לבני סלע.
הפועל פ"ת הציגה הערב לראשונה את הסגל החדש שלה, כשרק שלוש שחקניות המשיכו מהעונה שעברה - מוניק ריד, תמר אנגל ואופיר קירשטיין. הזרות החדשות הן דומיניק ווילסון הגארדית והסנטרית שאנון פלוקר, לצד הישראליות אופיר לביא שחוזרת לקדנציה שנייה בקבוצה, שלי סירקיס, ניצן עמר והמתאזרחות טרה ברגר ואריאלה רוזנטל.
על הקווים עמד רועי לזר, שאימן את הקבוצה במשך שנתיים בעבר ובשנתיים האחרונות אימן בראשל"צ. לזר ממלא, נכון לעכשיו, את מקומו של גיל סלע, בנו של בני ז"ל, שהתפנה לעסוק בהיבטים הניהוליים בקבוצה. 
רמה"ש הציגה סגל חדש לגמרי אף היא, שכולל שתי אקסיות הפועל פ"ת - שהד עבוד ששיחק בשנתיים האחרונות בקבוצה וקאדיג'ה קייב שעשתה זאת אשתקד. ביציע ישבה אלכסיס פיטרסון, ששיחקה אף היא בשנתיים האחרונות בפ"ת ומשחקת כיום בלובלין הפולנית. פיטרסון ניצלה את הפגרה בליגה בארצה בכדי לקפוץ לביקור בארץ הקודש.
עבוד לא הראתה סנטימנטים לקבוצתה הקודמת ופתחה את המשחק נהדר. דומיניק ווליסון אמנם פתחה עם הנקודות הראשונות של הפועל העונה, אבל שלשה של עבוד העלתה את קבוצתה ליתרון מוקדם - 5:10, עם חמש נקודות של עבוד, שקלעה עד המחצית 13 נקודות ו-15 במשחק כולו. אגב, בעונה שעברה משחקיה הטובים ביותר בהפועל היו מול רמה"ש.
רמה"ש המשיכה לשלוט ברבע הראשון ועלתה ליתרון שיא של תשע נקודות - 14:23 לפני שתמר אנגל קלעה נקודות ראשונות העונה וקבעה את תוצאת הרבע הראשון - 16:23.
מוניק ריד פתחה נהדר את הרבע השני ויחד עם שלשה של שלי סירקיס צימקה הפועל ל-23:26 ו- 27:28. רמה"ש רצה 0:7 ועלתה ל-27:35, אולם הפועל הגיבה בריצת 6:16 ועלתה ליתרון 41:43, לפני שקייב השוותה עם הבאזר ל-43:43 במחצית.
אם המחצית הראשונה הייתה של עבוד, בשנייה הבליטה רמת השרון את ג'ורדן הופר (16 במחצית השנייה ו-22 בסה"כ) ובעיקר את קאדיג'ה קייב (16 אחרי ההפסקה ו-28 במשחק כולו) שהפגינה עליונות מתחת לסלים וקלעה באחוזים גבוהים, כששתי הגבוהות של פ"ת, ברגר ופלוקר לא מצליחות להצר את צעדיה. מרים חנון, שהסתפקה בשלוש נקודות במחצית הראשונה, הוסיפה 14 בשניה.
בפתיחת הרבע עוד עלתה הפועל ליתרון השיא שלה במשחק - 50:54 בזכות ארבע נקודות רצופות של דומיניק ווילסון (6/9 לשלוש), אבל בשלב זה השתלטה רמה"ש על המשחק, נטלה את היתרון וניצלה דקות רעות ומלאות איבודי כדור של הפועל כדי ליטול לעצמה את היתרון ולהגדילו. ווילסון עוד ניסתה להשאיר את הפועל במשחק. בסיום הרבע השלישי הייתה התוצאה 65:73 לרמה"ש. וילסון עוד צימקה בשלשה ל-72:79, אולם עד לסיום הוסיפה הפועל רק שש נקודות לעומת 17 של יריבתה שזכתה בניצחון בכורה העונה - 78:96.
קלעו להפועל פ"ת: דומיניק ווילסון 25 (8 ריב'), מוניק ריד 19 (5 ריב', 7 אס', 5 איב'), אריאה רוזנטל 8, אופיר לביא (5 ריב', 3 אס', 4 איב'), שאנון פלוקר (9 ריב'), שלי סירקיס וטרה ברגר 6 כ"א, תמר אנגל . ניצן עמר לא קלעה.
לרמה"ש: קאדיג'ה קייב 28 (15 ריב', 38 נקודות מדד), ג'ורדן הופר 22 (8 ריב'), מרים חנון 17 (4 ריב', 3 אס', 5 איב'), שהד עבוד 15 (3 ריב', 4 אס', 3 חט'), פיונדה פיצג'רלד 8 (9 אס', 4 ריב'), יעל אהרונוב 6. שרה האטיס לא קלעה.
