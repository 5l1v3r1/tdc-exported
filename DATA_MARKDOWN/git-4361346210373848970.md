
# 
        Overdose babérjaira tör az új magyar csodaló
      

Published at: **2019-11-05T11:00:00+00:00**

Author: **R. K.**

Original: [www.borsonline.hu](http://www.borsonline.hu/aktualis/overdose-baberjaira-tor-az-uj-magyar-csodalo/185910)


        Fiatal magyar telivér tört be a versenyszakmába. Nancho olyan teljesítményre volt képes, ami korábban még Overdose-nak sem sikerült. 
        Fiatal magyar telivér tört be a versenyszakmába. Nancho olyan teljesítményre volt képes, ami korábban még Overdose-nak sem sikerült.
      
Sosem aratott a magyar lovassport-történelemben magyar ló hasonló sikert, mint ami most egy fiatal magyar telivérnek sikerült. Nancho ugyanis a 2400 méter hosszú, világhírű Group 1-es versenyen elsőként ért célba, a németországi, baden-badeni megmérettetésen.
– Overdose sikerei óta nem történt hasonló. Félő volt, hogy 50 éven belül nem lesz hozzá hasonlítható versenyló, de a sors másként ítélkezett – mondja a Borsnak Pécsi István, a Kincsem Park ügyvezető igazgatója.
– Ez olyan, mint a fociban a Bajnokok Ligája. Nancho ilyen szempontból már most jobb, mint Overdose, hiszen ő már nyert egy G1-et, amire a legendás csodaló sosem volt képes – tette hozzá Pécsi.
Nancho egy négyéves angol telivér, Németországban született. Kezdetben mindössze 9 ezer euró – átszámítva körülbelül 3 millió forint – volt az ára, olcsó lónak számított. Az egyik hazai Kincsem versenyen is berobbant Nancho, és nyert. Maronka Gábor lett az idomára, egy mongol kezdő zsokéval küldte pályára. A müncheni G1-re Nanchót utólag nevezték be 15 ezer euróért. Hatalmas sikert aratott, fél hosszal győzött. A német sajtó már most arról ír, hogy „egy magyar ló elfoglalta Németországot!”.
– Nem tudjuk, meddig fejlődhet Nancho, hihetetlenül reményteli. Ha a sérülések elkerülik, még van benne egy-két év, ami akár világsikerre viheti – jósolja Pécsi István. Nancho piaci értéke már most átszámítva 330 millió forint.
