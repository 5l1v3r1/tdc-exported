
# Реакции след връщането на избора за главен прокурор

Published at: **2019-11-07T19:23:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/reakcii-sled-vrashtaneto-na-izbora-za-glaven-prokuror.html)

Повечето представители на ВСС предпочетоха да запазят мълчание, след като президентът Румен Радев отказа да подпише указа за назначаване на Иван Гешев за главен прокурор.
На „Дондуков” 2 той мотивира решението си с липсата на конкуренция в хода на процедурата.
Иван Гешев засега отказва да коментира решението на президента
Последва реакция от Атанаска Дишева, която гласува срещу избора на Гешев, както и от Инициативата „Правосъдие за всеки”.
„Надявам се да бъде постигнато мнозинство във ВСС, по силата на което да се открие нова процедура. Не знам дали ще бъде постигнато мнозинство в този смисъл. Другият вариант е, разбира се, да бъде подложена на гласуване същата кандидатура. Както знаете, предварително бяха направени изявления поне от двама члена на ВСС, че те ще подкрепят тази кандидатура, без обаче да е известно към онзи момент, че президентът ще върне и най-вече на какво основание”, каза Атанаска Дишева - член на Висшия съдебен съвет.
„Ако президентът просто беше приел този избор, той щеше да се превърне в съучастник в една порочна процедура, което той очевидно не иска да приеме и с право. Конституцията не случайно му отрежда тази роля. Той не е просто „гумен печат”, не е просто нотариус на ВСС, той е държавен глава и това нещо трябва да бъде припомняно”, коментира Емил Георгиев - Инициатива "Правосъдие за всеки".
По-рано днес Съюзът на съдиите призова президента да не подписва указа за назначаване на Иван Гешев за главен прокурор заради твърдението на Сотир Цацаров, че „решенията кой да бъде избран за главен прокурор и председатели на двете върховни съдилища досега са били вземани в други две сгради, а не от самия Висш съдебен съвет”, пише в позицията на съюза.
„Това изказване изисква незабавна реакция от компетентните държавни органи, защото съдържа твърдения за опасна подмяна на демократичната процедура”, твърдят още от Съюза на съдите.
Преди дни Асоциацията на прокурорите също излезе със становище, като застана зад Гешев. „Възразяваме срещу опитите на някои среди да изместят дебата за качествата на кандидата за главен прокурор на Република България от професионалните и законови критерии в посока на недостойна компроматна кампания, политическо опошляване и инспириран уличен натиск”, казват още от асоциацията.
