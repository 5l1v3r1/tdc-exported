
# Recensione Huawei Nova 5T: con i servizi Google e una grande autonomia (foto e video)

Published at: **2019-11-04T11:02:48+00:00**

Author: **Emanuele Cisotti**

Original: [AndroidWorld](https://www.androidworld.it/recensioni/huawei-nova-5t/)

È inutile girarci intorno, Huawei Nova 5T è la versione Huawei di Honor 20 (qui la recensione). Ma non perché lo abbiamo già visto sotto un’altra veste non merita la nostra attenzione. Scopriamolo insieme.
All’interno della confezione di Nova 5T di Huawei troviamo un cavo USB/USB-C, un alimentatore da 22,5W e l’adattatore da USB-C a jack audio da 3,5 millimetri. Gradito omaggio la cover in silicone all’interno.
Dal punto di vista costruttivo e dei design Nova 5T non innova, ma mantiene una linea comunque godibile e i materiali scelti (metallo e vetro) sono più che all’altezza per il prodotto. In mano lo smartphone è di dimensioni non esagerate e adatta a qualsiasi “mano”. La colorazione blu/viola con la trama del logo Nova è sicuramente la più stravagante e pensata per un pubblico più giovane. C’è poi una colorazione nera decisamente più sobria. Non è resistente ad acqua e polvere, ma per il prezzo di lancio è assolutamente accettabile. Lo spessore delle fotocamere non è trascurabile, ma nell’uso quotidiano non è un vero problema.
L’hardware non differisce da quello di Honor 20. Abbiamo un processore Kirin 980 octa core da 2,6 GHz con GPU Mali G76 MP10 e 6 GB di RAM. La memoria interna è da 128 GB, ma purtroppo non è espandibile. La connettività è buona, l’LTE vi permetterà di navigare fino a 1200 Mbps, il Wi-Fi è ac dual band e il Bluetooth è 5.0. Non mancano l’NFC ed è presente anche la porta ad infrarossi anche se nello smartphone non è presente nessuna app per sfruttarlo. C’è poi il supporto dual SIM per due SIM nel formato nano. Presente infine un comodo lettore di impronte digitali sul lato destro. Come per Honor 20 si è dimostrato veloce e preciso nello sblocco. Peccato per l’assenza del jack audio e per l’audio solo mono, però assolutamente nella media per qualità e potenza.
Nova 5T è dotata di una quadrupla fotocamera. La principale è una 48 megapixel ƒ/1.8, abbiamo poi una 16 megapixel grandangolare ƒ/2.2 e due fotocamere da 2 megapixel ƒ/2.4. Una ha la messa a fuoco fissa per le macro e una serve a fare numero (o è per i bokeh se ascoltiamo Huawei). Le immagini risultanti sono a 12 megapixel grazie alla tecnologia del pixel binning. La qualità delle foto è buona, ma non supera la media della categoria. L’intelligenza artificiale è un po’ invasiva e può valer la pena scattare anche senza. La gestione delle luci è discreta, mentre il contrasto e la nitidezza a volte sono po’ troppo accentuati. Buona la fotocamera da 32 megapixel ƒ/2.0. I video si registrano in 4K a 30fps, sono buoni, anche se un po’ tremolanti.
