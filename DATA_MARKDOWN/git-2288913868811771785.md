
# Ben Weyts (N-VA) wil taaltest voor kleuters: 'Geen gelijke kansen zonder Nederlands'

Published at: **2019-11-04T08:41:00+00:00**

Author: ****

Original: [De Standaard](https://www.standaard.be/cnt/dmf20191104_04699299)

Vlaams Minister van Onderwijs Ben Weyts (N-VA) gaat bij verschillende scholen op bezoek. Hij start zijn ronde bij basisschool De groene planeet in Vilvoorde, en niet toevallig in de kleuterklas. 'We willen meer aandacht voor het kleuteronderwijs, ook voor taalverwerving,' zegt Weyts in De Ochtend op Radio 1. Hij pleit voor taalscreening bij kleuters.
Vlaams Minister van Onderwijs Ben Weyts alludeerde eerder al op een taaltest voor alle kleuters in Vlaanderen. 'We gaan vijf- en zesjarigen screenen op taalvaardigheid', zei hij aan De Standaard. 'Op basis daarvan nemen we gepaste maatregelen, zoals een taalbad van een jaar, waar nodig. Niet zoals nu vier, vijf verschillende testen en alles op een hoopje, zonder dat daar veel mee gedaan wordt. Structurele screening en opvolging. Je neemt misschien een jaar af van een kind met zo’n verplicht taalbad, maar je geeft het wel een leven. Anders zal die achterstand voor Nederlands alleen maar groter worden. En dat laat zich goed voelen in andere vakken.’

        'Gelijke kansen'
      
Het is de bedoeling dat kleuters gescreend worden voor ze starten in het lager onderwijs. 'Iedereen heeft het altijd over gelijke kansen', klinkt het bij Radio 1. 'Welnu, kinderen die niet voldoende Nederlands kennen, hebben geen gelijke kansen. Je moet ervoor zorgen dat ze gelijk kunnen vertrekken.'
Vanaf volgend jaar wordt de leerplicht in ons land verlaagd naar 5 jaar. Op die manier zullen alle kinderen verplicht zijn om vanaf de derde kleuterklas naar school te gaan. Minister Weyts wil daarvan gebruikmaken om de taalkennis van kinderen te testen. 'Ik wil een uniforme test voor heel Vlaanderen, voor iedereen gelijk, op het niveau van 5-6-jarigen', zegt hij. 'Op die manier kunnen we zo vroeg mogelijk ingrijpen.' Taal is volgens Weyts cruciaal voor het hebben en krijgen van gelijke kansen. 'Kinderen die niet voldoende Nederlands kennen, hebben geen gelijke kansen.'
Het is volgens Weyts nog niet de bedoeling om kinderen te weren uit het lager onderwijs of hen te laten dubbelen. 'Je bewijst die kinderen absoluut geen dienst als ze starten met een taalachterstand, die alleen maar groter zal worden. Dus als je merkt dat een kind onvoldoende Nederlands kent, laat het dan een taalbadklas of taalbadjaar volgen.'
