
# Βουλή: Σε κλίμα έντασης η πρώτη συζήτηση του νομοσχεδίου που κυρώνει Πράξεις Νομοθετικού Περιεχομένου

Published at: **2019-11-06T23:13:00+00:00**

Author: ****

Original: [enikos.gr](http://www.enikos.gr/politics/682756/vouli-se-klima-entasis-i-proti-syzitisi-tou-nomoschediou-pou-kyro)

Σε κλίμα έντασης ολοκληρώθηκε στην κοινή συνεδρίαση των Επιτροπών Οικονομικών και Κοινωνικών Υποθέσεων, η πρώτη συζήτηση του νομοσχεδίου που κυρώνει Πράξεις Νομοθετικού Περιεχομένου των υπουργείων Οικονομικών, Υγείας, Περιβάλλοντος και Ενέργειας και Εσωτερικών, με επείγουσες και κατεπείγουσες ρυθμίσεις.
Αύριο το πρωί έχουν κληθεί να καταθέσουν τις απόψεις τους αρμόδιοι φορείς, μεταξύ των οποίων εκπρόσωποι της ΔΕΗ και των εργαζομένων της, ξενοδόχων και ξενοδοχοϋπαλλήλων, σύλλογοι εξαρτημένων ατόμων και οι πρώην πρόεδροι του ΚΕΘΕΑ, της ΔΕΗ και της ΓΕΝΟΠ, ενώ η συζήτηση θα συνεχιστεί το απόγευμα επί των άρθρων.
Η κυβέρνηση έκανε λόγο για επείγουσες και σημαντικές βελτιωτικές ρυθμίσεις, που αμβλύνουν προβλήματα, ενισχύουν ευάλωτες κοινωνικές ομάδες και εγκαθιδρύουν την διαφάνεια και τη χρηστή διοίκηση, ενώ από την πλευρά της η αντιπολίτευση, την κατηγόρησε ότι μέσα από συνοπτικές διαδικασίες, για άσχετα μεταξύ τους ζητήματα και με μικροδιευθετήσεις, προσπαθεί να καλύψει μια καθεστωτική νοοτροπία και να αποπροσανατολίσει.
Ο υφυπουργός Οικονομικών, Απόστολος Βεζυρόπουλος, υπογράμμισε ότι τα άρθρα του νομοσχεδίου για την κύρωση ΠΝΠ, αποδεικνύουν το πεδίο υπευθυνότητας της κυβέρνησης της ΝΔ και τον σταθερό προσανατολισμό της για την άμβλυνση των προβλημάτων που αντιμετωπίζουν οι πολίτες και κυρίως οι ευάλωτες ομάδες.
Παράλληλα, ο κ. Βεζυρόπουλος έδωσε έμφαση στην ρύθμιση για την προστασία της πρώτης κατοικίας, διαβεβαιώνοντας ότι «θα ακολουθήσει μια ολοκληρωμένη παρέμβαση της κυβέρνησης με το φορολογικό νομοσχέδιο, το οποίο θα κατατεθεί σύντομα στη Βουλή».
Ακόμα, έκανε λόγο για ευεργετικές παρεμβάσεις, που, όπως είπε, αμβλύνουν τις τραγικές συνέπειες για τις ελληνικές ξενοδοχειακές μονάδες και τα καταλύματα, από την κατάρρευση της εταιρίας «Thomas Cook», βοηθούν την Τοπική Αυτοδιοίκηση δίνοντας της τη δυνατότητα να εξοφλήσει τις οφειλές της, ενώ διασφαλίζεται η σταθερότητα του τραπεζικού συστήματος.
Ο εισηγητής του ΣΥΡΙΖΑ, Σάκης Παπαδόπουλος, ανέφερε ότι στο νομοσχέδιο υπάρχουν αναγκαίες ρυθμίσεις για σοβαρά ζητήματα, αλλά, όπως είπε, διακατέχεται από ιδεολογικές, συντηρητικές αγκυλώσεις της κυβέρνησης και πελατειακή λογική.
Στην αντιπαράθεση, πάντως, κυβέρνησης και αντιπολίτευσης, κυριάρχησε η ρύθμιση για την κύρωση ΠΝΠ για το ΚΕΘΕΑ.
Ο υπουργός Υγείας, Βασίλης Κικίλιας, έκανε λόγο για αναγκαίες αλλαγές στο ΚΕΘΕΑ, μετά και τις αποκαλύψεις για μη χρηστή διοίκηση και λειτουργία της προηγούμενης διοίκησης του Οργανισμού, που καταγράφονται στο πόρισμα της Ομάδας Εργασίας.
«Εμείς στηρίζουμε τον δημόσιο χαρακτήρα του ΚΕΘΕΑ και τον ενισχύουμε. Οι καταγγελίες αυτές απαξιώνουν τον Οργανισμό», υπογράμμισε ο υπουργός Υγείας.
Στο ίδιο μήκος κύματος κινήθηκε και ο υφυπουργός Υγείας, Βασίλης Κοντοζαμάνης, που υπεραμύνθηκε «των αναγκαίων αλλαγών στη διοίκηση του ΚΕΘΕΑ», ενώ απαντώντας στις αντιδράσεις της αντιπολίτευσης για το ότι οι αμοιβές της νέας διοίκησης παραπέμπονται σε υπουργική απόφαση, διαβεβαίωσε ότι τα μέλη της διοίκησης του ΚΕΘΕΑ θα είναι αμισθί.
«Η έκδοση υπουργικής απόφασης δεν προβλέπει αμοιβές για όλα τα μέλη του Διοικητικού Συμβουλίου. Το Γενικό Λογιστήριο του Κράτους δεν μπορεί να εκδώσει απόφαση, όταν στο νομοσχέδιο η υπουργική απόφαση δεν το προβλέπει», ανέφερε χαρακτηριστικά ο υφυπουργός Υγείας.
«Η ΠΝΠ για το ΚΕΘΕΑ είναι ευθεία παρέμβαση στο αυτοδιοίκητο αυτού του τόσο σημαντικού Οργανισμού, στο οποίο συμμετέχουν και γονείς εξαρτημένων.
Δεν νομίζω ότι νομιμοποιείται μια τέτοια λογική. Βρείτε κάτι πιο σοβαρό. Ο υπουργός Υγείας βγήκε χωρίς τη στοιχειώδη ευθιξία για βασικά νομικά δεδομένα, να σπιλώσει υπολήψεις και να νομιμοποιηθεί, με εντελώς αυταρχική λογική», αντέτεινε από την πλευρά της η πρώην υπουργός Εργασίας και βουλευτής του ΣΥΡΙΖΑ, Έφη Αχτσιόγλου και συμπλήρωσε:
«Αυτό που βασικά ενοχλεί την κυβέρνηση της ΝΔ είναι το ίδιο το μοντέλο οργάνωσης και αυτοδιοίκησης του ΚΕΘΕΑ, το οποίο δεν μπορεί να ελέγξει ένα αυταρχικό κράτος. Το είδαμε με το επιτελικό κράτος, την Επιτροπή Ανταγωνισμού, την ΕΥΠ, τα εργασιακά».
Η κ. Αχτσιόγλου χαρακτήρισε, ακόμα, «εντελώς αποσπασματικές, ανεπαρκείς και αναποτελεσματικές τις ρυθμίσεις για της Thomas Cook», τονίζοντας ότι «έρχεται μετά τον αναπτυξιακό νόμο που ήταν κόλαφος για τα εργασιακά δικαιώματα και εγκαινιάζει στην ουσία μειώσεις μισθών με το πρόσχημα ότι δήθεν θα λύσει προβλήματα».
«Είναι εξαιρετικά ανεπαρκή τα μέτρα για τις επιχειρήσεις. Δεν συνδέονται με στοιχειώδεις δεσμεύσεις, ώστε να διατηρηθούν οι θέσεις εργασίας των εργαζομένων, ενώ το πιο επικίνδυνο είναι να κατέβουν οι μισθοί τους με τη χρήση του νόμου Βρούτση.
Η κυβέρνηση έρχεται, σε έναν ωκεανό διάλυσης των εργασιακών δικαιωμάτων, να κάνει καθυστερημένα αποσπασματικά μέτρα. Το στίγμα αυτής της κυβέρνησης είναι η παραβίαση της κοινοβουλευτικής διαδικασίας, ο απόλυτος έλεγχος των θεσμών, ο αυταρχισμός και καμία προστασία των εργαζομένων. Αυτό είναι το νομοσχέδιο», ανέφερε η κ. Αχτσιόγλου.
Ο εισηγητής του ΚΙΝΑΛ, Βασίλης Κεγκέρογλου, τόνισε ότι είναι απαράδεκτο να έρθει με ΠΝΠ η αλλαγή διοίκησης του ΚΕΘΕΑ, ενώ κατηγόρησε τόσο τη ΝΔ όσο και το ΣΥΡΙΖΑ, ότι και οι δύο, αυτό που θέλουν στην ουσία είναι να επιβάλουν ένα μοντέλο διοίκησης με πρόσωπα της δικής τους επιλογής.
«Αυτό που πρέπει να κάνετε είναι να διορίσετε νέα προσωρινή διοίκηση, να γίνει ένας ουσιαστικός διάλογος με τα κόμματα και να εξεταστούν όλα τα προβλήματα για να καταλήξουμε ποιο θα είναι το νέο μοντέλο διοίκησης για το ΚΕΘΕΑ», τόνισε ο κ. Κεγκέρογλου.
Σε ότι αφορά τη ρύθμιση για την πρώτη κατοικία, ο κ. Κεγκέρογλου την χαρακτήρισε άτολμη και αναποτελεσματική, καλώντας την κυβέρνηση να την επαναφέρει βελτιωμένη.
«Καταψηφίζουμε και την αντίληψη και την νοοτροπία και την αντίφαση της κυβέρνησης και του νομοσχεδίου της, που είναι πλίνθοι και κέραμοι ατάκτως ερριμμένα», κατέληξε ο εισηγητής του ΚΙΝΑΛ.
Για «νομοσχέδιο που έχει λίγο από όλα και για απαράδεκτες συνοπτικές κοινοβουλευτικές διαδικασίες τις οποίες εφαρμόζει η κυβέρνηση για κρίσιμα ζητήματα», έκανε λόγο ο εισηγητής του ΚΚΕ, Γιώργος Λαμπρούλης.
Ακόμα, χαρακτήρισε «προκλητική την ενέργεια της κυβέρνησης να καταργήσει το αυτοδιοίκητο του ΚΕΘΕΑ με το πρόσχημα της χρηστής διαχείρισης».
«Ο διορισμός από τον υπουργό Υγείας της νέας διοίκησης είναι μια ωμή παρέμβαση της κυβέρνησης που δεν γίνεται τυχαία, αλλά θέλει να εφαρμόσει πιστά τη στρατηγική της ΕΕ που δεν βοηθά», είπε.
Ο ειδικός εισηγητής της Ελληνικής Λύσης, Βασίλης Βιλιάρδος, επικέντρωσε την κριτική του στις ΝΟΜΕ, υποστηρίζοντας ότι πραγματικός στόχος της κυβέρνησης είναι η μερική εξυγίανση και το ξεπούλημα της ΔΕΗ.
Ο ειδικός αγορητής του ΜεΡΑ25, Κρίτων Αρσένης, εστίασε στις διατάξεις του υπουργείου Περιβάλλοντος, επικρίνοντας την κυβέρνηση, τόσο για την αντιπεριβαλλοντική πολιτική της, όσο και για την αυταρχική λογική της να την επιβάλλει με ΠΝΠ και συνοπτικές διαδικασίες.
«Υπάρχουν πολλά ερωτηματικά για το πώς προέκυψε αυτή ΠΝΠ για το ΚΕΘΕΑ και ποια είναι η στόχευση της», επεσήμανε ακόμα ο κ. Αρσένης.

        Τι προβλέπουν οι νέες ρυθμίσεις
      
Για την προστασία της πρώτης κατοικίας, η νέα ρύθμιση δίνει τη δυνατότητα να ενταχθούν περισσότεροι οφειλέτες, μέχρι τέλη Δεκεμβρίου που ισχύει η προθεσμία και αφορά τόσο σε νέες αιτήσεις που θα υποβληθούν όσο και σε αιτήσεις που έχουν ήδη υποβληθεί αλλά δεν έχουν ολοκληρωθεί.
Ειδικότερα:
-επιτρέπεται πλέον να υποβάλουν αίτηση για να προστατέψουν την πρώτη κατοικία τους και όσοι διαμένουν σε μισθωμένο ή παραχωρημένο ακίνητο εκτός της περιφερειακής ενότητας στην οποία βρίσκεται η κύρια κατοικία τους. Αφορά όσους κυρίως διαμένουν σε άλλη πόλη λόγω της εργασίας τους
-δίνεται η δυνατότητα σε περιπτώσεις που υπάρχουν περισσότεροι του ενός ιδιοκτήτες, προστασίας ολόκληρης της πρώτης κατοικίας με αίτηση μόνο του ενός συνιδιοκτήτη
-ρυθμίζεται η διαδικασία υποβολής αιτήσεων για οφειλέτες που βρίσκονται αποδεδειγμένα σε διάσταση και δεν χρειάζεται η συνυπογραφή από το έτερο, εν διαστάσει, μέλος.
-την κρατική επιχορήγηση δικαιούνται όλοι οι συνιδιοκτήτες
-παρέχεται η δυνατότητα να συμμετέχει εγγυητής μικρότερης ηλικίας σε περιπτώσεις ηλικιωμένων οφειλετών, οι οποίοι δεν μπορούσαν να επωφεληθούν από τη ρύθμιση των δόσεων σε βάθος 25ετίας
- δίνεται η δυνατότητα στους οφειλέτες που έχουν λάβει στεγαστικό δάνειο από εταιρίες παροχής πιστώσεων
-καθιερώνεται η ενδεχόμενη συνδρομή του πληρεξούσιου δικηγόρου στην υποβολή της αίτησης
-παρατείνεται από έναν σε δύο μήνες, η προθεσμία υποβολής πρότασης ρύθμισης εκ μέρους του πιστωτή.
Για τις ρυθμίσεις που αφορούν τις ΝΟΜΕ και το Ελληνικό προβλέπεται:
- η κατάργηση με ΠΝΠ του μεταβατικού μέτρου για την απελευθέρωση της αγοράς ηλεκτρικής ενέργειας των δημοπρασιών ΝΟΜΕ
- η κύρωση για το Ελληνικό της ΠΝΠ της 30ης Σεπτεμβρίου με την οποία ορίζεται ότι οι κοινόχρηστοι χώροι πρωοφέλειας και κοινωνικής ανταποδοτικότητας του Ελληνικού περιέρχονται στον ειδικό φορέα Διαχείρισης Κοινόχρηστων χώρων.
Πηγή: ΑΠΕ-ΜΠΕ
