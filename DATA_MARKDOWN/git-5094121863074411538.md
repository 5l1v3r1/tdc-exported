
# Za seriály zdarma. Nadšenci budou stávkovat za zrušení webů na náměstí Svobody

Published at: **2019-11-03T09:46:00+00:00**

Author: **Michal Hrabal ,Redakce**

Original: [Deník.cz](https://www.denik.cz/regiony/za-serialy-zdarma-nadsenci-budou-stavkovat-za-zruseni-webu-na-namesti-svobody-20191103.html)

Událost, která původně začala jako recese satirického webu Aubergine, má k nedělnímu dopoledni 3,8 tisíce účastníků a 14 tisíc lidí, kteří o stávku mají zájem. Sejít se podporovatelé pirátského webu mají 15. listopadu na náměstí Svobody v Brně. 
"Vyhlašujeme stávku za obnovení stránky Topserialy.to jí využívaných streamovacích serverů Verystream, Openload a Streamango. Naše životy bez seriálů nemají smysl a za Netflix fakt platit nechceme," napsali iniciátoři stávky na Facebooku.
Zrušení webů poskytujících filmy a seriály zdarma vyvolalo velké diskuze na sociálních sítích. Část fanoušků boj filmových společností s pirátskými stránkami podporuje a míní, že sledování této tvorby zadarmo nikdy nemělo být samozřejmostí. Jako řešení pak navrhuje předplacení oficiálních streamovacích služeb, jako je například Netflix, HBO GO či Amazon Prime. 
Druhá názorová strana argumentuje zejména tím, že k řadě snímků či seriálů, a zejména pak k jejich česky dabované verzi, se po zrušení pirátského webu nyní nemají šanci jinak dostat, protože je kupříkladu Netflix ani HBO nemají v nabídce.
