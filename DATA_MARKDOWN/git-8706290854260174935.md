
# Την Πέμπτη απολογούνται τα έξι άτομα που κρατούνται για το δυστύχημα στη ΛΑΡΚΟ

Published at: **2019-11-06T23:35:00+00:00**

Author: ****

Original: [enikos.gr](http://www.enikos.gr/society/682770/tin-pempti-apologountai-ta-exi-atoma-pou-kratountai-gia-to-dystyc)

Το μεσημέρι της Πέμπτης (7/11) θα συνεχιστεί η απολογία των έξι συλληφθέντων για το τραγικό δυστύχημα που σημειώθηκε το πρωί της Τετάρτης στην αίθουσα της χαλυβουργίας, στο εργοστάσιο της ΛΑΡΚΟ στη Λάρυμνα.
Πρόκειται για πέντε εργαζόμενους στη νικελοβιομηχανία και τον τεχνικό ασφαλείας της επιχείρησης οι οποίοι και μεταφέρθηκαν από το ΑΤ Λοκρών στα Δικαστήρια Λαμίας για να οδηγηθούν στον Εισαγγελέα Πρωτοδικών Λαμίας.
Ακολούθησε η εξέτασή τους από την Ανακρίτρια Λαμίας, διαδικασία που δεν ολοκληρώθηκε μετά από αίτημα των συνηγόρων υπεράσπισης Ντίνου Κουσουλάκου και Γιώργου Ράπτη, που ζήτησαν και πήραν προθεσμία προκειμένου να ενημερωθούν πλήρως για μια τόσο σοβαρή υπόθεση.
Οι έξι συλληφθέντες θα παραμείνουν στο Αστυνομικό Μέγαρο Φθιώτιδας, προκειμένου πριν τις 12:00’ το μεσημέρι να επιστρέψουν στα Δικαστήρια για να απολογηθούν.
Κοντά τους, κατά τη διάρκεια της δοκιμασίας τους στο Δικαστικό Μέγαρο, βρέθηκαν πολλοί συνάδελφοί τους, προκειμένου να τους συμπαρασταθούν και να επαναλάβουν τα κακώς κείμενα που βαραίνουν τα τελευταία χρόνια μία από τις μεγαλύτερες βιομηχανίες της χώρας μας και που είναι υπεύθυνα για τις απώλειες συναδέλφων τους.
Σημειώνουμε επίσης ότι την Πέμπτη 7 Νοεμβρίου έχει κηρυχθεί 24ωρη Πανλαρκική Απεργία ως ελάχιστος φόρος τιμής στον αδικοχαμένο εργάτη και οικογενειάρχη Γιώργο Ψαρρά.

        Εργατοϋπαλληλικό Κέντρο ΠΕ Φθιώτιδας
      
«Το Εργατοϋπαλληλικό Κέντρο Περιφερειακής Ενότητας Φθιώτιδας εκφράζει την οργή και την αγανάκτησή του για το νέο τραγικό, εργατικό δυστύχημα στην ΛΑΡΚΟ.
Σήμερα το πρωί έχασε την ζωή του ένας ακόμη εργαζόμενος 55 ετών, πατέρας 3 παιδιών, με πολυετή εργασιακή εμπειρία, μετά από έκρηξη που σημειώθηκε, στο τμήμα χαλυβουργίας, στις εγκαταστάσεις του εργοστασίου της ΛΑΡΚΟ.
Πρόκειται για το δεύτερο θανατηφόρο εργατικό ατύχημα μέσα σε μικρό χρονικό διάστημα, γεγονός που αποδεικνύει τις εγκληματικές ελλείψεις μέτρων ασφαλείας και τους ανύπαρκτους μηχανισμούς ελέγχου.
Είναι αδιανόητο εν έτει 2019, εργαζόμενοι να χάνουν τη ζωή τους εν ώρα δουλειάς, γεγονός που αποδεικνύει δυστυχώς ότι βρισκόμαστε και παραμένουμε πολύ μακριά από την εφαρμογή και την τήρηση μέτρων υγιεινής και ασφάλειας στους χώρους εργασίας.
Ζητούμε και απαιτούμε από τους αρμόδιους φορείς, και από την κυβέρνηση της χώρας, να εφαρμόσουν στους χώρους δουλειάς όλα τα απαραίτητα μέτρα που θα εξασφαλίζουν στους εργαζόμενους τη σωματική τους ακεραιότητα, την επιστροφή τους στις οικογένειές τους μετά από την εργασία τους, καθώς και την επιβολή κυρώσεων εκεί όπου υπάρχει ολιγωρία και αδιαφορία για τις ανθρώπινες ζωές.
Το Εργατοϋπαλληλικό Κέντρο Περιφερειακής Ενότητας Φθιώτιδας βρίσκεται στο πλευρό των εργαζομένων στη ΛΑΡΚΟ και απαιτεί από τα αρμόδια ελεγκτικά όργανα να εξετάσουν άμεσα τα αίτια του δυστυχήματος και να αποδοθούν εδώ και τώρα ευθύνες όπου και σε όποιους αναλογούν.
Εκφράζουμε τα θερμά και ειλικρινή μας συλλυπητήρια στην οικογένεια του συναδέλφου μας.»

        Εργατοϋπαλληλικό Κέντρο Λαμίας
      
«Το Εργατοϋπαλληλικό Κέντρο Λαμίας εκφράζει τα συλλυπητήριά του στην οικογένεια και τους συγγενείς του 55χρονου εργάτη της ΛΑΡΚΟ, πατέρα τριών παιδιών, που έχασε τη ζωή του σε εργατικό δυστύχημα που προκλήθηκε από έκρηξη στο χώρο του εργοστασίου στη Λάρυμνα Φθιώτιδας.
Εκφράζει επίσης τη συμπαράστασή του στους εργαζόμενους της ΛΑΡΚΟ, που είδαν έναν ακόμη συνάδελφό τους να βρίσκει φρικτό θάνατο παλεύοντας για το μεροκάματο.
Ο θάνατος ενός ακόμη εργάτη στη ΛΑΡΚΟ, που έρχεται να προστεθεί στο μακρύ κατάλογο των νεκρών εργατών του εργοστασίου, δεν αποτελεί ένα τυχαίο γεγονός. Αντίθετα είναι μια τραγική εξέλιξη που οφείλεται στην απαξίωση της εταιρείας, στην εντατικοποίηση των συνθηκών εργασίας και την έλλειψη μέτρων ασφαλείας.
Και οι ευθύνες για την εξέλιξη αυτή έχουν όνομα και επώνυμο , βαραίνουν τις κυβερνήσεις και τις εκάστοτε διοικήσεις που αυτές διόριζαν. Την πολιτική που εφάρμοσαν και εφαρμόζουν για να εξυπηρετήσουν τα συμφέροντα της Ευρωπαϊκής Ένωσης και των μεγάλων επιχειρηματικών ομίλων.
Εξάλλου, μέχρι το θανατηφόρο δυστύχημα το πρωί της Τετάρτης, δεν είχαν περάσει παρά μόνο λίγες ώρες από την ανακοίνωση του Συνδικάτου Μετάλλου Φθιώτιδας, που με αφορμή ένα ακόμη ατύχημα που από τύχη δεν υπήρξαν θύματα, "φώναζε":... " δεν πάει άλλο". Που κατήγγειλε την συνεχιζόμενη και συνειδητή απαξίωση της ΛΑΡΚΟ, τον τεράστιο κίνδυνο για τη ζωή των εργατών που προκύπτει από την έλλειψη συντήρησης των εγκαταστάσεων, τις τεράστιες ελλείψεις σε μέτρα ασφαλείας και υγιεινής, την εντατικοποίηση της εργασίας, το κρυμμένο οργανόγραμμα και την υποστελέχωση των συνεργείων σε όλα τα πόστα του εργοστασίου, την κάλυψη πάγιων και διαρκών αναγκών με εργαζόμενους από εργολαβίες.
Και βέβαια δεν πέρασαν παρά μονάχα λίγοι μήνες από το προηγούμενο θανατηφόρο δυστύχημα στη ΛΑΡΚΟ, τον Ιούλιο του '19 και τον θάνατο του 36χρονο εργάτη, Άρη Δάρρα.
Αυτά άλλωστε είναι τα αποτελέσματα της " δίκαιης ανάπτυξης" που διαφήμιζε η προηγούμενη κυβέρνηση ΣΥΡΙΖΑ και της "επιστροφής στην κανονικότητα" που προωθεί η σημερινή κυβέρνηση της Ν.Δ.. Μιας "ανάπτυξης" και "κανονικότητας" που εξυπηρετεί την κερδοφορία του κεφαλαίου και βασίζεται στην ακραία εκμετάλλευση του εργαζόμενου που δεν ξέρει αν θα επιστρέψει στο σπίτι του από τη δουλειά.
Ως Εργατοϋπαλληλικό Κέντρο Λαμίας απαιτούμε από την κυβέρνηση, ΕΔΩ ΚΑΙ ΤΩΡΑ, τη λήψη μέτρων για την ασφάλεια και την προστασία της ζωής των εργαζομένων στη ΛΑΡΚΟ.
Προειδοποιούμε επίσης την κυβέρνηση να μην τολμήσει να χρησιμοποιήσει τους νεκρούς εργάτες της ΛΑΡΚΟ ως πρόσχημα για να προωθήσει τα σχέδια της Ευρωπαϊκής Ένωσης για κλείσιμο της εταιρείας και ξεπούλημα της περιουσίας της σε κομμάτια.
Το συνεχιζόμενο έγκλημα σε βάρος των εργατών της ΛΑΡΚΟ μόνο οι ίδιοι μπορούν να το σταματήσουν. Με τη συσπείρωση στο Συνδικάτο Μετάλλου Φθιώτιδας και με την ταξικά προσανατολισμένη πάλη τους ενάντια στην πολιτική της Ευρωπαϊκής Ένωσης και των εγχώριων συνεργατών τους για εκποίηση της ΛΑΡΚΟ και της περιουσίας της προς όφελος των συμφερόντων επιχειρηματικών ομίλων.»
Πηγή: lamiareport.gr
