
# Avete i nuovi pulsanti di ricerca rapida in Google Maps? E soprattutto vi piacciono? (foto)

Published at: **2019-11-05T11:08:59+00:00**

Author: **Nicola Ligas**

Original: [AndroidWorld](https://www.androidworld.it/2019/11/05/google-maps-test-pulsanti-678388/)

Google Maps sta testando un nuovo modo per velocizzare le ricerche di interesse, collocando 8 collegamenti rapidi subito sotto la barra di ricerca. Questi collegamenti cambiano un po’ a seconda della posizione, ma è probabile che i primi due siano sempre casa (se impostato il relativo indirizzo) e ristoranti (perché è importante non patire la fame). Gli altri possono essere farmacie, hotel, alimentari, bancomat, bar o parcheggi, ma possono variare tra i tanti servizi disponibili su Maps, come benzinai, farmacie, alimentari, ecc.
Al termine di questi 8 collegamenti, che potete scorrere orizzontalmente, si trova infatti la voce “altro”, che vi rimanda ad un elenco completo per cibi e bevande, cose da fare, shopping e servizi.
Onestamente la grafica grigia di questi 8 pulsanti, che prima erano colorati ed in cima al menu Esplora richiamabile con uno swipe verso l’alto, non ci entusiasma troppo. E negli smartphone con rapporto di forma non molto allungato possono anche rubare prezioso spazio a schermo. D’altro canto, per chi usi spesso il navigatore di Maps, possono anche rivelarsi comodi, ma ci piacerebbe comunque un’opzione per poterli disabilitare. Voi li avete già ricevuti? E cosa ne pensate?
 
