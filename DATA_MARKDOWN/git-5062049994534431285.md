
# Turnaj mistryň: Plíškovou čeká světová jednička, o finále bojuje i Strýcová

Published at: **2019-11-02T09:15:00+00:00**

Author: ****

Original: [Tenisový svět](https://www.tenisovysvet.cz/article/detail/10607--turnaj-mistryn-pliskovou-ceka-svetova-jednicka-o-finale-bojuje-i-strycova)


        Základní skupiny letošního Turnaje mistryň skončily a ženská sezona se chýlí ke svému závěru. O postup do nedělních finálových bojů budou usilovat hned dvě české tenistky. Karolína Plíšková narazí na světovou jedničku Ashleigh Bartyovou, se kterou v této sezoně jednou prohrála. Ve čtyřhře si o finále zahrají Barbora Strýcová a Su-wej Sie proti Anně-Leně Grönefeldové a Demi Schuursové.
      
Plíšková se probojovala potřetí v řadě do semifinále Turnaje mistryň, když zvládla klíčový souboj se Simonou Halepovou, jíž porazila 6:0, 2:6, 6:4. Dál tak může doufat ve svůj premiérový postup do finále.
Soupeřkou jí bude světová jednička Ashleigh Bartyová, která si rovněž zajistila postup do semifinále až v posledním utkání skupiny, v němž porazila ve dvou setech Petru Kvitovou. I Australanka, stejně jako Plíšková, si připsala ve skupině jednu porážku, když nestačila na Kiki Bertensovou.
Obě hráčky se spolu potkaly letos ve finále ve finále v Miami, kde Bartyová vyhrála ve dvou setech 7:6(1), 6:3. Vzájemná bilance hovoří ovšem prozatím ve prospěch české tenistky v poměru 3:2.
Strýcová hraje o premiérové fináleO první postup do finále Turnaje mistryň si zahraje i Barbora Strýcová. Spolu s tchajwanskou parťačkou Su-wej Sie vyzvou německo-nizozemský pár Annu-Lenu Grönefeldovou a Demi Schuursovou. Ty prohrály v základní skupině souboj s Timeou Babosovou a Kristinou Mladenovicovou.
Porážku si ve skupině ovšem připsaly i Strýcová se Sie. Po dvou výhrách se v závěrečném klání musely sklonit před Gabrielou Dabrowskou a Ji-fan Sü.
Babosová s Mladenovicovou prvními finalistkamiPrvními finalistkami letošního Turnaje mistryň v Šen-čenu se staly Timea Babosová s Kristinou Mladenovicovou. Maďarsko-francouzská dvojice otočila semifinále proti australsko-čínskému páru Samanthě Stosurové a Šuaj Čang, které porazila 1:6, 6:4, 10:8.
Rozhodující supertiebreak se přitom pro favoritky zápasu nevyvíjel vůbec dobře, prohrávaly už 3:7 a posléze 6:8, ale ziskem čtyř míčků v řadě dokonaly parádní obrat a postoupily do finále.
Semifinále dvouhry11:30 Belinda Bencicová (SUI, 7.) – Elina Svitolinová (UKR, 8.)13:00 Ashleigh Bartyová (AUS, 1.) – KAROLÍNA PLÍŠKOVÁ (2.)
Semifinále čtyřhryBabosová (HUN), Mladenovicová (FRA) – Stosurová (AUS), Čang (CHN) 1:6, 6:4, 10:814:30 Grönefeldová (GER), Schuursová (NED) – Sie (TPE), STRÝCOVÁ
