
# ИД атакува гранично поделение в Таджикистан, има 17 убити

Published at: **2019-11-06T11:45:00+00:00**

Author: **Елка Василева**

Original: [Dnes.bg](https://www.dnes.bg/world/2019/11/06/id-atakuva-granichno-podelenie-v-tadjikistan-ima-17-ubiti.428728)

Петнайсет нападатели, един полицай и един военен са убити в Таджикистан при атака срещу поделение на таджикистанските граничари, съобщи вътрешното министерство на централноазиатската страна, предаде Франс прес.
Нападението е извършено от активисти на групировката "Ислямска държава", дошли от Афганистан. Аатаката е станала в 03.23 ч. местно време (22.23 снощи по Гринуич) близо до границата с Узбекистан, на около 50 км от столицата Душанбе. Това заявиха таджикистанските власти, предаде Франс прес.
Граничарите са отвърнали на огъня и са ликвидирали 15 от нападателите, а четирима са арестувани.
Загинали са един войник от поделението и един полицай.
Унищожени са и четири коли на нападателите, информира министерството, придружавайки комюникето със снимки, показващи опожарени автомобили на черен път.
Днес в Таджикистан се чества Денят на конституцията, който е обявен за неработен.
Страната, станала независима държава след разпадането на Съветския съюз през 1991 г., от самото начало се бори с ислямистки и джихадистки въоръжени движения.
В беден Таджикистан - страна с предимно сунитско население, граничеща с Афганистан,се водеше кръвопролитна гражданска война между прокомунистическата власт и бунтовници - мюсюлмански фундаменталисти, в която от 1992 до 1997 г. загинаха над 100 000 души.
От десетилетия вече в цяла Централна Азия редовно се стига до въоръжени сблъсъци; възходът на радикалния ислямизъм в региона много тревожи петте държави от региона - Таджикистан, Киргизстан, Казахстан, Туркменистан и Узбекистан.
В Таджикистан например пламват два кръвопролитни бунта в затворите: единият, през ноември 2018 г. взема 26 жертви, а другият, през май 2019 г. - 32. Подбудителите са затворници - активисти на групировката "Ислямска държава".
Заради засилването на ислямистите бившата съветска република взема радикални мерки от 2015 г. насам - принуждава хората да си бръснат брадите или започва кампания срещу носенето на хиджаб от жените.
От 1992 г. Таджикистан е управляван с желязна ръка от един и същ президент, Емомали Рахмон.
Но мрачните икономически перспективи на страната и повсеместната корупция тласкат мнозина млади хора в емиграция или към радикализация, а понякога се съчетават и двете.
Според руските тайни служби между 2000 и 4000 жители на Централна Азия са влезли в редиците на джихадистите в Ирак и Сирия, добавя АФП, цитирана от БТА.
