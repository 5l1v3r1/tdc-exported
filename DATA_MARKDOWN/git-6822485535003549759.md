
# جلسه بی‌نتیجه شورا با مجلس درباره جدایی ری از تهران

Published at: **2019-11-05T10:21:00+00:00**

Author: ****

Original: [جامعه خبری تحلیلی الف](https://www.alef.ir/news/3980814059.html)

رئیس شورای شهر تهران جزییات جلسه روز گذشته با نمایندگان مجلس در مورد جدایی ری از تهران را تشریح کرد.
به گزارش ایسنا، محسن هاشمی صبح امروز در حاشیه جلسه علنی شورای شهر تهران با حضور در جمع خبرنگاران در مورد جزییات جلسه روز گذشته‌اش با نمایندگان مجلس در مورد طرح جدایی ری از تهران گفت: جلسه دیروز به دعوت دبیر فراکسیون امید و با حضور نمایندگان مجلس به خصوص حوزه تهران برگزار شد و از اعضای شورا الویری، رسولی و بنده دعوت شده بودیم که در مورد طرح جدایی ری از تهران تصمیم گیری شود.
وی با بیان اینکه این جلسه قرار بود ساعت 13 تا 14 برگزار شود و از آنجایی که بعد از آن صحن علنی مجلس بود نتوانستیم آن را ادامه دهیم گفت: من البته با تأخیر نیم ساعته رسیدم و یک تعدادی از افراد حاضر صحبت کرده بودند که طبیعتا چون من نرسیده بودم آنها را نشنیدم؛ اما فرماندار ویژه شهر ری دلایل موافقت خود را مطرح کرد و نماینده استاندار نیز با تشریح قوانین اعلام کردند که این اتفاق امکان پذیر نیست.
رییس شورای شهر تهران با بیان این که الویری نیز به عنوان رئیس شورای عالی استان‌ها دلایل مخالفت خود را مطرح کرد گفت: البته در این جلسه شوخی شد که چون شهر ری سابقه8000 ساله دارد بیاییم اسم تهران را به شهر ری تغییر دهیم.
وی در مورد انتصاب امرودی به عنوان رئیس سازمان فرهنگی و هنری نیز گفت: من هنوز حکمی ندیدم و می‌دانید که من مخالف چیزی نیستم.
هاشمی در پاسخ به این سوال که یکشنبه امرودی در شورای شهر حضور داشته گفت: امرودی مشاور شهردار است و از آنجایی که در هیات منصفه مطبوعات نیز هست، به شورا بسیار مراجعه می‌کند و همیشه حضور جدی داشته است.
