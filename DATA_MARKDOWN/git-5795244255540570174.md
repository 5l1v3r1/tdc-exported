
# Трилер про Гарета Джонса та остання робота Пітера Джексона. Оголошено програму фестивалю Нове британське кіно

Published at: **2019-11-05T09:06:00+00:00**

Author: ****

Original: [НВ](https://style.nv.ua/ukr/kultura/nove-britanske-kino-programa-festivalyu-50051636.html)

Цьогорічне Нове британське кіно незмінно насичене — призери Канн, фаворити британських премій та фестивальні хіти.
Почесною гостею фестивалю стане режисерка Аґнешка Голланд, триразова номінантка на премію Оскар, сценаристка фільмів Кшиштофа Кесльовського та Анджея Вайди, режисерка епізодів культових серіалів Дроти, Картковий будинок та Вбивство. Вона відвідає Київ, щоб особисто представити історичний трилер Ціна правди українським глядачам. Фільм спільного виробництва Великої Британії, України та Польщі розповідає історію валлійського репортера Гарета Джонса, який вперше в західній пресі заявив про український Голодомор. У головних ролях — Джеймс Нортон (Війна і мир) та Ванесса Кірбі (Корона).
У програмі фестивалю на глядачів чекає також нова робота ветерана британського кіно Кена Лоуча — соціальна драма Вас не було на місці. Світова прем'єра стрічки відбулася в рамках основної конкурсної програми Каннського кінофестивалю. За традицією, Лоуч фокусується на соціальній критиці на прикладі сім'ї кур'єра-роботяги, які намагаються звести кінці з кінцями в сучасній Англії.
З основної програми Каннського кінофестивалю до програми відібрано науково-фантастичну драму Малюк Джо. Стрічка режисерки Джессіки Гауснер, знята у найкращих традиціях серіалу Чорне дзеркало, розповідає про корпорацію, яка займається виведенням нових видів рослин. Головні ролі у стрічці виконали Бен Вішоу та Емілі Бічем, яка була відзначена премією Каннського кінофестивалю за найкращу жіночу роль.
Дієго Марадона — документальний хіт про зірку світового футболу, одіозного Дієго Марадону. Стрічка дає глядачам можливість оцінити на великому екрані архівні відеозаписи, які вперше побачать світ у фільмі. Режисер Азіф Кападіа — дворазовий лауреат премії BAFTA за найкращий документальний фільм.
Остання робота Пітера Джексона (Володар перснів) — документальна стрічка Вони не постаріють. В її основу лягли кадри Першої світової війни з архіву Імперського військового музею в Лондоні - понад 100 годин зйомок на чорно-білу плівку, які було відреставровано, переведено у колір та озвучено (до 100-річчя завершення війни 1918−2018).
Пристрасна мелодрама Тільки ти — дебютний повнометражний фільм режисерки Гаррі Вутліфф. Головні ролі у романтичній історії однієї ночі, яка переросла у стосунки, зіграли Лая Коста (Вікторія) та Джош О’Коннор (Корона).
Щорічний фестиваль Нове британське кіно пройде у кінотеатрі Жовтень з 28 листопада по 4 грудня. Всі фільми фестивалю демонструються мовою оригіналу з субтитрами.
Читайте також:&nbspГарет Джонс. Американці купили права на прокат українського історичного трилера про Голодомор
