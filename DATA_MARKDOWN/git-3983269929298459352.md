
# La junta directiva del Barça manté la calma

Published at: **2019-11-06T21:29:13+00:00**

Author: **esport3**

Original: [CCMA](https://www.ccma.cat/esport3/la-junta-directiva-del-barca-mante-la-calma/noticia/2961533/)

La junta directiva del Barça està molt pendent de l'evolució de l'equip però considera que encara no és moment per posar-se nerviosos perquè no és un moment clau de la temporada. Segons ha explicat Lluís Canut al programa "El club de la mitjanit" d'Esport3 i Catalunya Ràdio, la directiva blaugrana entén que serà al mes de gener, quan ja hi ha títols en jocs (Supercopa i Copa) que s'haurà de posar més la lupa en el rendiment.
Els directius justifiquen aquesta calma pel fet que aquesta és una temporada de grans canvis que s'han d'implantar. A Valverde se li va encarregar sacsejar l'equip, en especial el mig del camp. I entenen que se li ha de donar marge, com el 2003, el 2008 i el 2014, els anys d'aterratge de Rijkaard, Guardiola i Luis Enrique, que van ser inicis complicats després de prendre decisions importants a l'estiu.
La directiva confia que Griezmann s'adaptarà, i recorden que el primer any de Neymar al Barça també va ser difícil. Igual passa amb De Jong, ja que fins i tot els grans jugadors tenen dificultats per adaptar-se al joc blaugrana. Més preocupant és el cas de Dembélé, de qui s'esperava un rendiment més consolidat en la seva tercera temporada al club.
El club explica que no s'ha fitxat un davanter centre sobretot per la dificultat del mercat. Es va descartar Luka Jovic per qüestions tècniques i la resta d'opcions, per exemple Harry Kane, juguen en equips que no tenen cap interès en traspassar. L'arribada d'un altre 9 no entusiasmaria el vestidor, però es veu prioritària.
Per últim, de cara el mercat d'hivern s'espera una o dues sortides. Rakitic i Aleñá són a la "pole position" però el club blaugrana encara no ha rebut cap oferta en ferm per cap jugador.
