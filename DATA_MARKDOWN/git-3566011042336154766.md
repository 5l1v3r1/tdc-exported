
# حفظ امنیت، اولویت دولتمردان باشد/ مقاومت بهترین راه مقابله با استکبار جهانی

Published at: **2019-11-01T14:57:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543885.html/%D8%AD%D9%81%D8%B8-%D8%A7%D9%85%D9%86%DB%8C%D8%AA--%D8%A7%D9%88%D9%84%D9%88%DB%8C%D8%AA-%D8%AF%D9%88%D9%84%D8%AA%D9%85%D8%B1%D8%AF%D8%A7%D9%86-%D8%A8%D8%A7%D8%B4%D8%AF--%D9%85%D9%82%D8%A7%D9%88%D9%85%D8%AA-%D8%A8%D9%87%D8%AA%D8%B1%DB%8C%D9%86-%D8%B1%D8%A7%D9%87-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%A7%D8%B3%D8%AA%DA%A9%D8%A8%D8%A7%D8%B1-%D8%AC%D9%87%D8%A7%D9%86%DB%8C)

نماینده ولی فقیه در استان سمنان گفت: مقاومت، بهترین راه مبارزه با استکبار جهانی و مقابله با آمریکا است.
به گزارش شبکه اطلاع رسانی راه دانا؛ به نقل از مرآت، حجت الاسلام والمسلمین سید محمد شاهچراغی نماینده ولی فقیه در استان و امام جمعه سمنان در سنگر عبادی سیاسی این هفته نماز جمعه گفت: پیشرفت هر کشوری در سایه امنیت آن کشور است که اگر این نعمت نباشد قطعا همه چیز تعطیل خواهد شد.
شاهچراغی با اشاره به اینکه در بین تمامی نعمت ها باید قدر سلامت و امنیت را دانست، عنوان کرد: تنها با وجود ناامنی در کشور قدردان این نعمت بزرگ خواهیم بود.
وی با اشاره به رهنمود های مقام معظم رهبری مبنی بر اینکه نیروهای مسلح و مردم کشور از شاخصه های وجود امنیت است، افزود: رهبر انقلاب دولتمران و مردم عراق و لبنان را به داشتن امنیت توصیه کردند.
امام جمعه سمنان مطرح کرد: با وجود موج سواری دشمنان به خصوص صهیونیست و آمریکا، باید اولویت همه ی دولتمردان و مسئولین داشتن امنیت کشور باشد.
شاهچراغی اذعان کرد: دشمنی آمریکا نسبت به کشور ایران چندین ساله بوده و تا زمانی که آمریکا زنده است از شرش در امان نیستیم.
وی با توجه به نزدیک شدن ۱۳ آبان ماه افزود: سه حادثه مهم تبعید حضرت امام به ترکیه، تسخیر لاله جاسوسی و شهادت چند دانشجو و دانش آموز در سال های مختلف در این تاریخ اتفاق افتاده است.
امام جمعه سمنان با تاکید بر اینکه ۱۳ آبان ماه روز ملی مبارزه با آمریکا است، گفت: همه ی مردم باید پرشور در راهپیمایی این روز شرکت کنند چراکه با حضور خود اقتدار کشور را نشان خواهند داد.
شاهچراغی ادامه داد: بهترین راه مبارزه با استکبار جهانی و مقابله با آمریکا که ۴۰ سال ملت ایران آن را حفظ کرده، مقاومت است.
انتهای پیام/
