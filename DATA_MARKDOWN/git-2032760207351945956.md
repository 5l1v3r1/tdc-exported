
# Slováci na veľtrhu v Šanghaji predstavili lietajúce auto aj potravinové doplnky

Published at: **2019-11-05T12:35:07+00:00**

Author: **Webnoviny**

Original: [Denník politika](http://dennikpolitika.sk/archiv/88745)

5.11.2019 (Webnoviny.sk) – Aj slovenské inovatívne firmy majú v týchto dňoch príležitosť predstaviť svoje produkty čínskym spotrebiteľom. Šancu preniknúť na obrovský čínsky trh im ponúka medzinárodný importný veľtrh China International Import Expo – CIIE 2019 v Šanghaji. Hoci Slovensko vlastný pavilón na podujatí nemá, šancu predstaviť sa v Šanghaji využili spoločnosti Klein, s.r.o. so svojim lietajúcim automobilom a Neodual, s.r.o., ktorá vyrába potravinové doplnky.
O prestíži veľtrhu hovorí aj účasť čínskeho prezidenta Si Ťin-pchinga a francúzskeho prezidenta Emmanuela Macrona na jeho otváracom ceremoniáli. Podujatia sa zúčastňuje aj podpredseda vlády pre investície a informatizáciu Richard Raši, podľa ktorého slovenské firmy majú napriek svojmu málopočetnému zastúpeniu na veľtrhu čo ponúknuť.
„Sú tu dve firmy zo Slovenska, z toho firma Klein je tu vyslovene na pozvanie organizátorov, pretože vytvorila unikátny projekt lietajúceho auta, ktorý sa síce vyvíja niekoľko rokov, ale stále patrí medzi absolútnu špičku na svete. Je záujem aj z čínskej strany sa podieľať na rozvoji asi mobility budúcnosti,“ povedal v utorok na veľtrhu CIIE v Šanghaji podpredseda vlády pre investície a informatizáciu Richard Raši novinárom.
Pripomenul, že hoci Slovensko vlastný pavilón na importnom veľtrhu v Šanghaji nemá, prišla misia dvadsiatky inovatívnych slovenských firiem.
„Našou myšlienkou je priniesť sem a potom do Pekingu podnikateľov, ktorí si tu budú hľadať partnerov. Výsledkom toho môžu byť dve veci. Investície, ktoré prídu z Číny na Slovensko, alebo naopak prerazenie na čínsky trh,“ dodal Raši s tým, že práve medzinárodný importný veľtrh ponúka firmám z celého sveta možnosť dostať sa na čínsky trh.
Jeho organizácia súvisí aj s novou politikou čínskej strany, ktorá čoraz viac otvára svoj trh aj pre výrobcov spoza hraníc. „Čínsky trh je unikátne veľký a hlavne mimoriadne perspektívny,“ doplnil vicepremiér.
Z veľtrhu sa vicepremiér presunul na hospodárske fórum venované umelej inteligencii. Okrem neho sa na fóre zúčastnil štátny tajomník ministerstva hospodárstva Vojtech Ferencz aj štátny tajomník ministerstva zahraničných vecí Lukáš Parízek. Raši vo svojom otváracom príhovore vyzdvihol význam umelej inteligencie meniacej nielen súkromný, ale aj verejný sektor a celú spoločnosť.
Viac k témam: Peking, podpredseda vlády SR pre investície a informatizáciuZdroj: Webnoviny.sk – Slováci na veľtrhu v Šanghaji predstavili lietajúce auto aj potravinové doplnky © SITA Všetky práva vyhradené.
