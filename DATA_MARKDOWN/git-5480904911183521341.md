
# V Jihlavě padne rozsudek v kauze exšéfky ERÚ Aleny Vitáskové

Published at: **2019-11-01T01:01:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/v-jihlave-padne-rozsudek-v-kauze-exsefky-eru-aleny-vitaskove/1815812?utm_source=rss&utm_medium=feed)

Jihlava - Jihlavský okresní soud by měl dnes znovu rozhodnout v případu bývalé šéfky Energetického regulačního úřadu (ERÚ) Aleny Vitáskové. Podle obžaloby porušila povinnosti při správě cizího majetku a zneužila své pravomoci, když jmenovala místopředsedkyní úřadu bývalou nejvyšší státní zástupkyni Renátu Veseckou bez potřebné praxe. Loňský odsuzující verdikt letos zrušil odvolací soud v Brně a nařídil nové jednání, které začalo v srpnu.
Soud znovu vyslechl některé svědky a předvolal další. Vypovídala i Lenka Bradáčová jako představitelka Unie státních zástupců nebo ústavní soudce Tomáš Lichovník v pozici funkcionáře Soudcovské unie.
Jihlavský soud původně Vitáskovou potrestal podmíněným trestem dva roky s odkladem na 30 měsíců. Nevyhověl tak státnímu zástupci, který požadoval nepodmíněný trest 3,5 roku vězení. Stejný trest navrhuje státní zástupce Kamil Špelda i nyní.
Obhájce Vitáskové znovu požádal o zproštění obžaloby. Podle něj jednala v zájmu ERÚ, který potřeboval zkušeného právníka kvůli nárůstu právní agendy. Vitásková odmítla, že by pozici místopředsedkyně úřadu vytvořila účelově pro někdejší nejvyšší státní zástupkyni Veseckou.
Vitásková stála v čele energetického úřadu sídlícího v Jihlavě v letech 2011 až 2017. Vesecká byla místopředsedkyní od listopadu 2014 do června 2015.
