
# Штаб ООС назвав нову дату розведення сил у Петрівському

Published at: **2019-11-04T15:43:00+00:00**

Author: ****

Original: [DT.ua](https://dt.ua/UKRAINE/shtab-oos-nazvav-novu-datu-rozvedennya-sil-u-petrivskomu-328436_.html)

Розведення сил і засобів поблизу Петрівського Донецької області попередньо заплановано на п'ятницю, 8 листопада, о 12:00, повідомив на брифінгу в Краматорську командувач операцією Об'єднаних сил (ООС) Володимир Кравченко.
"Ми вже надали листа ОБСЄ, 7-го розпочинаємо, 8-го практично "розводимося". Якщо не буде порушення режиму тиші", - цитує Кравченка "Інтерфакс-Україна".
За словами голови української сторони Спільного центру з контролю і координації припинення вогню (СЦКК) Олександра Борщевського, якщо до 7 листопада на ділянці Богданівка-Петрівське не буде нових обстрілів, можна буде говорити про дотримання семиденного режиму "тиші" і початок процесу розведення.
У штабі планували почати розведення сьогодні, однак через обстріли бойовиків дату перенесли. Останній обстріл на ділянці розведення №3 спостерігачі Спеціальної моніторингової місії ОБСЄ зафіксували 30 жовтня. 
Нагадаємо, 1 листопада, біля Золотого на Луганщині закінчилося триденне розведення сил і засобів. Військовослужбовців ЗСУ почали відводити, попри відсутність семиденного режиму "тиші" та регулярні обстріли бойовиків. Влітку цього року відбулося розведення військ поблизу Станиці Луганської.
Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення саміту в "Нормандському форматі". При цьому гарантувати дзеркальне відведення окупаційних військ у Кремлі відмовилися.
Докладніше читайте в матеріалі Юрія Бутусова "Мале золоте, а ціна велика" у тижневику "Дзеркало тижня. Україна".
