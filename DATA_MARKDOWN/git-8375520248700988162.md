
# Пристайко про обмін полоненими: триває період підбору кандидатів

Published at: **2019-11-01T00:53:01+00:00**

Author: ****

Original: [ГЛАВКОМ](https://glavcom.ua/news/pristayko-pro-obmin-polonenimi-trivaje-period-pidboru-kandidativ-636861.html)

Міністр закордонних справ України Вадим Пристайко заявив, що процес нового обміну утримуваними особами знаходиться на етапі підбору кандидатів на обмін.
Про це він сказав в інтерв'ю ТСН.
«Це не період очікування, це період підбору відповідних кандидатів на обмін, вивчення їхніх справ і одночасна можливість звільнення», — зазначив міністр, додавши, що влада вважає за краще називати обмін «одночасним звільненням».
Порівнюючи з попереднім обміном, коли до Києва повернулися 35 політв'язнів і військовополонених, Пристайко назвав майбутнє звільнення «ще більш масштабним».
Відповідаючи на питання, коли відбудеться обмін — до або після зустрічі в нормандському форматі, Пристайко заявив: «Мені б хотілося, щоб він відбувся максимально швидко. Ми взагалі не прив’язуємося до нормандського саміту».
Нагадаємо, 29 жовтня Спецпредставник ОБСЄ в тристоронній контактній групі з врегулювання ситуації на сході України Мартін Сайдік заявив, що у рамках ТКГ йде дуже серйозна робота, готується великий обмін утримуваними.
7 вересня між Україною та Росією відбувся обмін у форматі 35 на 35. До України повернулися 11 незаконно засуджених у Росії співгромадян, а також 24 моряки, яких Росія захопила в районі Керченської протоки у листопаді 2018 року.
Адвокат звільнених із російського ув’язнення українських військових моряків Микола Полозов застерігає, що Росія може оголосити його підзахисних у розшук.
Як відомо, наразі на Донбасі незаконно позбавлені волі 245 людей. 
