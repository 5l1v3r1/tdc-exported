
# N. Venckienei pateikti įtarimai dėl keturių nusikaltimų, ji kaltės nepripažįsta

Published at: **2019-11-07T10:45:46+00:00**

Author: **BNS**

Original: [INFO Ekspresas](http://www.ekspresas.co.uk/naujienos/n-venckienei-pateikti-itarimai-del-keturiu-nusikaltimu-ji-kaltes-nepripazista-54310/)

Prokurorai pareiškė įtarimus buvusiai teisėjai ir parlamentarei Neringai Venckienei dėl teismo sprendimo nevykdymo ir kitų trijų nusikaltimų, ji įtarimų nepripažįsta, ketvirtadienį pranešė advokatė Sonata Žukauskienė.
„Jai pareikšti įtarimai dėl keturių straipsnių. (…) Ji visiškai nepripažįsta įtarimų“, – BNS sakė N. Venckienės gynėja.
Iš Jungtinių Valstijų pargabenta N. Venckienė įtariama dėl sudavimo į veidą Laimutei Stankūnaitei, pasipriešinimo policijos pareigūnui, teismo sprendimo nevykdymo ir trukdymo antstoliui.
Baudžiamasis kodeksas numato, kad griežčiausia bausmė už šiuos nusikaltimus yra treji metai laisvės atėmimo.
Pasak advokatės, buvusiai teisėjai ir Seimo narei taip pat įteiktas pranešimas apie prokuroro nutarimą nutraukti tyrimą dėl 35 kitų nusikalstamų veikų.
Tyrimą vykdantis prokuroras ketvirtadienį popiet kreipsis į teismą dėl N. Venckienės suėmimo, tačiau kol kas neįvardija prašomo termino.
S. Žukauskienė teigė, kad prašys skirti ginamajai rašytinį pasižadėjimą neišvykti.
„To visiškai užtektų“, – tvirtino gynėja.
Ji taip pat sakė, kad turint omenyje esamą situaciją N. Venckienė jaučiasi pakankamai gerai.
„Jos stiprybė mane stebina, nors, aišku, ji yra pavargusi“, – kalbėjo S. Žukauskienė.
Pasak jos, N. Venckienė sutiko duoti parodymus.
N. Venckienė trečiadienį vakare buvo pargabenta į Lietuvą ir yra laikoma Kauno tardymo izoliatoriuje.
Ji  iš šalies išvyko 2013 metais, o Čikagos kalėjime buvo laikoma nuo 2018 metų pradžios.
