
# Na BlizzCone predstavili Diablo IV: Hra bude temná a krvavá, pribudnú aj nové triedy a skilly

Published at: **2019-11-02T14:34:00+00:00**

Author: **Timea Krauszová**

Original: [REFRESHER](https://refresher.sk/76143-Na-BlizzCone-predstavili-Diablo-IV-Hra-bude-temna-a-krvava-pribudnu-aj-nove-triedy-a-skilly)


        Fanúšikovia si však ešte budú musieť počkať. Zatiaľ sa môžu pokochať úžasným trailerom.
      
Ako sme už avizovali, BlizzCon v Anaheime príjemne prekvapil hneď v prvý deň, keď predstavil úchvatný cinematic trailer k Diablo IV. Urobil tak napriek tomu, že pred rokom fanúšikov varoval, aby v také niečo nedúfali. Poteší ťa informácia o novom engine, hru vyvíjajú pre PC, PS4, Xbox One. Nanešťastie, ešte si na ňu počkáš. Presný dátum vydania zatiaľ známy nie je.
Diablo IV sa odohráva niekoľko rokov po udalostiach z trojky. Ide o temnejšiu hru, ktorá sa vracia ku koreňom. Naďalej pôjde o krvavú hru plnú kultov, ktorá sa v mnohom inšpirovala predošlými dielmi, z dvojky si napríklad prevzala talentové stromy a runy. Ústredným nepriateľom bude Lilith, o ktorej sme už počuli predtým. Priviedli ju zlodeji a prví nephalem.
V centre diania bude Sanctuary, kde budú hráči bojovať, obchodovať a objavovať príbeh. Bude tu tiež priestor na duely v PvP zónach. Okrem iného predstavil Blizzard aj tri novučičké triedy: Barbar, Čarodejnica a Druid. V čom sa tieto triedy líšia?
