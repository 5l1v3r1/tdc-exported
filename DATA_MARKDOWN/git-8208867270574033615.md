
# Addio a Remo Bodei, il filosofo delle passioni

Published at: **2019-11-07T22:08:00+00:00**

Author: ****

Original: [Repubblica.it](https://www.repubblica.it/robinson/2019/11/07/news/addio_a_remo_bodei_il_filosofo_delle_passioni-240536663/)

Filosofo del dialogo, delle passioni e della ragione, analizzava il passato per comprendere il presente. Remo Bodei, scomparso a 81 anni, è stato uno dei grandi maestri della scuola italiana, capace di conquistare la Normale di Pisa e le Università del mondo, da Cambridge a Los Angeles, da New York ad Heidelberg. Cresciuto frequentando le lezioni di Bloch, ha seguito il pensiero teoretico, ha studiato Spinoza e Gadamer e approfondito la filosofia tedesca, curando anche le opere italiane di Hegel e Adorno.Pensatore capace di lucide analisi politiche e sociali, che aveva già anticipato il declino degli intellettuali (“non servono più”) e il ritorno della realtà con cui fare, anche filosoficamente, i conti (“la crisi ci ha restituito il contatto con gli spigoli”), amava lo studio e sapeva trasmettere passione e curiosità agli studenti. La sua lezione più bella è la sua idea di filosofia: “Una forma di igiene mentale, un aiuto a orientarsi nel mondo”. Tra i suoi libri “Geometria delle passioni” (Feltrinelli), “Limite” (Il Mulino), “Le forme del bello” (Il Mulino).
