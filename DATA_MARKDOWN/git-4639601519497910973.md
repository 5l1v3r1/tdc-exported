
# Πρώτη κατοικία : Ποιες βελτιώσεις έρχονται – Τι αλλάζει

Published at: **2019-11-06T07:17:29+00:00**

Author: **Σιωμόπουλος Ντίνος**

Original: [Το Βήμα Online](https://www.tovima.gr/2019/11/06/finance/proti-katoikia-poies-veltioseis-erxontai-ti-allazei/)

Μία σειρά νομοθετικών και άλλων πρωτοβουλιών για τη βελτίωση του πλαισίου προστασίας της πρώτης κατοικίας  για τα ευάλωτα νοικοκυριά, που έχουν οικονομική αδυναμία, έχει δρομολογήσει το Υπουργείο Οικονομικών σε συνεργασία με την Ειδική Γραμματεία Διαχείρισης Ιδιωτικού Χρέους ώστε να τεθούν άμεσα σε ισχύ.
Σύμφωνα με τον Υπουργό Οικονομικών κ. Χρήστο Σταϊκούρα, σήμερα Τετάρτη ξεκινάει η συζήτηση στη Βουλή σχεδίου νόμου το οποίο περιλαμβάνει σειρά βελτιώσεων στο υπάρχον θεσμικό πλαίσιο προστασίας της 1ης κατοικίας, μετά από ενδελεχή μελέτη στην πράξη των προβλημάτων που παρατηρήθηκαν στην εφαρμογή του, με σκοπό την διευκόλυνση των οφειλετών, έτσι ώστε περισσότεροι δικαιούχοι να μπορούν να ενταχτούν στις προστατευτικές πρόνοιες του νόμου. Οι αλλαγές αφορούν τόσο σε νέες αιτήσεις που θα υποβληθούν όσο και σε αιτήσεις που έχουν ήδη υποβληθεί, αλλά δεν έχουν ακόμη ολοκληρωθεί.

        Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου
      
Αναλυτικότερα:
Σημειώνεται επίσης ότι σύμφωνα με το Νόμο 4605/2019, αφότου ολοκληρωθεί η διαδικασία ρύθμισης του στεγαστικού δανείου μέσω της ηλεκτρονικής πλατφόρμας, ο πολίτης μπορεί στη συνέχεια να υποβάλλει αίτηση στο δικαστήριο, με σκοπό τη ρύθμιση και των υπολοίπων οφειλών του (π.χ. λοιπά δάνεια χωρίς υποθήκη στην 1η κατοικία, ληξιπρόθεσμες οφειλές προς το δημόσιο και τα ασφαλιστικά ταμεία, οφειλές προς ΔΕΚΟ κλπ). Συνεπώς η συνεργασία με δικηγόρο καθίσταται στην πλειονότητα των περιπτώσεων αναγκαστική.
Παράλληλα, σύμφωνα με τον κ.  Σταϊκούρα, το Υπουργείο Οικονομικών θα προωθήσει άμεσα πρόσθετες βελτιώσεις, που θα αποσκοπούν στην κατάργηση των απαιτούμενων δικαιολογητικών, ώστε να καταστεί η διαδικασία ευκολότερη και ταχύτερη για τους πολίτες. Η αρχή έγινε στις 29 Αυγούστου, όπου υπεγράφη η Κοινή Υπουργική Απόφαση (ΦΕΚ 3331/Β/29-8-2019) των Υπουργών Οικονομικών, Ανάπτυξης και Επενδύσεων και Εργασίας και Κοινωνικών Υποθέσεων, με την οποία καταργήθηκε το πιστοποιητικό βαρών, που αποτελούσε σημαντικό εμπόδιο στην υποβολή αιτήσεων από τους πολίτες.
Ο κ. Σταϊκούρας επισημαίνει, τέλος, ότι το Υπουργείο Οικονομικών, με όλες αυτές τις πρωτοβουλίες, σε συνδυασμό με την υλοποίηση πολιτικών μείωσης της φορολογικής επιβάρυνσης και ενίσχυσης του διαθέσιμου εισοδήματος νοικοκυριών και επιχειρήσεων, επιχειρεί να διευκολύνει τους πολίτες, εξαιρώντας τους στρατηγικούς κακοπληρωτές, να αντιμετωπίσουν το υψηλό ιδιωτικό χρέος που συσσωρεύτηκε τα τελευταία χρόνια.

        Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού
      
