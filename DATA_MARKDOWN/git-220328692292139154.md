
# Иван Портних: Очаквайте само работа

Published at: **2019-11-03T22:54:30+00:00**

Author: **Редактори**

Original: [Стандарт Новини](https://standartnews.com/blgariya-mestni-izbori-2019/ivan-portnikh-ochakvayte-samo-rabota-405800.html)

"Имаме ясни проекти, ясна програма и продължаваме с развитието на града. От мен може да очаквате само работа. Това е един кредит на доверие, който приемам с огромна отговорност", заяви Иван Портних, който излиза от балотажа за кметския стол във Варна като победител.
Кандидатът на ГЕРБ се изправи срещу Костадин Костадинов от „Възраждане” във втория тур на изборите за местна власт. Според резултатите от 100% от извадката от паралелното преброяване на "Тренд" Портних е избран за кмет на морската ни столица с 62,2% от вота. Съперникът му е с 34,6%.
"Убеден съм, че проектите, които имаме за динамичното развитие на града, ще бъдат подкрепени от достатъчен брой общински съветници, които милеят за доброто на града. Вярвам, че получихме доверието на базата на това, което успяхме да постигнем и да покажем, че Варна излезе от аварийната лента и уверено вече се движи по високоскоростната лента", каза след преизбирането си Портних.
По-рано през деня пред БНТ кандидатът на партия "Възраждане" за кмет на Варна Костадин Костадинов отбеляза като основна черта на избора днес ниската активност в морския град:
"За съжаление, това, в което не успяхме да убедим всички ние, които се занимаваме с избори, е, че от изборите нещо зависи. Вие видяхте, че изборната активност е доста ниска и даже бих казал срамно ниска, което задава въпроса - в крайна сметка защо правим избори. Може би хората просто не се вълнуват от това кой ще ги управлява, кой ще харчи парите им, как и по какъв начин ще се харчат, дали ще се крадат, дали ще има корупция, няма ли да има корупция".
По данни от щабовете в общините Провадия и Бяла печелят кандидатите на ГЕРБ Жоро Илчев и Теньо Ненов.
По-рано председателят на ОИК Велин Жеков съобщи, че най-висока е избирателната активност в община Ветрино - 63,89%. Има 10 сигнала за нарушения и от двата щаба на кандидатите за кметове във Варна. След проверка е установено, че те не са съществени.
