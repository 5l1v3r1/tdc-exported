
# Hradecký kraj vyplatil za škody po vlcích třikrát víc než loni

Published at: **2019-11-05T10:30:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/hradecky-kraj-vyplatil-za-skody-po-vlcich-trikrat-vic-nez-loni/1817342?utm_source=rss&utm_medium=feed)

Hradec Králové - Královéhradecký kraj vyplatil letos chovatelům hospodářských zvířat na náhradách škod způsobených vlky 1,85 milionu korun. Je to třikrát více než loni. Za celý loňský rok hradecký kraj vyplatil na náhradách 522.000 korun. Škody po vlcích chovatelům kompenzuje od roku 2016, sdělili dnes ČTK zástupci hejtmanství. V posledních dvou letech se přitom počet ztrát v hradeckém kraji drží přibližně na stejné úrovni. Letos kraj vyřídil 27 žádostí.
"Chovatelé se naučili o peníze žádat, stáda mají také lépe zabezpečená. Zároveň je více chovatelů, kteří splňují podmínky pro to, aby náhradu dostali," řekl ČTK Jiří Klemt z kanceláře hejtmana.
Nejvíce útoků je hlášených z Broumovska a Trutnovska. Jeden z posledních útoků vlků na Broumovsku je ze 17. října. Ve Vernéřovicích vlci usmrtili čtyři ovce a další zranili.
Zoolog Správy CHKO Broumovsko Petr Kafka odhadl letošní počet napadených hospodářských zvířat na 100, tedy srovnatelný počet jako loni. "Vyšší vyplacená částka je způsobena také tím, že se proplácí zřejmě důsledněji a že letos je více napadených telat, která jsou dražší než ovce. Také je tam započítáno hodně ovcí s mléčnou produkcí, sazba je u nich vyšší," řekl ČTK Kafka.
Podle starosty Vernéřovic Tomáše Havrlanta výše vyplacených náhrad souvisí také s "politikou státu", která má vést ke snížení odporu chovatelů proti vlkům. "Než jsme se do toho vložili, tak se v podstatě platila jen cena masa. Teď jsou náhrady více odpovídají skutečným škodám," řekl ČTK Havrlant. Patří k nespokojeným farmářům z Broumovska, kteří zažalovali stát. U českých soudů se domáhají toho, aby ministerstvo životního prostředí připravilo návrh změny zákona o ochraně přírody a krajiny tak, aby mohl být počet vlků snížen. U nižších soudních instancí neuspěli.
Krajský úřad Královéhradeckého kraje letos eviduje kromě 27 vypořádaných žádostí dalších deset žádostí o náhradu škody za více než 320.000 korun. "V letošním roce tak za náhradu škod vyplatíme více než dva miliony korun," uvedl radní pro oblast životního prostředí a zemědělství Karel Klíma (KDU-ČSL).
První smečka v hradeckém kraji po 250 letech byla zaznamenána roce 2015 u Adršpachu v západní části Broumovska, o rok později bylo potvrzeno rozmnožování. Od té doby každoročně v regionu vlci vyvádějí mladé s tím rozdílem, že jádrová oblast smečky se postupně přesunula více na západ do Vraních hor na Trutnovsku, která na Broumovsko navazuje. V létě zaznamenala fotopast ve Vraních horách dvě letošní vlčata. Teritorium smečky, která čítá podle odhadů pět až sedm vlků, se táhne od Teplic nad Metují v západní části Broumovska až po východ Krkonoš.
V širší oblasti česko-polského pohraničí mezi Orlickými horami a Krkonošemi žije ale ještě jedna vlčí smečka, ta má jádrovou část teritoria v Národním parku Góry Stolowe v Polsku. Její členové jsou pozorováni nejčastěji v okolí Broumovských stěn. I tato smečka letos vyvedla vlčata. V severním pohraničí Královéhradeckého kraje a na přilehlém území Polska tak žije podle odhadů ve dvou smečkách okolo 15 vlků.
*údaje za rok 2019 nejsou konečné
