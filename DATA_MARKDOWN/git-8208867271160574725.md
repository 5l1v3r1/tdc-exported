
# Xiaomi scatta in grande, ecco la pentacamera da 108 MP

Published at: **2019-11-06T14:01:00+00:00**

Author: **SIMONE COSIMI**

Original: [Repubblica.it](https://www.repubblica.it/tecnologia/prodotti/2019/11/06/news/xiaomi_scatta_in_grande_ecco_la_pentacamera_da_108_mp-240388579/)

MADRID – Piatto ricco, ricchissimo per i cinesi di Xiaomi. Che continuano il forcing a suon di nuovi modelli, uno più intrigante dell’altro, lanciati o portati anche sui mercati europeo e italiano a stretto giro (come il Redmi Note 8) tentando la conquista della preziosa fascia media. Quella dei telefoni fra i 200 e i 500 euro nella quale si gioca gran parte della partita nello stagnante mercato degli smartphone. Il gruppo fondato e guidato da Lei Jun, che in dieci mesi ha distribuito un milione di pezzi solo nel nostro mercato a un anno dallo sbarco ufficiale, è diventato in neanche un decennio uno dei nuovi colossi del tech di consumo e stavolta va all’attacco anche del mondo premium con il nuovo top di gamma Mi Note 10. Il primo dispositivo con cinque fotocamere e che supera un tetto psicologico: quello dei 100 MP per un sensore, in questo caso quello principale sviluppato con Samsung, che tocca per la precisione 108 MP con stabilizzazione ottica, apertura f/1.69 e la qualità più elevata del mercato, 12032 x 9024. Per capirci, ci si possono fare anche foto utili a stampare un cartellone pubblicitario alto quattro metri. 
