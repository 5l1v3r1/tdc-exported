
# Parašai sudėti: Justės Jocytės ateitis patikėta Parkerio valdomai akademijai

Published at: **2019-11-07T15:50:00+00:00**

Author: **https://www.facebook.com/LMalinauskas**

Original: [basketnews.lt](https://www.basketnews.lt/news-133683-parasai-sudeti-justes-jocytes-ateitis-patiketa-parkerio-valdomai-akademijai.html)

Nuotr.: instagram.com/_tonyparker09/
Nuotr. instagram.com/_tonyparker09/
Lietuvos moterų krepšinio žvaigždutė Justė Jocytė išsprendė tolimesnės karjeros klausimą. Tinklalapio „BasketNews.lt“ žiniomis, 13-metė lietuvė susiejo ateitį su Prancūzijos legendos Tony Parkerio valdoma ASVEL krepšinio akademija.
Abi pusės sutarė dėl trejų metų bendradarbiavimo, kuris prasidės jau nuo gruodžio pradžios, su galimybe jį pratęsti ilgesniam laikui.  
Asmeniniu Parkerio kvietimu Jocytė spalio pradžioje lankėsi Vilerbane, kur kartu su ASVEL prezidento pareigas einančiu buvusiu krepšininku apžvelgė krepšinio akademiją ir turėjo progą prasitreniruoti su moterų komanda.
Pirmaisiais metais mergaitė tobulėjimą tęs jaunimo komandoje, o vėliau, atsižvelgiant į jos pasirengimą kilti aukštyn, bus vertinamos galimybės jungtis prie Vilerbano ASVEL moterų klubo.
ASVEL komanda praėjusį sezoną iškovojo istorinį Prancūzijos lygos čempionių titulą, o Europos taurėje nužygiavo iki ketvirtfinalio etapo. Šiemet Vilerbano ekipa kovoja moterų Eurolygoje.
Jocytė šį sezoną pradėjo Klaipėdos „Neptūno“ komandoje, su kuria galingai debiutavo Moterų lygoje.
Pirmose rungtynėse ji per 31 minutę įmetė 21 tašką, atkovojo 5 ir perėmė 3 kamuolius, atliko 5 rezultatyvius perdavimus, išprovokavo 4 pražangas ir užfiksavo 30 naudingumo balų.
Vlado Knašiaus krepšinio mokyklos auklėtinė 2018-2019 m. sezone Moksleivių krepšinio lygoje (MKL) rinko įspūdingą statistiką. U14 čempionate jos vidurkiai siekė 30 taškų, 14,1 atkovoto ir 3,6 perimto kamuolio, 3,4 rezultatyvaus perdavimo ir 41,4 naudingumo balo.
U16 pirmenybėse Jocytė vidutiniškai fiksavo po trigubą dublį: 21,6 taško, 14,5 atkovoto kamuolio, 10,1 rezultatyvaus perdavimo ir 42,8 naudingumo balo.

        Jocytės debiutas Moterų lygoje:
      
