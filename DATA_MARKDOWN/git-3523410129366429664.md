
# 
        آغاز کنسرت‌های رایگان با سه خواننده/ طرح هنر برای همه ادامه دارد
      

Published at: **2019-11-04T10:06:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637980/%D8%A2%D8%BA%D8%A7%D8%B2-%DA%A9%D9%86%D8%B3%D8%B1%D8%AA%E2%80%8C%D9%87%D8%A7%DB%8C-%D8%B1%D8%A7%DB%8C%DA%AF%D8%A7%D9%86-%D8%A8%D8%A7-%D8%B3%D9%87-%D8%AE%D9%88%D8%A7%D9%86%D9%86%D8%AF%D9%87-%D8%B7%D8%B1%D8%AD-%D9%87%D9%86%D8%B1-%D8%A8%D8%B1%D8%A7%DB%8C-%D9%87%D9%85%D9%87-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF)

به گزارش بولتن نیوز، نوروز ۹۸ بود که محمد معتمدی با طرح «هنر برای همه» حرکتی نوین را در موسیقی ایران رقم زد. او سال ۹۷ اعلام کرد که می‌خواهد طرحی با نام «هنر برای همه» را اجرا کند و این کار را در عید ۹۸ انجام داد. طرحی که طی آن خوانندگان در سالن‌های بدون استفاده تهران، حداقل یک بار در سال کنسرت برگزار می‌کردند. به این ترتیب، کسانی که به دلیل مشکلات مالی نمی‌توانستند، به سالن اجرای کنسرت بیایند، با این برنامه می‌توانستند خوانندگان محبوبشان را ببینند و آثارشان را بشنوند.
البته این طرح از سوی خوانندگان و تهیه کنندگان موسیقی حمایت نشد. بسیاری از خوانندگان و تهیه کنندگان موسیقی حاضر نشدند، از اجرا در سالن‌های بزرگ و کسب درآمد بگذرند و برای طبقات متوسط و ضعیف کنسرت برگزار کنند! ناگفته نماند که خوانندگانی مانند ماکان بند و شهرام شکوهی در چند کنسرت از دستمزد خود صرف نظر کردند و کنسرت‌های ارزان برگزار کردند. برخلاف بسیاری از خوانندگان معتمدی چند کنسرت ارزان هم در سالن میلاد نمایشگاه بین المللی و همچنین کنسرت خیابانی در بوستان آب و آتش برگزار کرد.
در همین رابطه، حسین عالم بخش مدیر پردیس تئاتر تهران اعلام کرد این طرح به زودی ادامه پیدا خواهد کرد. او گفت: «متاسفانه نتوانستیم تا پیش از محرم و صفر ۹۸ در پردیس تئاتر تهران کنسرت برگزار کنیم، اما با چند خواننده مذاکراتی در این زمینه داشته ایم. به زودی کنسرت‌های متعدد را با حدود سه خواننده برگزار خواهیم کرد. این کنسرت‌ها در ادامه طرح «هنر برای همه» خواهد بود.»
بنابراین باید منتظر باشیم و ببینیم این کنسرت‌ها چه زمانی برگزار خواهند شد و کدام خوانندگان در پردیس تئاتر تهران به روی صحنه می‌روند.
