
# Башар Асад: Доналд Тръмп е най-добрият президент в историята на САЩ

Published at: **2019-11-01T10:37:00+00:00**

Author: ****

Original: [Plovdiv24.bg](https://www.plovdiv24.bg/novini/mejdunarodni/Bashar-Asad-Donald-Trump-e-nai-dobriyat-prezident-v-istoriyata-na-SASht-910331)

Сирийският президент Башар Ал Асад заяви, че Доналд Тръмп е "най-добрият президент на САЩ  досега", съобщават израелски медии.
В интервю, излъчено по сирийската телевизия Асад обясни: "Той не е добър президент заради политиката си, а защото е най-прозрачният. Различни американски президенти направиха политически грешки и престъпления и получиха Нобелова награда за това". 
"Тръмп казва: искаме петрол, искаме да се отървем от определен човек, искаме да предоставим услуга в замяна на пари и това е истината. Това е политиката на САЩ. Какво е по-добре от прозрачност на врага", допълва той.
Асад обсъди и американската операция, довела до елиминирането на лидера на "Ислямска държава" Абу Бакр ал Багдади, като каза: "Нямахме нищо общо с елиминацията. Няма комуникация между нас и американските служители. Освен това ние не можем да кажем дали той наистина е елиминиран или не."
"Що се отнася до премахването на Ал Багдади, политиката на САЩ не се различава от обичайното в Холивуд - всичко се основава на въображението", заяви сирийският президент.
По отношение на боевете в Северна Сирия, сирийският президент заяви, че крайната му цел е да си върне всички контролирани от кюрдите райони в североизточна Сирия след внезапното изтегляне от САЩ, но добави, че това ще се случва постепенно.
Споразумението за прекратяване на огъня между Турция и Русия, насочено към изтласкване на кюрдските милиции на дълбочина 30 километра от турската граница, е стъпка, която ще помогне на Дамаск да постигне целта си, обяснява Асад и допълва, че "тези области ще се върнат в нашия контрол".
