
# На адмінкордоні з Кримом окупанти схопили українця і кинули за ґрати

Published at: **2019-11-01T09:19:05+00:00**

Author: ****

Original: [Українська правда](https://www.pravda.com.ua/news/2019/11/1/7230709/)

Співробітники прикордонного управління російської ФСБ, які незаконно перебувають в анексованому Криму, затримали на в'їзді на півострів громадянина України.
Джерело: Крим.Реалії
Деталі: Українця затримали на пункті пропуску в Армянську при перетині адмінкордону Криму з Херсонською областю.
Як стверджують окупанти, затриманий нібито "намагався потрапити в Крим під іншим прізвищем".
"Чоловік навмисне змінив свої установчі дані, звернувшись для цього до міграційної служби України та оформивши новий паспорт", – цитують ФСБ кримські і російські ЗМІ.
Окупанти також зазначили, що "в'їзд українцеві в Росію заборонений до вересня 2020 року УФМС у Санкт-Петербурзі і Ленінградській області".
Повідомляється, що стосовно затриманого порушено кримінальну справу, а також обрано запобіжний захід у вигляді взяття під варту на два місяці.
Як повідомила прессекретар прокуратури АРК Катерина Діденко, слідчими зареєструвано кримінальне провадження за фактом незаконного затримання та позбавлення волі громадянина України, за ч. 2 ст. 146 КК України (незаконне позбавлення волі або викрадення людини). Санкція статті передбачає покарання у виді обмеження волі на строк до п'яти років або позбавлення волі на той самий строк.
Пряма мова: "Так званий "суд" в Криму арештував на два місяці жителя Закарпатської області, який намагався перетнути адмінмежу Херсонської області з тимчасово окупованим півостровом. У чоловіка начебто була заборона в’їзду до Російської Федерації до 2020 року, проте, країна – агресор не може забороняти громадянам України вільно пересуватися територією нашої держави".
