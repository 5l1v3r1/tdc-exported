
# هلند دومین کشور عضو شنگن است که قوانین جدید درخواست ویزا را اجرایی می کند

Published at: **2019-11-04T12:41:36+00:00**

Author: **یورونیوز **

Original: [euronews](https://farsi.euronews.com/2019/11/04/netherlands-will-be-second-country-put-the-new-schengen-visa-application-on-the-execution)

افرادی که از تاریخ اول فوریه سال آینده میلادی برای ویزای شنگن از طریق سفارتخانه و کنسولگری های هلند در سراسردنیا اقدام می کنند، باید روند جدید درخواست ویزای شنگن را بگذرانند.
هلند به دومین کشور عضو منطقه شن گن تبدیل می شود که قوانین جدید درخواست این ویزا را در دستورکار قرار داده است. اولین کشور اروپایی عضو منطقه شنگن سوئیسی بود که البته عضویتی در اتحادیه اروپا ندارد.
تارنمای اداره مهاجرت هلند در اطلاعیه ای تاکید کرده است که از اول فوریه سال آینده میلادی درخواست ویزای شنگن برطبق قوانین مورد تصویب اروپایی در این کشور لازم الاجرا خواهد شد.
یکی از مهم ترین تغییرات در روند کسب ویزای شنگن، زمان شروع اقدام به درخواست نسبت به زمان مسافرت است.
طبق قوانین جدید مسافران و گردشگران تنها می توانند شش ماه پیش از آغاز سفر خود برای ویزای شنگن قدام کنند. در حال حاضر این محدوده تاریخی سه ماهه است. امری که البته کما فی السابق استثنابردار است و مسئولان کنسولگری در موارد اضطراری می‌توانند ویزا را در زمانی کمتر از ۱۵ روز کاری آتی صادر کنند.
ماه ژوئن گذشته شورای اروپایی قوانین جدید صدور ویزای شن گن را برای ویزای توریستی و تجارتی تاییدکرد. شورای اروپایی دلیل افزایش مبالغ درخواست ویزا را هزینه های جدید برای مبارزه با مهاجرت های غیرقانونی عنوان کرده است.
هر ساله میلیون‌ها نفر به حوزه شنگن یا همان محدوده ارضی اتحادیه اروپا سفر می‌کنند و دغدغه های امنیتی مهم ترین نگرانی کشورهای عضو این پیمان در تبیین قوانین جدید درخواست ویزای گردشگری و تجاری بوده است.
