
# Emmanuel Macron consideră că NATO este în „moarte cerebrală”

Published at: **2019-11-07T00:00:00+00:00**

Author: **Jurnal.md**

Original: [Jurnal.md](http://jurnal.md/ro/news/34a04b896297d851/emmanuel-macron-considera-ca-nato-este-in-moarte-cerebrala.html?utm_source=RSS&utm_medium=RSS&utm_campaign=RSS)


        Preşedintele francez Emmanuel Macron susţine că "suntem pe punctul de a asista la moartea cerebrală a NATO", explicându-şi opinia prin dezangajarea SUA şi comportamentul Turciei, stat membru al Alianţei Nord-Atlantice, relatează AFP și Agerpres.
      
Declaraţia a fost făcută pentru săptămânalul The Economist, în ediţia apărută joi.
"Trebuie clarificat acum care sunt obiectivele strategice ale NATO", a afirmat şeful statului francez, pledând din nou pentru consolidarea unei Europe a apărării, în contextul în care viitorul summit al Alianţei Nord-Atlantice va avea loc la Londra la începutul lunii decembrie.
"Nu există nicio coordonare a deciziei strategice a SUA cu partenerii din NATO şi asistăm la o agresiune desfăşurată de un alt partener din NATO, Turcia, într-o zonă unde sunt în joc interesele noastre, fără coordonare", a subliniat el.
"Ceea ce se întâmplă este o problemă enormă pentru NATO", a mai spus el.
În aceste condiţii, şeful statului francez se întreabă în special asupra viitorului Articolului 5 al Tratatului, care prevede o solidaritate militară între membrii Alianţei dacă vreunul dintre ei este atacat.
"Ce va însemna Articolul 5 mâine? Dacă regimul lui Bashar al-Assad decide să răspundă Turciei, asta înseamnă că noi ne vom implica? Este o reală întrebare", a spus Macron.
"Ne-am angajat pentru a lupta împotriva DAESH (acronimul arab al organizaţiei Statul Islamic - n.r.). Paradoxul e că decizia americană şi ofensiva turcă în cele două cazuri au acelaşi rezultat: sacrificarea partenerilor noştri pe teren care s-au luptat împotriva DAESH, Forţele Democrate Kurde (FDS)", a adăugat el.
FDS, dominate de combatanţi kurzi, au fost sprijinite de o coaliţie internaţională condusă de SUA pentru a combate Statul Islamic, înainte de retragerea recentă a SUA din Siria.
În opinia preşedintelui francez, acest lucru face ca, pe de o parte, "Europa apărării să fie esenţială - o Europă care trebuie să se doteze cu o autonomie strategică şi în privinţa capacităţilor pe plan militar" şi, de de altă parte, să fie nevoie "de redeschiderea dialogului strategic cu Rusia, fără naivitate, lucru care va lua timp".
"Preşedintele Trump ridică chestiunea unui NATO ca proiect comercial, şi respect mult asta. În opinia sa, este un proiect unde SUA asigură o formă de umbrelă geopolitică, însă în contrapartidă trebuie să existe o exclusivitate comercială, este un motiv pentru achiziţii de la SUA. Franţa nu a semnat pentru asta", a avertizat el.
