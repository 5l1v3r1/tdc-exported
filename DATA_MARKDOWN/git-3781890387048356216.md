
# ดอกไม้ไฟระเบิด'คารถพ่วงฉีกร่างสาวดับเจ็บอีกเพียบ

Published at: **2019-11-05T00:16:00+00:00**

Author: ****

Original: [เดลินิวส์](https://www.dailynews.co.th/regional/740026)


        สาวเคราะห์ร้ายโดนดอกไม้ไฟระเบิดเผาร่างดำเป็นตอตะโก ดับคาศูนย์ขนส่งย่านพุทธมณฑลสาย 4 เจ็บอีกนับสิบ ต้นเหตุรถพ่วงส่งสินค้า ตร.เร่งหาสาเหตุ
      
เมื่อกลางดึกวันที่ 5 พ.ย. ร.ต.อ.จารึก ปฐมพงษ์ รองสว(สอบสวน) สภ.โพธิ์แก้ว อ.สามพราน จ.นครปฐม รับแจ้งมีเหตุเพลิงไหม้รถบรรทุกพ่วงที่กำลังขึ้นสินค้า อยู่ภายในศูนย์ขนส่งพุทธมณฑลสาย 4 หมู่ 6 ต.กระทุ่มล้ม อ.สามพราน มีผู้เสียชีวิตและได้รับบาดเจ็บจำนวนมาก หลังรับแจ้งจึงรุดไปตรวจสอบ พร้อมรถดับเพลิงจากในพื้นที่นครปฐม สมุทรสาคร กรุงเทพ และเจ้าหน้าที่มูลนิธิร่วมกตัญญู ที่เกิดเหตุเป็นอาคารชั้นเดียว หันหน้าเข้าหากัน ข้างละกว่า 20 คูหา โดยมีผู้ประกอบการรับจ้างขนส่งสินค้า มาเช่าอยู่รวมกันประมาณ 30 บริษัท มีแสงเพลิงลุกโหมอย่างรุนแรง และลุกลามไปห้องข้างเคียงอีก 6 คูหา เจ้าหน้าที่ต้องระดมฉีดน้ำนานกว่า 1 ชั่วโมง จึงสามารถควบคุมเพลิงไว้ได้  พบศพน.ส.กรณิการ์ ตราครบุรี อายุ 34 ปี อยู่บ้านเลขที่ 19 / 11 หมู่ 3 ต.กระทุ่มล้ม อ.สามพราน จ.นครปฐมถูกไฟเผาคลอก ขาข้างขวาขาด กระเด็นไปไกลกว่า 10 เมตร และยังมีผู้ได้รับบาดเจ็บ ส่วนใหญ่ถูกไฟเผาตามร่างกาย รวม 10 คน ทางเจ้าหน้าที่รีบนำส่งรพ.วิชัยเวช, รพ.มหาชัย 2 และรพ.สามพราน
จากการสอบสวนผู้เห็นเหตุการณ์ ให้การว่า ต้นเพลิงอยู่ลูกพ่วงรถบรรทุก ทะเบียน 70 – 2878 พะเยา ของบริษัทขนส่ง ทรัพย์มงคล เชียงใหม่ ซึ่งจอดขึ้นสินค้าอยู่หน้าห้องที่ 2 จู่ๆ ก็มีแสงเพลิงลุกขึ้นมาจากท้ายรถ ก่อนจะมีเสียงระเบิดดังสนั่น 3 ครั้ง และดังเล็กน้อยต่อเนื่องอีกกว่า 10 นาที ด้าน นายนรินทร์ งามกระโทก อายุ 35 ปี สามีผู้เสียชีวิต ให้การว่า ตนกับภรรยา ยืนอยู่หน้ารถปิกอัพส่วนตัว ห่างจากที่เกิดเหตุ 2 คูหา เห็นเพลิงเริ่มรุกไหม้ ตนก็เดินเข้าไปในสำนักงาน จะเอากุญแจมาขยับรถ ก็ได้ยินเสียงระเบิด เหมือนปะทัด ควันฟุ้งเต็ม ตนก็พยายามหาภรรยา มาพบอีกทีก็เสียชีวิตไปแล้ว    พ.ต.อ.ชัยรินทร์ แก้วสุวรรณ ผกก.สภ.โพธิ์แก้ว เปิดเผยว่า ขณะนี้อยู่ระหว่างตรวจสอบที่เกิดเหตุ โดยเฉพาะรถคันที่เกิดเหตุ มีอะไรที่ทำให้เกิดระเบิด สิ่งที่ระเบิดมาจากไหน ขณะนี้พบเศษสิ่งของที่ระเบิดออกมาจากรถ มีทั้งพลุและปะทัด อาจจะเพราะความร้อน หรืออาจจะมีใครสูบบุหรี่ใกล้วัตถุอันตรายดังกล่าว ซึ่งจะได้ประสานเจ้าหน้าที่วิทยาการเข้ามาเก็บรายละเอียดที่เกิดเหตุทั้งหมดเพื่อดำเนินการตามกฎหมายต่อไป.
