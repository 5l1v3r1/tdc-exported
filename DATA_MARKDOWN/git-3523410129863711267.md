
# 
        بدهی خارجی 15 میلیارد دلاری ازبکستان تا سال 2020
      

Published at: **2019-11-04T14:50:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638108/%D8%A8%D8%AF%D9%87%DB%8C-%D8%AE%D8%A7%D8%B1%D8%AC%DB%8C-15-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%A7%D8%B2%D8%A8%DA%A9%D8%B3%D8%AA%D8%A7%D9%86-%D8%AA%D8%A7-%D8%B3%D8%A7%D9%84-2020)

به گزارش بولتن نیوز، مقامات وزارت دارایی ازبکستان با انتشار گزارشی اعلام کردند بدهی این کشور به دولت چین در آغاز سال 2020 میلادی به 3 میلیارد و 600 هزار دلار می‌رسد.
از ماه ژانویه سال 2015 میلادی تا ژانویه سال 2019 میلادی بدهی دولتی ازبکستان به چین به طور مستمر با رشد 200 تا 300 میلیون دلار در سال از یک میلیارد و 55 میلیون دلار به یک میلیارد و 964 میلیون دلار افزایش یافته است.
رشد بدهی ازبکستان تا آغاز سال 2020 میلادی در 12 ماه در سطح یک میلیارد و 42 میلیون دلار قرار می‌گیرد.
چین یکی از بزرگ ترین سرمایه گذاران به اقتصاد ازبکستان است.
در سال 2018 میلادی مبادلات بازرگانی بین 2 کشور در سطح 6 میلیارد و 400 میلیون دلار قرار گرفت و در ماه آگوست سال 2019 میلادی ازبکستان و چین بنیاد مشترک سرمایه گذاری با سرمایه اولیه معادل یک میلیارد دلار را ایجاد کردند.
دومین وام‌دهنده بزرگ ژاپن است و بر اساس آمار، تا اول ژانویه سال 2019 میلادی ازبکستان به این کشور یک میلیارد و 490 میلیون دلار بدهکار بوده که تا اوایل سال 2020 میلادی تا یک میلیارد و 831 میلیون دلار افزایش می‌یابد.
در مقام سوم فرانسه قرار دارد که بدهی ازبکستان از آن 21 برابر به عبارت دیگر از 27 میلیون به 573 میلیون و 100 هزار دلار افزایش یافته است.
بدهی ازبکستان به کره جنوبی تقریبا با 5 برابر افزایش از 114 میلیون و 100 هزار دلار به 568 میلیون و 200 هزار دلار می‌رسد.
بدهی به روسیه با 2 برابر افزایش از 69 میلیون و 800 هزار دلار تا 120 میلیون و 500 هزار دلار افزایش می‌یابد اما حجم بدهی به آمریکا از 28 میلیون و 900 هزار دلار به 26 میلیون و 700 هزار دلار کاهش می‌یابد.
پیش‌بینی می‌شود مقدار کلی بدهی دولتی ازبکستان تا آغاز سال 2020 میلادی به حدود 21 میلیارد و 300 میلیون دلار برسد که 15 میلیارد و 300 میلیون دلار آن بدهی خارجی خواهد بود.
در این میان 6 میلیارد و 700 میلیون دلار از کشورهای خارجی، 7 میلیارد و 700 میلیون دلار از نهادهای مالی و یک میلیارد دلار از سرمایه گذاران دریافت شده است.
