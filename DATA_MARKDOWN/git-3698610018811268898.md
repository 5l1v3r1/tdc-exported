
# Гончарук та голова МЗС Естонії обговорили протидію Північному потоку-2

Published at: **2019-11-04T16:46:00+00:00**

Author: ****

Original: [DT.ua](https://dt.ua/ECONOMICS/goncharuk-ta-golova-mzs-estoniyi-obgovorili-protidiyu-pivnichnomu-potoku-2-328444_.html)

Прем'єр-міністр Олексій Гончарук в ході двосторонньої зустрічі закликав Урмаса Рейнсалу, міністра закордонних справ Естонії, посилити протистояння "Північному потоку-2", в тому числі через скоординовані дії членів-країн ЄС і НАТО. Про це повідомила прес-служба уряду.
"Важливо, щоб держави-члени ЄС пояснювали своїм громадянам негативні наслідки "Північного потоку-2" для енергетичної безпеки Європи", – йдеться в повідомленні.
У відповідь міністр закордонних справ Естонії наголосив на важливості даного питання та погодився з необхідністю скоординувати дії для протидії будівництву потоку.
 
Як повідомлялося раніше, 
30 жовтня, Енергетичне агентство Данії дозволив будівництво газопроводу "Північний потік 2" в своїй винятковій економічній зоні країни. Країна була останньою, хто не видав дозвіл на будівництво російського газопроводу.
Наголошується, що газопровід пройде на Південний Схід від острова Борнхольм.
Нагадаємо, 15 квітня Рада Європейського Союзу затвердила європейську газову директиву з урахуванням внесених поправок, яку в перспективі буде поширено на "Північний потік-2".
Директива поширює правила газового ринку ЄС на трубопроводи, прокладені з країн, що не входять до блоку. Так, частини трубопроводів, що йдуть з третіх країн, прокладені по території Євросоюзу (зокрема внутрішніх водах), повинні відповідати вимогам, які застосовуються до внутрішніх трубопроводів.
Це означає, що компанія-оператор "Північного потоку-2" має бути незалежною від "Газпрому", а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії. 
Морський газопровід "Північний потік 2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".
Про перешкоди для будівництва російського газопроводу "Північний потік-2" читайте в матеріалі Ігоря Маскалевича "Датський хрест для "Газпрому" в тижневику "Дзеркало тижня. Україна".
