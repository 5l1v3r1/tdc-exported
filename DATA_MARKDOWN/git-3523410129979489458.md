
# 
        جلیقه‌زردها مجمع ملی تشکیل دادند
      

Published at: **2019-11-02T19:38:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637591/%D8%AC%D9%84%DB%8C%D9%82%D9%87%E2%80%8C%D8%B2%D8%B1%D8%AF%D9%87%D8%A7-%D9%85%D8%AC%D9%85%D8%B9-%D9%85%D9%84%DB%8C-%D8%AA%D8%B4%DA%A9%DB%8C%D9%84-%D8%AF%D8%A7%D8%AF%D9%86%D8%AF)

به گزارش بولتن نیوز، به نقل از پایگاه اینترنتی لوکال، حدود ۶۰۰ نفر از سازمان‌دهندگان جلیقه‌زردها در سراسر فرانسه روز گذشته -‌جمعه- در شهر مون‌پلیه گرد هم آمدند تا درباره آینده این جنبش تصمیم بگیرند.
این نشست در ساختمانی برگزار شد که پیشتر موزه بود و بناست تا فردا ادامه داشته باشد.
«فابین»، نماینده شهر گرنوبل که مانند دیگر شرکت‌کنندگان تنها نام خود را آشکار کرد، گفت: «باید کاری کنیم که چشمگیر باشد».
«ژاک»، نماینده شهر لیل گفت: «این نشست گستردگی جنبش جلیقه‌زردها را نشان می‌دهد».
انتظار می‌رود ۲۰۰ هیئت در این نشست حضور پیدا کنند. این نشست همچنین شامل چندین کارگاه برای بررسی واکنش‌ها به تاکتیک‌های پلیس و همکاری با دیگر جنبش‌ها خواهد شد.
«کریستوفر شاپیو»، سخنگوی این نشست، گفت: «ما در میانه سرکوب شدید کار خود را آغاز کردیم، با این حس ضروری که باید مشکلات را حل کنیم. اکنون زمان کار طولانی‌مدت و استوار رسیده است.»
