
# Pirmasis Eurolygos mėnuo: nustebinę ir nuvylę krepšininkai

Published at: **2019-11-07T14:00:00+00:00**

Author: **https://www.facebook.com/tomas.vanagas.52**

Original: [basketnews.lt](https://www.basketnews.lt/news-134363-pirmasis-eurolygos-menuo-nustebine-ir-nuvyle-krepsininkai.html)

Nuotr.: Imago Sport, Sputnik, Zuma Press – Scanpix/BasketNews.lt iliustracija
Nuotr. Imago Sport, Sputnik, Zuma Press – Scanpix/BasketNews.lt iliustracija
Stipriausiose Senojo žemyno pirmenybėse Eurolygoje prabėgo pirmasis mėnuo, kuriame komandos sužaidė po šešerias rungtynes.
Tinklalapis „BasketNews.lt“ po pirmojo mėnesio atrinko po penkis nustebinusius ir nuvylusius Eurolygos krepšininkus.

        Rokas Giedraitis, Berlyno ALBA
      
Nuotr. Imago Sport – Scanpix
Eurolygoje debiutuojantis Rokas Giedraitis kol kas rodo įspūdingą statistiką: per 28 minutes pelno po 14 taškų, atkovoja po 4,2 ir perima po 1,8 kamuolio, atlieka po 1,5 rezultatyvaus perdavimo ir renka po 15,7 naudingumo balo.
Po šešerių rungtynių jis yra itin arti 50-40-90 klubo: pataikė 51,6 proc. dvitaškių, 39,4 proc. tritaškių ir 92,9 proc. baudų.
27-erių 200 cm ūgio lietuvis Aito Garcia Reneseso komandoje demonstruoja beveik identišką statistiką tai, kurią praėjusį sezoną fiksavo Europos taurėje.
Lietuvis ALBA gretose žaidžia daugiausiai minučių, pelno daugiausiai taškų, perima daugiausiai kamuolių ir renka daugiausiai naudingumo balų. Visi šie skaičiai yra geriausi ir tarp šį sezoną stipriausioje Europos lygoje rungtyniaujančių lietuvių.
Visoje Eurolygoje už Giedraitį daugiau kamuolių perima tik du krepšininkai.
Vienintelis Roko Giedraičio sezono minusas – ALBA per šešis mačus laimėjo tik kartą. Visgi dvi nesėkmės patirtos trijų arba mažesniu taškų skirtumu.

        Tonye Jekiri, Vilerbano ASVEL
      

        Nuotr. BNS
      
Po šešerių Eurolygos rungtynių 25-erių metų 213 cm ūgio Tonye Jekeri yra labiausiai nustebinęs pirmenybių debiutantas.
Dar pernai nežaidęs jokiame Europos turnyre, šiemet jis Eurolygoje fiksuoja 10,3 taško, 9,8 atkovoto kamuolio, 2,3 rezultatyvaus perdavimo ir 18,8 naudingumo balo statistiką.
Už šį krepšininką daugiau kamuolių sugriebia vienintelis Nikola Milutinovas (10,8), o pagal naudingumo balų vidurkį iš Nigerijos kilęs atletas yra septintas.
Jekiri per šešis mačus jau spėjo surinkti 4 dvigubus dublius. Krepšininkui kiek stinga taiklumo, mat jis dvitaškius pataiko 51 proc. tikslumu (54 vieta Eurolygoje), o baudų metimus – 58 proc. (98 vieta).
Palyginimui, praėjusį sezoną Turkijos lygoje jis rinko po 12,8 taško ir 10,2 atkovoto kamuolio, o 2017-2018 m. sezone FIBA Čempionų lygoje – po 8,5 taško ir 8,2 atkovoto kamuolio.

        Mike'as Jamesas, Maskvos CSKA
      

        Nuotr. Sputnik – Scanpix
      
Pažvelgus į statistiką, Maskvos CSKA vedlys Mike’as Jamesas fiksuoja panašius skaičius į praėjusio sezono, tačiau yra priežasčių, kodėl jis nusipelnė būti labiausiai nustebinusių krepšininkų sąraše.
Lyginant su praėjusiu sezonu Milano klube, 29-erių 185 cm ūgio įžaidėjo rezultatyvumas nuo 19,8 sumažėjo iki 19,2, rezultatyvių perdavimų – nuo 6,4 iki 5, o naudingumo balų – nuo 20,2 iki 20.
Šalia to – labai svarbus minučių skaičius. Jis sumažėjo nuo 33 minučių iki 27.
Taip pat būtina atkreipti dėmesį į taiklumą. Dimitrio Itoudžio kariaunoje kur kas geriau paruoštus metimus atliekantis amerikietis pataikė 43,8 proc. tritaškių, arba po 2,3 iš 5,3 per rungtynes. Praėjusį sezoną jis per mačą išmesdavo po 7,2 tritaškio ir pataikydavo po 2,3 (32,6 proc.), arba tiek pat, kiek ir šį sezoną.
Priedas prie to – dabar amerikietis žaidžia kur kas stipresnėje komandoje. CSKA per pirmąsias šešerias rungtynes suklupo tik vieną kartą, kai Jamesas praėjusį sezoną Italijos klube nė nepateko į ketvirtfinalį.
Jamesas yra įspraustas į kur kas tvirtesnius žaidimo rėmus, tačiau atakų organizatorius greitai prie to prisitaikė ir dabar Eurolygos čempionų gretose yra itin produktyvus.

        Nando De Colo, Stambulo „Fenerbahče“
      

        Nuotr. Zuma Press – Scanpix
      
Iš Nando De Colo buvo galima tikėtis gerų rezultatų, kadangi jis metų metus puikiai atrodė nuolat galingą gynėjų liniją turėjusioje Maskvos CSKA.
Ar buvo galima tikėtis tokio įspūdingo žaidimo, kokį jis demonstruoja pirmąjį mėnesį? Ko gero, to tikėjosi vienetai.
Tai yra rezultatyviausias (22,3 taško) ir antras pagal efektyvumą (21,7 naudingumo balo) krepšininkas Eurolygoje.
Krepšininkas penkerius iš eilės metus CSKA gretose fiksavo elitinius 50-40-90 taiklumo procentus, tačiau šį sezoną jis rodo dar nematytus skaičius: 61,1 proc. dvitaškių ir 51,7 proc. tritaškių.
Baudų metimus jis pataikė 95,8 proc. tikslumu, o jas tiksliau atakavo tik 2016-2017 m. sezone (95,9 proc.).
Ilgas pasaulio čempionatas, naujas treneris ir nauji komandos draugai krepšininkui netrukdo rodyti MVP formos.

        Luisas Scola, Milano „AX Armani Exchange“
      
Nuotr. SIPA – Scanpix
39-eri metai, o baigiantis šiam sezonui laukiamas jubiliejus. Luisas Scola iš Eurolygos į NBA išvyko savo karjeros aukštumoje, 2007 metais, būdamas 27-erių metų. Argentinietis sugrįžo po 12 metų pertraukos ir savo žaidimu toliau rodo aukščiausius rezultatus.
206 cm ūgio puolėjas per mačą renka vidutiniškai po 13,2 taško (52,5 proc. dvit., 44,4 proc. trit.), 6,5 atkovoto kamuolio, 1,8 rezultatyvaus perdavimo ir 14,5 naudingumo balo.
Negalima pamiršti ir to, kad prieš pat sezoną jis pasaulio čempionate nužygiavo iki finalo ir aikštėje praleisdavo po 29 minutes. Jo baterijos dar neišseko – Eurolygoje veteranas žaidžia po 24 minutes.
„Jeigu nebūtume patekę į olimpines žaidynes, tuomet tikrai būčiau baigęs karjerą“, – prieš šį sezoną prisipažino Scola.
Šią savaitę Scola taps septintu vyriausiu Eurolygoje žaidusiu krepšininku. Jis aplenks Derricką Sharpą, žaidusį 39-erių metų 6 mėnesių ir 2 dienų amžiaus. Jeigu žais iki sezono pabaigos, tuomet Scola taps ketvirtu vyriausiu Eurolygos žaidėju.
Danas Gay Eurolygoje žaidė būdamas 45-erių, Alberto Oliveris – 40-ies metų ir 10 mėnesių, o Denisas Marconato – 40 metų ir 4 mėnesių amžiaus.

        Mindaugas Kuzminskas, Pirėjo „Olympiakos“
      
Nuotr. Sputnik-Scanpix
Sezonui prasidėjus 30-ies metų jubiliejų paminėjęs Mindaugas Kuzminskas Eurolygoje žaidžia devintąjį sezoną. Toks amžius vadinamas krepšininkų branda ar geriausiais karjeros metais, tačiau šis lietuvis jų neišgyvena.
205 cm ūgio puolėjas prastesnius rodiklius Eurolygoje fiksavo tik pirmuosius du sezonus 2010-2012 metais, kai gynė Kauno „Žalgirio“ garbę.
„Olympiakos“ vasaros pirkinių krepšelyje Kuzminskas atrodė kaip vienas geriausių naujokų, tačiau kol kas jo tarp lyderių nematyti.
Lietuvis Eurolygoje vidutiniškai per beveik 13 minučių įmeta po 5,8 taško, atkovoja po 2,2 kamuolio ir… viskas. Daugiau jo statistikoje nėra ko išskirti.
Krepšininkas atlieka tik po 0,2 rezultatyvaus perdavimo, perima tik po 0,3 kamuolio, neatliko nė vieno bloko ir pats gauna po 0,3 bloko bei suklysta po 0,5 karto.
Atletas daugiausiai žaidimo laiko gavo akistatoje su Maskvos CSKA, kai per 17 minučių surinko 8 taškus. Tuo metu kovoje su Valensijos „Basket“ jis įmetė 13 taškų. Tai buvo geriausios lietuvio rungtynės ir būtent jose „Olympiakos“ šventė vieninteles pergales.
„Olympiakos“ klube mažiau minučių už Kuzminską (13 min.) gauna tik Aleksandras Vezenkovas (6 min.) ir Antonios Koniaris (10 min.). Willie Reedas neseniai prisijungė prie komandos ir per vieną mačą aikštėje praleido 6 minutes.
Kuzminskas daug minučių negavo nei prie Davido Blatto, nei prie komandos vairo stojus Kęstučiui Kemzūrai.
„Gazzetta.gr“ savaitgalį pranešė, kad Kuzminsko situaciją Pirėjuje jau stebi Krasnodaro „Lokomotiv“.

        Alexas Abrinesas, „Barcelona“
      

        Nuotr. Zuma Press – Scanpix
      
Iš NBA į „Barceloną“ grįžęs ispanas Alejandro Abrinesas buvo pristatinėjimas kaip vienas iš katalonų žvaigždyno narių, tačiau kol kas jis savo vardo nepateisina.
26-erių 197 cm ūgio krepšininkas Eurolygoje gauna po 15 minučių ir per jas pelno po 3,8 taško bei atkovoja po 2,7 kamuolio.
Palyginimui, prieš išvykdamas į NBA jis „Barcelonos“ ekipoje Eurolygoje rinko po 9,3 taško. NBA mažiausias jo sezono taškų vidurkis buvo 4,7 taško.
Kol kas naujajame sezone jis retai žiūri į krepšį. Per sužaistas 90 minučių ispanas iš žaidimo metė tik 16 kartų, arba atliko po vieną metimą per pusšeštos minutės ant parketo.
Sezonas tik įsibėgėja, krepšininkas neseniai grįžo į Europą po trejų metų NBA, jis nežaidė pusmetį ir svarbiausia, nereikia pamiršti, jog dar pernai turėjo rimtų psichologinių problemų.
Mėgindamas perteikti pernai išgyventą būseną, Abrinesas teigė, jog vienu metu „viskas dužo į tūkstančius dalelių“, kadangi jo mylimas draugas, krepšinio kamuolys, „jam netgi ėmė varyti baimę“.

        Walteris Tavaresas, Madrido „Real“
      

        Nuotr. Zuma Press – Scanpix
      
Penkerių metų 15 mln. JAV dolerių atlyginimas ir 3 mln. atlygis šį sezoną, kuris – trečias didžiausias Eurolygoje po Nikola Mirotičiaus ir Aleksejaus Švedo.
27-erių 221 cm ūgio vidurio puolėjas kol kas yra toli nuo savo demonstruoto žaidimo pradėjusį sezoną.
Jo žaidimo laikas sumažėjo tik viena minute, tačiau pelnomų taškų – nuo 7,4 iki 3,8, atkovotų kamuolių – nuo 6,2 iki 5,3, blokuotų metimų –  nuo 1,7 iki 1,2, naudingumo balų – nuo 13,4 iki 7,7.
Itin suprastėjo ir centro taiklumas. Pernai jis iš dvitaškio zonos pataikė 79,4 proc. metimų, o šiemet – 61,1 proc. Per šešerias rungtynes jis atliko tik tris baudų metimus ir pataikė vieną, kai pernai per mačą vidutiniškai išmesdavo po 2 baudas ir pataikydavo 63,2 proc.
Geriausiai besiginantis 2018-2019 metų sezono krepšininkas kol kas patikimo žaidimo po savuoju krepšiu nedemonstruoja, o jo silpnybe – lėtumu – naudojasi tiek varžovų gynėjai, tiek ir staigūs tiesioginiai oponentai.
Praėjusį sezoną krepšininkas atsidūrė antrajame geriausių žaidėjų penketuke. Pagal šio sezono pradžios rezultatus nieko panašaus tikėtis neverta.

        Kostas Sloukas, Stambulo „Fenerbahče“
      
Nuotr. D.Lukšta
Praėjusį sezoną į pirmąją geriausių Eurolygos žaidėjų komandą patekęs Kostas Sloukas naujajame stringa taip, kaip ir visa Stambulo „Fenerbahče“ ekipa.
Jis Eurolygoje žaidžia vidutiniškai truputį daugiau nei praėjusį sezoną, bet graiko taškų vidurkis smuko nuo 11,8 iki 6,2, o naudingumo balų – nuo 15,2 iki 8,3.
Krepšininkas daugiausiai problemų turi pataikymu. Jis įmetė tik 32,1 proc. dvitaškių (9/28) ir 22,2 proc. tritaškių (2/9).
Iki dvikovos su Kauno „Žalgiriu“ 29-erių 190 cm ūgio įžaidėjas buvo prametęs visus šešis savo tritaškius, nors praėjusį sezoną iš toli atakavo 44,9 proc. taiklumu ir per mačą vidutiniškai įmesdavo daugiau nei po vieną tritaškį.

        Aaronas White'as, Milano „AX Armani Exchange“
      

        Nuotr. BasketNews.lt/D.Lukšta
      
Iš Kauno „Žalgirio“ į Milano klubą išvykęs 27-erių metų 206 cm ūgio Aaronas White’as per pirmąjį mėnesį vietos po saule neišsikovojo.
Ettore Messina vadovaujamoje komandoje jis aikštėje praleidžia vos po 8 minutes ir įmeta po 2,5 taško bei prideda po 1 atkovotą kamuolį.
Kovoje su „Žalgiriu“ amerikietis per 19 minučių surinko 8 taškus, o per visas likusias penkerias rungtynes įmetė 7 taškus.
Pastaruoju metu jo žaidimo laikas dar labiau sumažėjo. Per pirmuosius tris mačus jis žaidė vidutiniškai beveik po 13 min., o per paskutinius tris susitikimus iš viso gavo 13,3 minutės.
White’as daugiau progų nesulaukia ir dėl sėkmingo komandos draugų žaidimo. Kitas puolėjas Jeffas Brooksas gauna po 25 minutes, per kurias pelno po 6,8 taško (pataikė 9 metimus iš 14), atkovoja po 4,3 kamuolio ir renka po 11,5 naudingumo balo, o Luisas Scola per 24 minutes įmeta po 13,2 taško ir sugriebia po 6,5 kamuolio.
