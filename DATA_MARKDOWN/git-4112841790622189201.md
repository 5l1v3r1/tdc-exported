
# Španielsky súd oslobodil 5 mužov spod obžaloby zo skupinového znásilnenia, pretože dievča bolo v bezvedomí, ľudia sa búria

Published at: **2019-11-01T19:24:00+00:00**

Author: **Timea Krauszová**

Original: [REFRESHER](https://refresher.sk/76145-Spanielsky-sud-oslobodil-5-muzov-spod-obzaloby-zo-skupinoveho-znasilnenia-pretoze-dievca-bolo-v-bezvedomi-ludia-sa-buria)


        Dievča nemohlo súhlasiť ani nesúhlasiť so sexom. Preto vraj nemohlo byť znásilnené.
      
Ľudia v Španielsku sa búria voči rozhodnutiu súdu. Ten oslobodil skupinu 5 mužov spod obžaloby zo znásilnenia. Obeťou bolo štrnásťročné dievča, ktoré bolo počas hrozného znásilnenia v bezvedomí. Práve to je dôvodom oslobodenia. Dievča sa totiž nebránilo. Píše o tom VICE.
V Španielsku je sexuálne násilie menej závažný trestný čin ako znásilnenie, s nižšou trestnou sadzbou. Mužov vo veku 18 až 21 rokov odsúdili na 10 až 12 rokov vo väzení. Za znásilnenie by im hrozil vyšší trest, 15-20 rokov.
Súd zamietol obžalobu zo znásilnenia, pretože dievča bolo v bezvedomí, a teda sa nebránilo. Zároveň páchatelia nepoužili násilie ani vyhrážky, čo je súčasťou španielskej definície toho, čo spadá do kategórie znásilnenie.
Samozrejme, toto rozhodnutie vzbudilo vlnu kritiky. Medzi inými sa ozvala aj starostka Barcelony, ktorá debatu preniesla na Twitter a píše: „Ďalšie poburujúce rozhodnutie patriarchálneho súdnictva, ktoré nechce pochopiť, že len ÁNO znamená ÁNO.“  Dodala tiež, že síce nie je sudkyňou a nevie, koľko rokov si muži zaslúžia byť vo väzení, ale toto je jasné znásilnenie, nie sexuálne násilie.
