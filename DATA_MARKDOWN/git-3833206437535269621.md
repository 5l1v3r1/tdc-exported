
# Бойко Борисов: Румен Радев се ошашави от женското обкръжение около себе си

Published at: **2019-11-03T13:24:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Boiko-Borisov-Rumen-Radev-se-oshashavi-ot-zhenskoto-obkruzhenie-okolo-sebe-si-910768)

"Хубаво е, когато говориш за върховенство на закона, да спазваш законите. Той днес пак агитира". Това обяви премиерът Бойко Борисов, след като гласува на втория тур в София, по повод изказването на президента Румен Радев по-рано днес.
"Огромният брой недействителни бюлетини на първи тур и множеството сигнали за купени гласове компрометират доверието в изборния процес. Ще поканя ръководството на ЦИК, органите на реда и партиите, за да обсъдим всички пропуски в изборите и отстъплението от честността на изборния процес", каза държавния глава днес.
"Явно само, когато печели, тогава изборите са честни. Един мъж, обграден с Корнелия Нинова, Мая Манолова, Елена Йончева, Татяна Дончева … те го ошашавиха този човек. Нека сме снизходителни. Аз просто не му завиждам", коментира Борисов.
Премиерът каза, че днес е гласувал за това София да продължи да расте и да става все по-хубава, предаде bTV.
За мен изборите в София приключиха още миналата неделя, ГЕРБ победи двойно БСП и с тоя приключихме партийните разговори за София.
Относно често коментирания въпрос за мръсния въздух в столицата той каза: "Когато аз станах кмет, Кремиковци бълваше дим във всички цветове на дъгата. Това вече го няма".
Той допълни, че също канализацията на София се е изливала в река Искър. "Тогава река Искър течеше във всички цветове на дъгата – като приказка – синя, жълта, кафява. Сега рибарите, след като направихме пречиствателна станция на София за над 100 млн., си ловят риба", изтъкна Борисов.
