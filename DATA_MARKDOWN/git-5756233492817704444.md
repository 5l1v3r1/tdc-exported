
# انهدام یک باند آدم‌ربایی در پایتخت

Published at: **2019-11-02T13:36:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619431/%D8%A7%D9%86%D9%87%D8%AF%D8%A7%D9%85-%DB%8C%DA%A9-%D8%A8%D8%A7%D9%86%D8%AF-%D8%A2%D8%AF%D9%85%E2%80%8C%D8%B1%D8%A8%D8%A7%DB%8C%DB%8C-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA)


        رئیس پلیس پایتخت از انهدام یک باند آدم‌ربایی در پایتخت خبر داد.
      

        آفتاب‌‌نیوز :
      
سردار حسین رحیمی در حاشیه اجرای طرح برخورد با آدم ربایان با حضور در جمع خبرنگاران گفت: مأموران پلیس آگاهی پایتخت به دنبال دریافت خبری در خصوص فعالیت باندی آدم روبا رسیدگی به موضوع را در دستور ویژه کار خود قرار داده و سرانجام با تحقیقاتی پیچیده و در عملیاتی پلیسی این افراد را دستگیر کردند.
رئیس پلیس پایتخت با بیان اینکه این افراد با جعل عنوان و سوء استفاده از برخی از عناوین خاص اقدام به آدم ربایی کرده بودند، گفت: آدم ربایان در ازای آزادی قربانیان خود درخواست مبالغ کلان داشتند به طوری که در آخرین مورد این پرونده که مربوط به ۴۸ ساعت گذشته است از نزدیکان فرد ربوده شده در خواست ۱۵ میلیون دلار ارز و ۱۰ میلیارد تومان پول نقد کرده بودند که البته این افراد دستگیر شدند.
رحیمی تعداد اعضای این باند را ۸ نفر اعلام کرد و افزود: در تحقیقات انجام شده این افراد تا کنون به چهار مورد آدم ربایی اعتراف کرده‌اند.
رئیس پلیس پایتخت در ادامه با اشاره به تشریح شیوه این آدم ربایان گفت: آدم ربایان در آخرین اقدام مجرمانه‌شان شاکی را مورد آزار و اذیت قرار داده بودند و در محل بسیار نامناسبی در حاشیه شهر تهران نگه داشته بودند. آدم ربایان اقدام به تهیه فیلمی از فرد ربوده شده کرده و فیلم را برای خانواده این فرد ارسال کرده بودند. در این فیلم فرد ربوده شده مجبور شده بود که به خانواده‌اش بگوید که یکی از نهاد‌های امنیتی او را ربوده و باید مبالغی را پرداخت کنند.
سردار رحیمی در مورد فعالیت سابق اعضای این باند نیز اظهار کرد: تاکنون ۷ عضو این باند به همراه سرکرده‌شان دستگیر شدند، سرکرده این باند فرد ۶۰ ساله است که ۵ مورد سابقه دستگیری و زندان جرایمی نظیر جعل، کلاهبرداری، مواد مخدر و ... در پرونده‌اش وجود دارد؛ و پرونده دیگر افراد نیز در حال رسیدگی است.
وی در پاسخ به پرسشی در مورد تعداد آدم ربایی در پایتخت نیز اظهار کرد: آدم ربایی جزو جرائمی است که پلیس به طور ویژه و با تمام توان آن را مورد رسیدگی قرار می‌دهد. به همین دلیل نیز ۱۰۰ درصد پرونده‌های آدم ربایی از ابتدای امسال تا کنون منجر به کشف شده و ربوده شدگان بدون هیچ مشکلی و در سلامتی کامل به خانواده هایشان بازگشتند.
رییس پلیس پایتخت شمار پرونده‌های آدم ربایی از ابتدای امسال تاکنون را ۹ مورد اعلام و تصریح کرد: در تمامی این افراد فرد ربوده شده به خانواده خود بازگشته است البته لازم است خانواده افراد ربوده شده همکاری کاملی را با پلیس داشته باشند. کما این که در پرونده آخر همکاری خوب خانواده فرد ربوده شده با پلیس در کشف به موقع این جرایم موثر بوده است.
سردار رحیمی گفت: از آدم ربایان دستگیر شده چندین قبضه آلات و تجهیزات نظامی و پلیسی، نقاب، ماسک و ... کشف و ضبط شده است و براساس اظهارات آنان آخرین طمعه‌شان مدیر عامل یکی از شرکت‌های معروف در کشور بوده است.
