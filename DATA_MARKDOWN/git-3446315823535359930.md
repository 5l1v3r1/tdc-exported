
# У Кропивницькому скоїли напад на адвоката

Published at: **2019-11-05T00:00:00+00:00**

Author: **Ірина Іванова**

Original: [Кировоградская правда](https://pravda-kr.com.ua/najsvizhishe/16602-u-kropivnitskomu-skojili-napad-na-advokata.html)

Група студентів-іноземців скоїла напад на кропивницького адвоката Олександра Біденка. Про це він особисто повідомив «КП». Інцидент стався ввечері 1 листопада.  
– Я саме був зі своїм клієнтом. Ми їхали машиною по вулиці Тарковського. Побачили припарковане всупереч правилам авто, яке заважало проїзду. Викликали поліцію. Поки та їхала, я підійшов до цього авто. Заразом підійшов водій. Я йому роз'яснив, що він порушує правила. Той натомість телефоном викликав підмогу – буквально за кілька хвилин приїхало шість чоловік. Теж іноземців. Під час розмови ті стали мене бити. Спочатку наносили удари по голові. А коли повалили на землю – взялися бити ногами, – розповів адвокат.  
За словами Біденка, швидку викликала вже поліція. Медики констатували закриту черепно-мозкову травму.
Правозахисник уже звернувся до Національної асоціації адвокатів України з заявою про посягання на його життя.
Також Олександр Біденко повідомив, що за фактом нападу поліція відкрила кримінальне провадження.
