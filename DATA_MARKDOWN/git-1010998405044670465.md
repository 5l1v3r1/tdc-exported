
# Картата на София остава „синя”, но с „червен” пробив

Published at: **2019-11-04T14:12:00+00:00**

Author: **btvnovinite.bg**

Original: [bTV Новините](https://btvnovinite.bg/mestnite2019/kartata-na-sofija-ostava-sinja-no-s-cherven-probiv.html)

Ясни са вече окончателните резултати за районните кметове в столицата. Кандидатите на коалицията ГЕРБ-СДС победиха на балотажите за кметските постове в 11 столични района, „Демократична България – Обединение” спечели осем района, а „БСП за България” ще има кмет в район „Изгрев” и отделно подкрепен от левицата застава начело на "Младост".
В столичните райони „Кремиковци” и „Панчарево” ще управляват независими кметове.
В сравнение с местните избори през 2015 г. ГЕРБ губят позиции. Тогава управляващата партия имаше 19 района, Реформаторският блок спечели четири и имаше един независим победител – Ивайло Панев в "Кремиковци".
Във всичките 11 района, в които управляващата партия печели балотажа, победителите са били кметове и до сега, като в голяма част от тях – с повече от два мандата на поста.
Досегашните кметовете на ГЕРБ/СДС не успяха да се преборят за нови мандати в районите „Лозенец”, „Панчарево”, „Овча купел”, „Слатина”, „Триадица”, „Студентски” и „Изгрев”.
Управляващата партия в коалиция със СДС печелят в район „Искър”. Там в оспорвана битка досегашният кмет Ивайло Цеков (46,13%) печели срещу кандидата на БСП Борис Цветков (45,56%) с разлика от 114 гласа.
В Район „Подуяне” балотажът също е спечелен от МК ГЕРБ (СДС) Ева Митова получи 53,07% от подкрепата на местните срещу 37,82% за кандидата на „БСП за България” Веселин Жечев. Разликата между двамата е над 3300 гласа.
Досегашният кмет на район „Нови Искър” Даниела Райчева от МК ГЕРБ (СДС) беше преизбрана с 55,97% подкрепа. Това ще бъде трети мандат за нея. Опонентът ѝ Владислав Владимиров от МК „Движение България на гражданите” получи 39,6% от гласовете.
МК ГЕРБ (СДС) получиха повече подкрепа и в район „Витоша” . С 50,47% подкрепа и с над 2000 гласа повече спечели Теодор Петков, който победи Христо Вълчанов от „Демократична България - Обединение”.
Балотажът в район „Люлин” беше спечелен от досегашния кмет Милко Младенов (49,51%), подкрепен от МК ГЕРБ (СДС). Кандидатът на БСП за България Мая Александрова получи 42,73% от гласовете.
Досегашният кмет на район „Сердика” Тодор Кръстев от МК ГЕРБ (СДС) убедително спечели балотажа. Той получи 7247 и 53,24% срещу кандидата на БСП за България Янко Янков, който взе 36,6% подкрепа.
Управляващите постигат победа и в Район „Възраждане”. Техният кандидат Савина Савова спечели 46,81% подкрепа срещу представителя на „Демократична България – Обединение” Васил Кънев (43,6%). Така Савова се пребори да управлява отново.
В Район „Надежда” също победи досегашен кмет от ГЕРБ – Димитър Димов (51,63%) спечели с над 2000 гласа разлика срещу опонента си от „БСП за България” Стоян Цветков (39,09%).
На Георги Томов (41,36%) от „БСП за България” не му достигнаха малко над 1000 гласа, за да победи досегашния кмет на Район „Илинден”. Иван Божилов (50,22%) ще управлява за трети мандат.
В Район „Красна поляна” победител е досегашният кмет Иван Чакъров (47,47%) от МК ГЕРБ (СДС) срещу независимия кандидат Георги Миланов (44,23%). Чакъров управлява столичния район над 20 години.
Досегашният кмет на Район „Връбница” Младен Младенов (48,42%) МК ГЕРБ (СДС) беше преизбран за нов мандат. Той победи опонента си от „БСП за България” Владимир Петров (42,78%) с близо 800 гласа разлика.
Досегашният кмет на Район „Лозенец” Любомир Дреков (56,85%) от МК ГЕРБ(СДС) не успя да се пребори за нов мандат. Константин Павлов-Комитата (34,6%) от „Демократична България – Обединение” получи над 4000 гласа повече.
В Район „Оборище” Николай Александров от „Демократична България – Обединение” получи  50,92% подкрепа и победи кандидата на МК ГЕРБ (СДС) Петър Митев (39,17%)
Местната коалиция ГЕРБ (СДС) не успяха и в Район „Младост”. Мария Илиева (38,67%) загуби балотажа срещу независимия кандидат Стефан Стефанов (55,55%). Стефанов беше главен архитект на района по времето, когато Десислава Иванчева беше кмет. БСП го подкрепи за местните избори.
И в Район „Панчарево” спечели независим кандидат. Николай Гюров (62,57%) победи на балотажа досегашния кмет Димитър Сичанов от МК ГЕРБ (СДС) (33,18%)
Ангел Стефанов от „Демократична България - Обединение” победи в Район „Овча купел” с 55,62% подкрепа. Христина Семерджиева, която управляваше от 2007 г. взе 36,85% от гласовете.
Досегашният управник на Район „Красно село” Христо Апостолов (39,33%) от МК ГЕРБ(СДС) загуби кметския стол. Росина Станиславова от „Демократична България - Обединение” взе 50,34% подкрепа.
„Демократична България – Обединение” побеждава и в Район „Слатина”. Георги Илиев (51,62%) с близо 3000 гласа повече спечели срещу Наталия Стоянов (40,13%) от МК ГЕРБ (СДС).
Досегашният кмет на Район „Триадица” Николай Терзиев (35,41%) МК ГЕРБ (СДС) не беше преизбран за нов мандат. Той загуби битката от Димитър Божилов (54,10%), подкрепен от „Демократична България - Обединение”.
Досегашният кмет на Район „Студентски” Димитър Дилчев (40,24%) от МК ГЕРБ (СДС) също не успя да се пребори за нов мандат. С над 1000 гласа повече той беше победен от Петко Горанов (50,77%) от „Демократична България – Обединение”
Бившият министър на икономиката, енергетиката и туризма от правителството на ГЕРБ, избрано през юли 2009 г. – Трайчо Трайков от „Демократична България – Обединение” спечели Район „Средец” с 54,21% подкрепа срещу Любомир Ковачев от МК ГЕРБ (СДС), който спечели 34,57%.
„БСП за България” спечели с партийна кандидатура само един столичен район – „Изгрев”. Кандидатът им Делян Георгиев получи 51,32% подкрепа, а опонентът му от МК ГЕРБ (СДС) Цветомир Жеков – 39,76%.
