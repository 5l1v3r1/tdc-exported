
# کردهای سوریه: باید با دمشق مذاکره کنیم

Published at: **2019-11-03T09:33:00+00:00**

Author: ****

Original: [جامعه خبری تحلیلی الف](https://www.alef.ir/news/3980812042.html)

فرمانده نیروهای "سوریه دموکراتیک" با وجود اینکه اعتمادی به روسیه و سوریه ندارد، انتخاب "خط ‌مشی سیاسی" را ضروری دانست.
به گزارش ایسنا، مظلوم عبدی، فرمانده نیروهای "سوریه دموکراتیک" (قسد) در گفت‌وگویی با روزنامه "لاریپابلیکا" چاپ ایتالیا اظهار کرد: ما هیچ‌گونه اطمینانی نداریم اما مشکل سوریه تنها زمانی حل می‌شود که به رویکرد سیاسی اعتماد شود. ما باید مذاکره کنیم و این امر بدون تضمین‌های جدی از سوی کل جامعه جهانی از جمله اروپا ممکن نمی‌شود.
عبدی گفت: مذاکرات به شکل غیرمستقیم از طریق مسکو به عنوان هم‌پیمان دولت سوریه انجام شدند اما ما هرگز بخشی از توافقنامه‌ای که شامل حمایت از مردم‌مان و آزادی سیاسی، مدیریتی و فرهنگی آنها نباشد، نخواهیم بود.
فرمانده نیروهای قسد با اشاره به اینکه مذاکراتی با واشنگتن انجام داده، گفت: آمریکا تضمین‌هایی را ارائه کرد اما اجرای این تضمین‌ها به کندی انجام می‌گیرند.
این مسؤول کرد با انتقاد از تصمیم آمریکا برای خارج کردن نیروهایش از منطقه گفت: این اقدام چراغ سبزی برای حمله ترکیه علیه نیروهای ما بود، آمریکایی‌ها حریم هوایی را برای بمباران ترکیه گشودند.
عبدی تاکید کرد: نیروهای سوریه دموکراتیک در پیدا کردن ابوبکر بغدادی، سرکرده داعش که یکشنبه در عملیات آمریکا در شمال سوریه کشته شد، کمک شایانی کردند.
او افزود: اطلاعات نظامی ما در استفاده از نزدیک‌ترین معاونان بغدادی موفق عمل کرد و این امر ما را به دقیق‌ترین جزئیات درباره رفت‌وآمدها و مخفیگاه‌های او رساند.
فرمانده نیروهای قسد در پاسخ به سوالی درباره تمایل رجب طیب اردوغان، رئیس جمهوری ترکیه برای بازداشت او گفت: از فردی که طرحش  کشتار مردم  ماست و این امر برای جهانیان پوشیده نیست و همه کسانی که به او در اجرای پروژه‌اش کمک نمی‌کنند را تهدید می‌کند، نمی‌توان انتظار چیز دیگری را داشت.
