
# La Junta Electoral descarta desallotjar l'acampada i ordena als Mossos garantir que no interfereixi en les eleccions

Published at: **2019-11-05T13:04:42+00:00**

Author: ****

Original: [Ara.cat](https://www.ara.cat/politica/Junta-Electoral-descarta-desallotjar-acampada-Universitat-Mossos-eleccions_0_2338566270.html)

La Junta Electoral Provincial de Barcelona avala que l'acampada d'estudiants de la plaça Universitat continuï tot i la denúncia que havia interposat Ciutadans per demanar-ne el desallotjament. La Junta constata que la mobilització ''va més enllà" d’una reivindicació estrictament política, que els seus convocants no han fet cap acció demanant el vot per una determinada formació i que no s’ocupa tot l’espai de la plaça. Ara bé, tot i permetre que la concentració continuï els pròxims dies, la Junta ha ordenat als Mossos i la Guàrdia Urbana que ‘‘adoptin les mesures necessàries’’ de cara a diumenge per garantir que l’acampada no interfereix el pas cap al col·legi electoral ubicat en un dels extrems de la plaça i que aquest punt està lliure de tota simbologia partidista.
Ciutadans considerava que s'havia de desallotjar l'acampada perquè ocupa un espai reservat a actes de campanya a Barcelona i perquè comparteix missatge amb les formacions independentistes que concorren a les eleccions del 10-N, però la Junta Electoral ho rebutja. L'organisme recorda que tot i l'existència de la concentració, "és públic i notori" que la mateixa formació taronja "va poder fer un acte electoral" en aquest espai aquest dilluns mateix.

        La cúpula de Cs a Catalunya convoca un acte a Universitat i acaba escridassada pels estudiants
      
Més enllà d'això, la Junta constata que l'acampada no ocupa tot l'espai de la plaça, i que les forces de seguretat tenen "els mitjans necessaris" per garantir que la mobilització pugui conviure amb altres actes electorals i amb la jornada de votació.
L'organisme també descarta que es tracti d'un acte reivindicatiu estrictament polític i recorda que "el manifest que han aprovat els convocants no conté mencions directes a cap formació política ni una apel·lació al vot". De fet, la Junta subratlla que s'han incorporat "reivindicacions que van molt més enllà de les estrictament relacionades" amb l'independentisme, com ara l'accés a l'habitatge, la violència masclista i l'emergència climàtica. 
Tot i així, la Junta ordena als Mossos i a la Guàrdia Urbana que garanteixin que diumenge vinent l'acampada no interfereixi en les eleccions i que els ciutadans que han de votar a l'escola que hi ha a la plaça Universitat puguin fer-ho sense problemes.
Per això els mana que garanteixin que l'acampada no supera el carril de trànsit i la vorera més pròximes a l'escola i que en cap cas se situïn elements de caràcter partidista o electoralista en aquest punt, per garantir la neutralitat. 
