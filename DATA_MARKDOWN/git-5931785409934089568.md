
# Partizanu derbi kola, prvi poraz „pantera“

Published at: **2019-11-02T21:59:10+00:00**

Author: **Darko**

Original: [Sportska centrala](https://www.sportskacentrala.com/2019/11/02/partizanu-derbi-kola-prvi-poraz-pantera/)

Partizan – FMP 90:85 (19:20, 21:20, 26:19, 24:26)
Košarkaši Partizana su u derbiju 5. kola ABA lige bili bolji od FMP-a. Crno-beli su morali svojski da se potrude da bi naneli prvi poraz „panterima“ ove sezone.
Ekipa iz Železnika je u izjednačenoj igri bila u malom vođstvu do završnice treće četvrtine, kada je Partizan konačno zaigrao sa mnogo više energije i preuzeo kontrolu.
Zagorac je sa četiri brza poena doneo početno vođstvo Partizanu, ali su odmah odgovorili „panteri“. Uzastopnim trojkama Radanova, Rita i Ulubaja preuzeli su vođstvo i stavili crno-belima do znanja da ih čeka težak posao.
FMP je poveo sa 11:4, ali nije dugo uspeo da zadrži sedam poena prednosti. Ipak, ni Partizan nije uspeo da napravi značajniji rezultatski beg, pa se do kraja prvog poluvremena igralo koš za koš, a na odmor otišlo pri nerešenom rezultatu 40:40.
Partizan je uglavnom poentirao iz reketa, izuzev dve trojke Pejnersa, ujedno i jedina Partizanova dva pogotka iz 11 pokušaja iza linije 6.75 metara u prvom poluvremenu. Na drugoj strani, FMP je pogodio šest trojki iz deset pokušaja i pored toga bio spreman da brzim napadima kazni svako malo sporije vraćanje u odbranu izabranika Andree Trinkijerija.
U istom ritmu je počela i treća četvrtina. Posle trojki Jeremića i Pota FMP je stekao pet poena prednosti, dok je Partizan i dalje bio bezopasan u šutu sa distance. „Panteri“ su čuvali vođstvo do 26. minuta, kada je Ulubaj pogodio svoju drugu trojku večeras, ali i drugu od početka sezone u ABA ligi. Od tog trenutka crno-beli su odigrali sa mnogo više energije u odbrani i to naplatili i u napadu. Serijom od 14:2, koju je zaključilo zakucavanje Jaramaza, Partizan je na kraju treće deonice stigao do sedam poena prednosti (66:59).
Dobro su počeli crno-beli i poslednju četvrtinu, poveli su sa 71:63, ali „panterima“ nije padalo na pamet da se predaju. Serijom od 8:2 FMP je istopio prednost domaćeg tima, ali je taj napad odbio Gordić sa pet uzastopnih poena.
Aleksa Radanov je na drugoj strani pogodio trojku, a zatim koš uz faul i minut i 48 sekundi pre kraja Partizan je imao samo plus 2 (84:82).
Posle poena Jaramaza sa linije slobodnih bacanja, Vil Mozli je odigrao ključnu ulogu za pobedu Partizana. Blokirao je Pota, a zatim uhvatio skok u napadu, posle čega je Rašon Tomas poentirao za 88:82, 39 sekundi pre kraja i FMP je morao da prizna poraz.
Tomas je sa 23 poena bio i najefikasniji kod crno-belih, Gordić je postigao 15, a Jaramaz 10 poena. U ekipi iz Železnika Radanov se zaustavio na 18 poena, Rit je postigao 14, a Stefan Pot je uz sedam poena imao i 12 asistencija.
