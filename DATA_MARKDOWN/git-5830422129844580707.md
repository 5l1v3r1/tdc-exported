
# پیش بینی معاملات مثبت امروز بازار سهام و انتقاد از عرضه های آبشاری

Published at: **2019-11-05T00:00:00+00:00**

Author: ****

Original: [boursepress.ir](http://boursepress.ir/news/138428/%D9%BE%DB%8C%D8%B4-%D8%A8%DB%8C%D9%86%DB%8C-%D9%85%D8%B9%D8%A7%D9%85%D9%84%D8%A7%D8%AA-%D9%85%D8%AB%D8%A8%D8%AA-%D8%A7%D9%85%D8%B1%D9%88%D8%B2-%D8%A8%D8%A7%D8%B2%D8%A7%D8%B1-%D8%B3%D9%87%D8%A7%D9%85-%D9%88-%D8%A7%D9%86%D8%AA%D9%82%D8%A7%D8%AF-%D8%A7%D8%B2-%D8%B9%D8%B1%D8%B6%D9%87-%D9%87%D8%A7%DB%8C-%D8%A2%D8%A8%D8%B4%D8%A7%D8%B1%DB%8C)


        یک تحلیلگر با درخواست از مسئولان بورس برای دخالت در روند فرسایشی و منفی بازار سرمایه، وضعیت معاملات و قیمت های امروز را پیش بینی کرد.
      
به گزارش پایگاه خبری بورس پرس، حافظ عزیزی درخصوص روند اخیر معاملات بازار سهام اعلام کرد: فضای بورس تهران بیش از یک ماه است که سرد و جانکاه است و سطح عمومی قیمت ها و شاخص ها در حال افت است. متولیان و مدیران بورس نیز فقط نشسته اند و کاری مفید و مثمر ثمر انجام نمی دهند.
بطوری که دخالت تأثیرگذار آنها در بازار تقریبا نزدیک به صفر است. امید می رود با اجتماع و اعتراض سهامداران خرد از طرق قانونی، شاهد ورود و اثرگذاری متولیان بازار بر این امر و حمایت از بورس مهجور تهران باشیم.
اما یکی از این اقدامات، جلوگیری از فروش و عرضه های سنگین و آبشاری توسط حقوقی های بازار است.چند سال پیش نیز سازمان اقدام به محدودسازی شدید عرضه های آبشاری و بازار خراب کنی توسط حقوقی های بازار کرده بود که سیاست موفق و موثری بود و حداقل از هیجانات کاذب و منفی بازار کاست.
حال محدودسازی عرضه ها توسط حقوقی های بازار به عنوان بهترین و مفیدترین ابزاری خواهد بود که می تواند به ایجاد تعادل و کاسته شدن از هیجان و بار منفی روانی بازار بینجامد.
از طرفی جا دارد مدیران سازمان تا دیر نشده، اقدام به ورود و جمع کردن صف های فروش در نمادهای ارزنده و زیر ارزش ذاتی واقع کنند و مانع از افت و ریزش سنگین و بی رویه قیمت ها شوند. وگرنه همگی دچار عواقب وخیم و جبران ناپذیرِ وضعیت نامطلوب و تلخ فعلی خواهیم بود.
براین اساس، بازار امروز مثبت و قیمت ها رو به بالا پیش بینی شده و انتظار می رود بزودی ورق برگردد و بار دیگر شاهد رونق بازار سرمایه باشیم. منفی های دیروز بسیاری از نمادها واقعا خریدنی بود.
انتهای پیام
