
# مسکن در جنوب تهران ارزان شد+ قیمت

Published at: **2019-11-02T15:31:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619448/%D9%85%D8%B3%DA%A9%D9%86-%D8%AF%D8%B1-%D8%AC%D9%86%D9%88%D8%A8-%D8%AA%D9%87%D8%B1%D8%A7%D9%86-%D8%A7%D8%B1%D8%B2%D8%A7%D9%86-%D8%B4%D8%AF-%D9%82%DB%8C%D9%85%D8%AA)


        در شرایطی که قیمت مسکن شهر تهران در مهرماه رشد ناچیز ۰.۴ درصد را تجربه کرد، تورم ملک در ۱۰ منطقه جنوبی تهران منفی شد.
      

        آفتاب‌‌نیوز :
      
مهرماه امسال تورم بازار مسکن در اغلب مناطق جنوبی شهر تهران منفی شد. مطابق پیش‌بینی‌ها پس از کاهش قیمت مسکن در مناطق شمالی تهران، روند افت قیمت به مناطق جنوبی سرایت کرد. مهرماه ۱۳۹۸ قیمت مسکن در ۱۰ منطقه واقع در نیمه جنوبی شهر تهران شامل مناطق ۹، ۱۰، ۱۱، ۱۲، ۱۴، ۱۵، ۱۶، ۱۸ و ۲۱ و چهار منطقه واقع در نیمه شمالی شهر شامل مناطق ۴، ۵، ۷ و ۲۱ کاهش پیدا کرد. بیشترین افت قیمت در منطقه ۲۱ با ۱۸ درصد کاهش ماهیانه رخ داد. هم‌چنین مناطق ۱۵، ۱۶ و ۲۲ به ترتیب ۱۱ درصد، ۷.۵ درصد و ۱۱ درصد کاهش ماهیانه قیمت را تجربه کردند.
مناطق ۴ و ۵ به عنوان کانون معاملات به ترتیب با کاهش ۱.۵ و ۶.۵ درصد قیمت نسبت به شهریورماه مواجه شدند. هم‌اکنون میانگین قیمت آپارتمان در مناطق ۴ و ۵ به ترتیب ۱۳ و ۱۴.۶ میلیون تومان در هر متر مربع است. بررسی‌ها نشان می‌دهد تورم مسکن در مناطق مصرفی تهران منفی شده و نمی‌توان رشد ۰.۴ درصد معدل کل را به تمام مناطق تعمیم داد. مهرماه امسال قیمت خانه در مناطق یک تا سه پایتخت به ترتیب ۷.۶، ۹ و ۵.۳ درصد افزایش یافت که در رشد میانگین قیمت کل تاثیرگذار بود. اما با توجه به حجم پایین معاملات در کل شهر تهران، افزایش یا کاهش قیمت ماهیانه نمی‌تواند ملاکی برای ارزیابی وضعیت کلی بازار تلقی شود.
میانگین قیمت مسکن در ۱۰ منطقه جنوبی تهران در مجموع ۶درصد در مقایسه با شهریور ماه کاهش یافت که این میزان کاهش قیمت مسکن در یک ماه آن هم در شرایطی که حجم معاملات خرید مسکن افزایش یافته است به نوبه خود قابل توجه و نشان‌دهنده یک پیام مهم برای بازار مسکن است مبنی بر اینکه فعلا بازار مسکن حتی در صورت افزایش محسوس حجم معاملات خرید آپارتمان، ظرفیتی از بابت رشد محسوس قیمت‌ها ندارد. این درحالی است که عمده معاملات مصرفی مسکن در این ۱۰ منطقه متمرکز شده است و این موضوع نشان می‌دهد به‌رغم افزایش ۰.۴ درصدی قیمت مسکن در مهرماه در کل شهر تهران، قیمت واحدهای مسکونی در مناطق کانون تقاضای مصرفی واحدهای مسکونی برای سومین ماه پیاپی کاهشی بوده است.
مطابق گزارش بانک مرکزی تعداد معاملات آپارتمانهای مسکونی شهر تهران به ۳۴۰۰ فقره رسید که نسبت به ماه قبل ۲۲ درصد افزایش و نسبت به ماه مشابه سال قبل ۶۳.۷ درصد کاهش نشان می دهد. متوسط قیمت یک متر مربع زیربنای واحد مسکونی معامله شده نیز ۱۲ میلیون و ۷۲۰ هزار تومان بوده که نسبت به ماه قبل و ماه مشابه سال قبل به ترتیب ۰.۴ و ۴۷.۷ درصد افزایش نشان می دهد. در بین مناطق ۲۲ گانه شهر تهران، مطابق معمول بیشترین متوسط قیمت به منطقه یک معادل ۲۶ میلیون و ۹۷۰ هزار تومان در هر متر مربع و کمترین آن با ۵ میلیون و ۵۲۰ هزار تومان در هر متر مربه به منطقه ۱۸ اختصاص داشته است. ارقام مزبور نسبت به ماه مشابه سال قبل به ترتیب ۴۳.۷ و ۵۲.۷ درصد افزایش نشان می دهند.
پیش‌بینی کارشناسان از بازار مسکن
عبدالناصر همتی، رییس کل بانک مرکزی، افزایش تعداد معاملات مسکن در کنار کاهش نرخ تورم را دو موضوع امیدوارکننده در اقتصاد ایران دانست. همچنین مصطفی‌قلی خسروی، رییس اتحادیه مشاوران املاک گفت: در شش ماهه دوم سال پیش بینی می کنیم معاملات مسکن به تدریج افزایش پیدا کند اما رشد قیمت نخواهیم داشت.
حسن محتشم، عضو هیات مدیره انجمن انبوه‌سازان تهران نیز با بیان اینکه کسادی معاملات مسکن تا شب عید ادامه خواهد داشت، گفت: رکود فعلی بی سابقه نیست و در سال‌های ۱۳۶۴ و ۱۳۶۵ نیز با توجه به افت شدید معاملات ۳۰ تا ۴۰ درصد برگشت قیمت داشتیم اما هم اکنون نمی‌توان انتظار داشت قیمت‌ها بیش از ۲۰ درصد کاهش پیدا کند؛ در حالی که جهش حدود ۲۰۰ درصد بوده است.
هم‌چنین سلمان خادم‌المله، کارشناس بازار مسکن، ثبات بازارهای رقیب از یک طرف و سیاست‌های انبساطی دولت را منجر به رونق نسبی بازار مسکن در مهرماه دانست و گفت: حداقل تا سه سال آینده نمی‌توان انتظار تحول جدی در معاملات مسکن داشت و قیمت‌ها جهش نخواهد کرد.
