
# Bodor Ádám és Czakó Gábor író nyerte el a Nemzet Művésze díjat

Published at: **2019-11-05T11:41:00+00:00**

Author: **Infostart / MTI**

Original: [infostart](https://infostart.hu/kultura/2019/11/05/bodor-adam-es-czako-gabor-irok-nyertek-el-a-nemzet-muvesze-dijat)

A Nemzet Művésze díj várományosait nem öncélú érdek vagy magamutogatás vezérli; őszinte alázattal tanítják a nemzetet, nyújtják át bölcsességüket, teszik közkinccsé tehetségüket - hangsúlyozta a díjátadón mondott köszöntőjében, az MMA elnöke, Vashegyi György.
Kásler Miklós, az emberi erőforrások minisztere arról beszélt, hogy a magyar nemzet fennmaradásának záloga volt, hogy táplálkozni tudott ősei hagyományaiból, a kereszténységből és Európa kultúrájából. A magyar irodalom azért játszott rendkívüli szerepet a magyar nemzet történetében, mert mindig a magyar emberek életszemléletét, világlátását, törekvéseit fejezte ki.
Ezúttal is két nagyszerű irodalmár veheti át a Nemzet Művésze díjat, amely nemcsak a kormány nagyrabecsülését, hanem az olvasóközönség tiszteletét és szeretetét is kifejezi - méltatta a díjazottakat Kásler Miklós.
Bodor Ádám Kossuth-díjas író az abszurd stíluselemekkel átszőtt, a kortárs magyar irodalmat gyarapító szépírói életműve elismeréseként vehette át a Nemzet Művésze díjat az emberi erőforrások miniszterétől és az MMA elnökétől.
Bodor Ádám elmondta: az elismerés mérföldkő alkotói pályáján, még akkor is, ha életútja vége felé részesült benne, a Nemzet Művésze díjra ezért "egy boltív záróköveként" tekint.
Az író köszönetet mondott a sorsnak, amiért Erdélyben született és élte le élete felét, mert ez a természeti, történelmi, etnikai és kulturális sokszínűségéről ismert vidék rengeteget adott számára.
Czakó Gábor Kossuth-díjas író a magyar irodalmat gyarapító szépírói életműve elismeréseként, nyelvrégészeti tevékenységéért és a humanista gondolkodás tanításának megbecsüléseként nyerte el a Nemzet Művésze díjat.
Czakó Gábor az elismerés átvétele után mély meghatottságát fejezte ki, köszönetet mondva feleségének is, aki elmondása szerint társként segítette az életben és az alkotásban is.
A Nemzet Művésze díjat az MMA kezdeményezésére alapította 2013-ban az Országgyűlés a magyar művészeti élet kimagasló teljesítményt nyújtó, elismert képviselőinek személyes megbecsülése, méltó életkörülményeinek biztosítása céljából. A díj odaítéléséről a Nemzet Művésze-díj Bizottság dönt, a testületet 11 Kossuth-díjas művész alkotja.
A díj a színházművészet, az irodalom, a zeneművészet, a képzőművészet, a filmművészet, az építőművészet, a táncművészet, az iparművészet, a fotóművészet, a népművészet és a cirkuszművészet alkotóinak adományozható. A Nemzet Művésze cím az előzőleg Kossuth-díjban részesített és 65. életévét - táncművész, valamint cirkuszművész esetében 50. életévét - betöltött művészeknek adható, a címet egyidejűleg legfeljebb 70 személy viselheti.

        Nyitókép: MTI/Máthé Zoltán
      
