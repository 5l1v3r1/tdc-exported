
# Partizanu cilj Evroliga, roster i dalje nije zatvoren

Published at: **2019-11-03T12:53:18+00:00**

Author: **Nemanja**

Original: [Sportska centrala](https://www.sportskacentrala.com/2019/11/03/partizanu-cilj-evroliga-roster-i-dalje-nije-zatvoren/)

Sportski direktor Košarkaškog kluba Partizan Nikola Lončar istakao je da je cilj kluba u ovoj sezoni da izbore plasman u Evroligu.
Rezultati u Evrokupu zadovoljavaju sve u klubu, od funkcionera, igrača, pa do navijača, s obzirom na to da Partizan ima pet pobeda iz isto toliko utakmica. U ABA ligi je situacija nešto drugačija, pa crno-beli tako imaju tri pobede i dva poraza, ali uprkos svemu, cilj je jasan – Evroliga.
– Apsolutno nam je cilj Evroliga. Ne znam da li je to realno posle ove sezone. Kao što sam rekao, sve će to biti jasnije na proleće. Generalno cilj kluba je da se vratimo u Evroligu, to je težnja svakoga. Sebi smo zacrtali da to pokušamo rezultatima u ovoj sezoni – rekao je Nikola Lončar za ,,Maxbet“ radio.
Tokom nedelje, Partizan je pojačao doskorašnji igrač Budućnosti Džejms Bel, koji bi uskoro trebalo da se stavi na raspolaganje treneru Trinkijeriju.
– Ne znamo još uvek kada će biti na parketu, mora da prođe lekarski pregled prvo, pa ćemo videti kada će se priključiti timu. Još uvek nije stigao u Beograd, ali ne isključujemo mogućnost da debituje protiv Venecije u utorak – kazao je Lončar.
Uprkos dolasku Bela, Lončar je rekao da roster nije zatvoren, jer sport je nepredvidiv.
– Nikada ne možemo da kažemo da je roster zatvoren. Sport je nepredvidiv, uvek može nešto da se desi. Bel nam je potreban, takav igrač. Nikome on neće uzeti minute niti otimati uloge. Za sada smo zadovoljni rosterom – istakao je Lončar.
