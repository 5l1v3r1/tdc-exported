
# ארהב: 128 אלף משרות נוספו באוקטובר - מעל הציפיות

Published at: **2019-11-01T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3772865,00.html)

למשק האמריקאי נוספו באוקטובר 128 אלף משרות, כך עולה מדו"ח התעסוקה שפרסם היום משרד העבודה.
שיעור האבטלה בחודש שחלף עלה ל-3.6%, לעומת השפל בן 50 השנים שנקבע בספטמבר, 3.5%.
האנליסטים ציפו לתוספת של 75 אלף משרות, ולשיעור אבטלה של 3.6%
מספר המשרות הגבוה יחסית מפתיע, לאור השביתה המתמשכת בג'נרל מוטורוס, שהביא לקיצוץ של כ-50 אלף משרות בענף הרכב. ללא השביתה, וללא 20 אלף העובדים הזמניים שנשכרו לטובת מפקד האוכלוסין וסיימו את תפקידם החודש, מספר המשרות היה עומד על כ-200 אלף.
מספר שעות העבודה הממוצע נותר ללא שינוי באוקטובר - 34.4.
השכר לשעה עלה ב-0.2% בחודש שחלף, ל-28.18 דולר. עם זאת ב-12 החודשים האחרונים השכר עלה בקצב גבוה יותר - של 3%.
   
מספר המשרות שנוספו בספטמבר עודכן כלפי מעלה, מ-136 ל-180 אלף; והנתון לאוגוסט עודכן מ-168 ל-219 אלף.
השבוע הוריד הפדרל ריזרב את הריבית ב-0.25%, בפעם השלישית ברציפות. יו"ר הפד, ג'רום פאוול, ציין כי הבנק המרכזי צפוי להותיר את הריבית על כנה, כל עוד לא יחולו שינויים משמעותיים בתחזיות.
