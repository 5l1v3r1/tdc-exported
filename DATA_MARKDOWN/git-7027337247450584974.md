
# ترامپ و اردوغان دیدار می کنند

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697168/%D8%AA%D8%B1%D8%A7%D9%85%D9%BE-%D9%88-%D8%A7%D8%B1%D8%AF%D9%88%D8%BA%D8%A7%D9%86-%D8%AF%DB%8C%D8%AF%D8%A7%D8%B1-%D9%85%DB%8C-%DA%A9%D9%86%D9%86%D8%AF)

رؤسای جمهور آمریکا و ترکیه روز چهارشنبه در گفتگویی تلفنی توافق کردند که هفته آینده در شهر واشنگتن دی. سی با یکدیگر دیدار کنند.
به گزارش  اسپوتنیک، دفتر ریاست جمهوری ترکیه روز چهارشنبه با صدور بیانیه ای اعلام کرد که «رجب طیب اردوغان» و «دونالد ترامپ» همتای آمریکایی وی در گفتگویی تأیید کردند که روز سیزدهم نوامبر (۲۲ آبان ماه) در شهر واشنگتن دی. سی با یکدیگر دیدار کنند.
این در حالی است که پیش از اعلام این خبر، اردوغان گفته بود که هنوز در مورد دیدار هفته آینده خود از واشنگتن تصمیم نگرفته است و قول داد که پس از گفتگوی تلفنی با ترامپ در این باره تصمیم گیری کند.
در بیانیه دفتر ریاست جمهوری ترکیه آمده است: «رئیس جمهور ترکیه با رئیس جمهور آمریکا، دونالد ترامپ، تلفنی گفتگو کرد. رهبران دو کشور تأیید کردند که روز سیزدهم نوامبر و بنا به دعوت رئیس جمهور آمریکا در واشنگتن با یکدیگر دیدار کنند. دو طرف همچنین در مورد روابط دوجانبه و مشکلات منطقه ای با یکدیگر گفتگو کردند».
دونالد ترامپ نیز در بیانیه ای اعلام کرد که با همتای ترکیه ای خود پیرامون وضعیت امنیتی در سوریه از جمله عملیات ضد تروریسم و پایان دادن به مخاصمات با نیروهای کُرد گفتگو کرده است.
شایان ذکر است که به دنبال خروج ناگهانی نیروهای نظامی آمریکا از خاک سوریه در ماه اکتبر، ارتش ترکیه عملیات نظامی علیه نیروهای کرد و متحد آمریکا را آغاز کرد. این عملیات نظامی در نهایت با تضمین های روسیه برای انجام گشت زنی های مشترک با نیروهای سوریه در امتداد مرز ترکیه- سوریه و خارج سازی شبه نظامیان کُرد از این منطقه به پایان رسید.
