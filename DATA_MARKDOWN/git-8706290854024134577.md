
# Στη φυλακή ο άστεγος ληστής των σούπερ μάρκετ - Χρησιμοποιούσε ψεύτικο όπλο

Published at: **2019-11-06T17:08:00+00:00**

Author: ****

Original: [enikos.gr](http://www.enikos.gr/society/682669/sti-fylaki-o-astegos-listis-ton-souper-market-chrisimopoiouse-pse)

Στη φυλακή αναμένεται να οδηγηθεί ο 54χρονος άστεγος, ο οποίος κατηγορείται πως διέπραξε δύο ληστείες σε σούπερ μάρκετ στο Ηράκλειο Κρήτης.
Ο άνδρας κρίθηκε προφυλακιστέος, με τη σύμφωνη γνώμη ανακριτή και εισαγγελέα, ο οποίος του άσκησε ποινικές διώξεις για ληστεία κατά συρροήν και παράνομη οπλοφορία κατ’ εξακολούθηση.
Όπως είναι ήδη γνωστό, συνελήφθη σε παράπηγμα της Μάχης Κρήτης ως ο δράστης δύο ληστειών σε σούπερ μάρκετ.
Στις 23 Οκτωβρίου "χτύπησε” το σούπερ μάρκετ στη λεωφόρο 62 Μαρτύρων και με την απειλή ψεύτικου -όπως αποδείχθηκε- όπλου απέσπασε 800 ευρώ από τον ταμία.
Λίγες μέρες αργότερα, την 1η Νοεμβρίου, λήστεψε με τον ίδιο ακριβώς τρόπο ένα σούπερ μάρκετ που βρίσκεται στη Μάχης Κρήτης και πήρε το ποσό των 600 ευρώ.
Πίσω από την ιστορία του 54χρονου, κρύβεται ένα ανθρώπινο δράμα. Πληροφορίες αναφέρουν ότι ο άνδρας βρέθηκε στο δρόμο από τη μια στιγμή στην άλλη, ενώ προηγουμένως είχε δουλειά και η ζωή του φαινόταν “στρωμένη”. Έπειτα από αλλεπάλληλα χτυπήματα της μοίρας κατέληξε να βρίσκεται στο δρόμο, σε πλήρες αδιέξοδο και μετατράπηκε σε έναν… παράνομο.
Πηγή: cretapost.gr
