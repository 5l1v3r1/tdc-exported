
# Area Marina Protetta di Milazzo. Il logo sarà scelto dagli studenti

Published at: **2019-11-04T14:03:35+00:00**

Author: **Salvatore Di Trapani**

Original: [Tempostretto](https://www.tempostretto.it/news/area-marina-protetta-di-milazzo-il-logo-sara-scelto-dagli-studenti.html)


        Sono diversi i lavori presentati dagli studenti milazzesi, che saranno poi valutati da un’apposita commissione. Novità anche per l’affidamento del servizio contabile.
      
Gli studenti milazzesi coinvolti nella realizzazione del logo per l’Area Marina Protetta. Diversi i lavori realizzati, grazie al coinvolgimento diretto dell’istituto superiore “Renato Guttuso”, dell’agrario “F. Leonti” e dell’Itet “Leonardo Da Vinci”.
I lavori saranno valutati da un’apposita commissione che si riunirà il 5 novembre. Entusiasta il presidente dell’Area Marina Protetta, Giovanni Mangano, che nel ringraziare gli studenti ha definito questo passaggio “particolarmente importante, in quanto assegna una identità all’Area Marina”.
Un’iniziativa dal duplice significato, dunque, che punta a radicare maggiormente sul territorio l’Area Marina pensando, al tempo stesso, all’importanza del coinvolgimento dei giovani. I cosiddetti “cittadini del domani” hanno avuto modo, infatti, di conoscere più a fondo questa realtà e di approfondire l’argomento nelle sue diverse sfaccettature.
Novità per l’Area Marina anche per l’affidamento del servizio contabile e finanziario. Il consiglio d’amministrazione ha infatti deliberato affinché sia pubblicato l’apposito bando per l’affidamento del servizio, con scadenza fissata per il prossimo 12 novembre.
