
# - Jeg vil aldri avsløre ham

Published at: **2019-11-04T16:51:17+00:00**

Author: **Anders Grønneberg**

Original: [Dagbladet.no](https://www.dagbladet.no/kultur/jeg-vil-aldri-avslore-ham/71777681)

Banksy er et mysterium, og kommer til å forbli det. Det konkluderer vennen, fotografen og den tidligere agenten hans med.
Nå har Steve Lazarides gitt ut en fotobok med Banksy fra tida han arbeidet i felten - uten å avsløre identiteten hans.

        I et intervju med Sky News forteller Lazarides, som jobbet sammen med Banksy i elleve år, fra 1997 til 2009, om den myteomspunne kunstneren.
      
Steve Lazarides jobbet først som fotograf, deretter som hans agent - og hele tida har han vært gatekunstnerens fortrolige venn.
- Han stoler fremdeles på at jeg ikke vil vise ansiktet hans, noe jeg ikke vil gjøre. Det har ingen hensikt å avsløre ham. Hvis han vil avsløre seg, så er det opp til ham, sier Steve Lazarides til Sky News.

        I begynnelsen kunne Banksy operere i fullt dagslys uten å bli avslørt.
      
- Det er utrolig hva du kan gjøre med en lett synlig refleksjakke og noen kjegler, sier agenten og vennen, som fremdeles hjelper Banksy med å hemmeligholde identiteten.
At Banksy i mange år kunne holde på med sin gatekunst uten å bli avslørt, var å gjøre seg så synlig som mulig. Derfor jobbet han i dagslys ikledd refleksklær, ikke ulik den veiarbeidere bruker - med kjegler som viste at «arbeid pågår».

        De slapp unna med det mange ganger, forteller vennen i fotoboka om Banksy:
      
- Jeg har sett politifolk, jeg har sett alle, gå forbi. Har man på seg en refleksvest eller synlig arbeidsantrekk og noen kjegler, kan man gjøre hva man vil.
Steve Lazarides har gått gjennom 12000 fotografier for å lage boka «Banksy Captured». Den forteller historien om gatekunstneren og om arbeidsmetodene, også bak kulissene- og om den anonyme kunstnerens vei til global berømmelse.

        Boka inneholder også mange anekdoter og Banksys mange påfunn - og om anonymiteten.
      
- Offentligheten ønsker ikke å vite hvem Banksy er. Det er som å fortelle en femåring at julenissen ikke fins. Folk ser på ham som en folkehelt, og jeg kommer ikke til å ta det mytiske fra dem, sier Lazarides.
