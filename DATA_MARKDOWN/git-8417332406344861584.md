
# Babcock setter inn ekstra ambulansefly og starter forhandlinger med pilotene

Published at: **2019-11-06T20:53:27+00:00**

Author: **(NTB) NTB**

Original: [adressa.no](https://www.adressa.no/nyheter/innenriks/2019/11/06/Babcock-setter-inn-ekstra-ambulansefly-og-starter-forhandlinger-med-pilotene-20338544.ece)

Luftambulanseoperatøren Babcock setter inn et ekstra kortbanefly med eget mannskap for å bedre beredskapen i nord. De møter også pilotene til forhandlinger.
Tidligere onsdag svarte helseminister Bent Høie (H) etter spørsmål i Stortinget at beredskapen i luftambulansetjenesten i Nord-Norge ikke er god nok. Ifølge helseministeren er beredskapen på 90 prosent, fire måneder inn i den nye leverandørens kontrakt.
– Vi er ikke fornøyd med dagens situasjon. Vi har innført krav om daglig rapportering fra Luftambulansetjenesten HF, sa Høie.
Heller ikke Babcock er fornøyd med sin leveranse, og setter nå inn flere tiltak for å bedre situasjonen.
I tillegg til å sette inn et ekstra kortbanefly, vil selskapet torsdag og fredag møte pilotene til forhandlinger om en ny avtale, som kan åpne for å benytte ledige piloter på baser hvor det mangler bemanning.
Da NHO Luftfart og Norsk Flygerforbund i juni 2018 forhandlet fram avtalen som garanterte alle pilotene hos tidligere operatør jobb i Babcock etter overtakelsen, var det et krav fra Norsk Flygerforbund at alle pilotene skulle få beholde basen de hadde hos tidligere operatør.
På Gardermoen, har Babcock derfor en overtallighet på sju piloter, samtidig som selskapet mangler til sammen sju piloter på basene i Kirkenes, Alta og Brønnøysund.
– Vi har lenge sett at dette ville bli en utfordring, men på grunn av avtalen som ble inngått i 2018 kan ikke de sju tilgjengelige pilotene på Gardermoen uten videre brukes på andre baser. Dette rammer dessverre den totale tilgjengeligheten på ambulansefly, sier sjef for flyoperasjoner i Babcock, Hans Skog-Andersen.
For å løse pilot-mangelen på enkelte baser går Babcock derfor i forhandlinger om tariffavtalen.
– Vi håper vi kommer fram til en løsning som gjør at vi kan benytte pilotene på en måte som øker tilgjengeligheten på ambulanseflyene fremover, sier Skog-Andersen.
Det ekstra kortbaneflyet vil være på plass i Finnmark fra og med mandag kommende uke. Operatøren vil i tillegg benytte flere av sine piloter som i dag har base i Sverige for å styrke den norske luftambulansetjenesten.
Ekstraflyet vil være i beredskap 12 timer i døgnet, og som et tillegg til den øvrige beredskapen.
(©NTB)
