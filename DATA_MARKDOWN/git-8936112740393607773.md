
# Polskie siatkarki poznały rywalki w walce o igrzyska

Published at: **2019-11-04T16:14:00+00:00**

Author: ****

Original: [TVN24](https://eurosport.tvn24.pl/siatkowka,119/polki-poznaly-rywalki-w-turnieju-kwalifikacyjnym-do-igrzysk-w-tokio,982817.html)

Informację o składach grup turniejów kwalifikacyjnych kobiet i mężczyzn do igrzysk w Tokio podała w poniedziałek Europejska Federacja Siatkówki. Podziału na grupy dokonano tzw. systemem serpentynowym, według aktualnego rankingu CEV. Polki zajmują w nim ósme miejsce.
Polki w fazie grupowej rywalizację rozpoczną od meczu z Bułgarią (7.01). Kolejnymi przeciwnikami będą Holenderki (9.01) i Azerki (10.01). W drugiej grupie wystąpią Niemcy, Chorwacja, Turcja i Belgia. Po dwie najlepsze drużyny z grup awansują do półfinałów, a prawo startu na igrzyskach uzyska tylko najlepszy zespół.
Trener Biało-Czerwonych Jacek Nawrocki nie ukrywa, że walka o jedno premiowane awansem miejsce będzie niezwykle trudna.
- Rywale są niezwykle wymagający i nie chodzi o faworyzowaną Holandię czy Turcję. Inne reprezentacje, jeśli tylko ściągną na turniej swoje największe gwiazdy, też będą silnymi przeciwnikami - powiedział PAP szkoleniowiec.
Jak dodał, termin turnieju jest trochę niefortunny, w samym środku ligowych zmagań. Liga włoska, w której występuje kilka reprezentantek (Malwina Smarzek-Godek, Magdalena Stysiak, Agnieszka Kąkolewska, Joanna Wołosz i Zuzanna Górecka) rozgrywa swoje mecze jeszcze w drugi dzień świąt Bożego Narodzenia.
- Ten turniej zagramy bez większych przygotowań, praktycznie z marszu - przyznał Nawrocki.
Prawo startu na igrzyskach mają już zapewnione: Japonia (gospodarz) oraz Stany Zjednoczone, Włochy, Brazylia, Rosja, Chiny i Serbia.
O awans nie muszą się martwić podopieczni Vitala Heynena, którzy w sierpniu wygrali w Gdańsku interkontynentalny turniej kwalifikacyjny i zapewnili sobie udział na igrzyskach. Oprócz Polaków start w Tokio mają zagwarantowany: Japonia (gospodarz), Argentyna, Stany Zjednoczone, Rosja, Brazylia i Włochy.
Męskie reprezentacje Starego Kontynentu powalczą o paszporty olimpijskie w Berlinie w dniach 5-10 stycznia.
 

        Podział na grupy:
      

        turniej kobiet - Apeldoorn (Holandia)
      
grupa A: Holandia, Bułgaria, Polska, Azerbejdżan
grupa B: Turcja, Niemcy, Belgia, Chorwacja
 

        turniej mężczyzn – Berlin (Niemcy)
      
grupa A: Niemcy, Belgia, Słowenia, Czechy
grupa B: Serbia, Francja, Bułgaria, Holandia
Autor: PO\kwoj / Źródło: PAP
