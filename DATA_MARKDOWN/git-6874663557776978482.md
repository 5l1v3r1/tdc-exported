
# חברת דואיט אינטרנשיונל גייסה 100 מיליון דולר מצ'רלסבנק

Published at: **2019-11-03T00:00:00+00:00**

Author: **מאיר אורבך**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3772932,00.html)

חברת דואיט אינטרנשיונל גייסה 100 מיליון דולר מ-Charlesbank Technology Opportunities Fund. זה הוא הגיוס הראשון לחברה שנוסדה על ידי יואב תוסייה כהן וואדים סולוביי. ההשקעה נחלקת בין חוב באשראי לבין גיוס במניות של חברת דואיט. דואיט הוקמה ב-2011 ולה משרדים בתל אביב, סן פרנסיסקו, ניו יורק, אוסטין ולונדון.
בשיחה עם כלכליסט אומר וודים סולוביי, אחד משני מייסדי החברה, שצ'רלסבנק לא רכשה את החברה אלא רק השקיעה בה. "הקמנו את החברה ב-2011 ומאז אנחנו מצליחים להיות רווחיים ולהגדיל את המכירות שלנו בכל שנה", מסביר סולוביי. דואיט מפתחת מערכת המנתחת את שימוש הלקוח בענן ונותנת לו המלצות שיאפשרו לו להוזיל עלויות. החברה מעסיקה כיום 60 עובדים בלבד, מתוכם 20 בתל אביב, והשאר בארצות הברית ולונדון.
על פי הדיווח של החברה, ההשקעה של הקרן האמריקאית בשילוב משקיעים אחרים תאפשר לה להגדיל את הנוכחות שלה בצפון אמריקה ואירופה ולבצע רכישות אסטרטגיות. "אנחנו רוצים להיכנס לאסיה ולבצע מספר רכישות שיאפשרו לנו להציע שירותים נרחבים יותר", מוסיף סולוביי. המוצרים של דואיט מספקים תמיכה לעומסי עבודה בעננים ציבוריים עם דרישות מורכבות כגון התקנות Kubernetes בסביבות ענן שונות. היא גם מאפשרת קבלת נתונים וניתוחים בזמן אמתתוך שימוש בבינה מלאכותית.
"המטרה שלנו היא לעזור ללקוחות לרתום את הכוח של טכנולוגיות הענן הציבורי באופן יעיל, ולשחרר את המשאבים שלהם להשקעה באספקת המוצרים ללקוחות", אומר סולוביי. "ההשקעה הזאת של צ'רלסבנק תאפשר לנו להאיץ את הפיתוח של יכולות הפלטפורמה שלנו ותמיכה בשלוש הפלטפורמות הגדולות של עננים ציבוריים".
יואב תוסיה-כהן, מנכ"ל ומייסד שותף של דואיט, הוסיף: "ההודעה של היום היא אבן דרך במסענו לבנות את דואיט כחברה גלובלית. השותפות עם צ'רלסבנק, מתואמת מאוד עם החזון שלנו".
"דואיט בנתה פתרון שמאפשר למשתמשי הענן לאמץ את הטכנולוגיות של גוגל, אמזון ומיקרוסופט, תוך מיטוב השימוש שלהם בעננים הציבוריים", אמר דארן בטיסטוני, מנהל כללי בצ'רלסבנק שיצטרף למועצת המנהלים של דואיט. "אחרי שדיברתי עם רבים מהלקוחות שלהם, ברור שהשילוב של דואיט מספק את התמיכה החיצונית שהלקוחות צריכים כדי להתמודד עם האתגרים המתמידים שכרוכים בהתקנות מורכבות בעננים ציבוריים. זו השקעה שהיא השנייה של Technology Opportunities Fund של צ'רלסבנק". לצורך ההשקעה בחברה לקחה צ'רלסבנק קו אשראי מ-Bain Capital Credit ו-Deutsche Bank Direct Lending.
