
# Χειρουργήθηκε η τραυματισμένη χελώνα στη Ρόδο

Published at: **2019-11-06T17:40:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425202/xeiroyrghthhke-h-traymatismenh-xelwna-sth-rodo)


        Μια θηλυκή χελώνα καρέτα-καρέτα 40 κιλών βρέθηκε τραυματισμένη στην παραλία του Eνυδρείου και μεταφέρθηκε στον Υδροβιολογικό Σταθμό Ρόδου.
      
Η χελώνα είχε χάσει το δεξί της πόδι (πτερύγιο), το οποίο είχε μπλεχτεί σε πετονιά και στην προσπάθεια της να απελευθερωθεί ακρωτηριάστηκε.
Στη συνέχεια μεταφέρθηκε στο ιατρείο του κτηνιάτρου Παναγιώτη Μαργιέ στην Κρεμαστή, όπου οργανώθηκε μια ομάδα εθελοντών προκειμένου να χειρουργηθεί η χελώνα.
Την εθελοντική ομάδα αποτέλεσαν ο κτηνίατρος Παναγιώτης Μαργιές, η βοηθός του Λίτσα Λολάκη, ο ιατρός χειρουργός Μιχάλης Κούρκουλος, ο ιχθυολόγος του Υδροβιολογικού Σταθμού Ρόδου Γεράσιμος Κονδυλάτος, η νοσηλεύτρια Κωνσταντίνα Αναγνώστη και ο ηλεκτρολόγος Κυριάκος Κομματάς.
Μετά από περίπου τρεις ώρες που διήρκησε το χειρουργείο, οι γιατροί δήλωσαν ικανοποιημένοι από το αποτέλεσμα της επέμβασης και εξέφρασαν την αισιοδοξία τους ότι μετέπειτα όλα θα πάνε καλά και η χελώνα θα καταφέρει να αναρρώσει παρά την απώλεια του ενός άκρου της.
Αύριο η χελώνα θα μεταφερθεί στο Ενυδρείο Ρόδου και στη συνέχεια εφόσον έχει ανακτήσει τις δυνάμεις της, θα σταλεί στο κέντρο προστασίας θαλάσσιας χελώνας “ΑΡΧΕΛΩΝ” στην Αθήνα.

        
          Φωτορεπορτάζ: Βασίλης Καϋμενάκης
        
      
