
# Nová štúdia varuje: v lietadle radšej nepi rozlievanú vodu a neumývaj si ruky na toalete

Published at: **2019-11-05T11:32:00+00:00**

Author: **Matej Krajčovič**

Original: [REFRESHER](https://refresher.sk/76235-Nova-studia-varuje-v-lietadle-radsej-nepi-rozlievanu-vodu-a-neumyvaj-si-ruky-na-toalete)


        Lepšie je nosiť si vlastnú. Aj pri nej však môžeš myslieť ekologicky.
      
Pokiaľ často cestuješ lietadlom, mal by si zvýšiť pozornosť, píše Yahoo. Web totiž cituje štúdiu, ktorá testovala kvalitu vody podávanej v 11 veľkých a 12 regionálnych amerických aerolinkách vo forme nápojov od letušiek a palubného personálu.
V teste mohla letecká spoločnosť dosiahnuť skóre v rozmedzí 0 až 5 bodov, pričom niektoré kritéria boli skôr všeobecné, ako napríklad, či bola voda ponúknutá všetkým pasažierom. Iné ale testovali aj prítomnosť viacerých baktérií vrátane E. coli. Tá sa má nachádzať v tráviacom trakte živočíchov, ak sa teda dostane do vody, môžeš ju považovať za znečistenú fekáliami. 
Aby bola voda považovaná za ,,pitnú", musela dosiahnuť aspoň skóre 3. To bol však prípad len 3 z 11 veľkých aeroliniek a dokonca iba 1 z 12 regionálnych spoločností v USA.
Piť vraj môžeš bez obáv napríklad v Piedmont Airlines, Alaska Airlines, Allegiant alebo Hawaiian Airlines, ktoré dosiahli na výsledok s hodnotou 4,33, respektíve 3,3 a 3,1 bodu.
Relatívne známe Spirit a JetBlue získali len 1 bod. Web DietDetective.com a Food Policy Center newyorskej Hunter College, teda subjekty, ktoré za výskumom stáli, preto dôsledne odporúčajú dodržiavať dve základné pravidlá počas letov.
Voľne nalievanú vodu by si mal odmietnuť, vrátane kávy a čajov. Bezpečná je len balená v zapečatených PET flašiach. Neodporúčajú tiež umývanie rúk na toaletách v lietadle. Namiesto toho by si so sebou mal nosiť vreckovú fľaštičku s dezinfekčným prostriedkom. Takýto ,,sanitizér" kúpiš aj v bežných obchodoch. 
Rozumné zrejme bude aj nosenie si vlastnej fľaše s vodou. Tú si však môžeš kúpiť alebo doplniť až za bezpečnostnou kontrolou.
V tejto súvislosti je zaujímavý aj krok pražského letiska, ktoré chce minimalizovať spotrebu jednorazových plastov. Pred kontrolou pribudnú stanovištia, kde sa dá nevypitá voda pohodlne vyliať a za ňou zas fontánky, kde si fľašu znova doplníš.
„Chceme motivovať cestujúcich, aby znižovali svoj dopad na životné prostredie a cestovali so znovupoužiteľnými fľašami na nápoje,“ stojí vo vyhlásení riaditeľky Ochrany životného prostredia letiska Soňi Hykyšovej. 
Z letiska by mali zmiznúť aj plastové reklamné predmety a v interných kantínach a zasadačkách zas pribudnúť karafy s čerstvou vodou namiesto tej balenej v plaste.
