
# Україна 8 листопада підпише безвіз з Монголією

Published at: **2019-11-07T18:57:43+00:00**

Author: ****

Original: [Європейська правда](https://www.eurointegration.com.ua/news/2019/11/7/7102787/)

У посольстві України у Варшаві у п’ятницю, 8 листопада, відбудеться урочисте підписання угоди між урядами України та Монголії про взаємне скасування віз.
Про це повідомляє "Європейська правда" з посиланням на "Укрінформ".
"Громадяни України отримають право в’їжджати і перебувати в Монголії, а також проїжджати транзитом через цю країну без віз строком на 90 днів упродовж 180-ти днів", - заявили в посольстві.
У дипмісії зазначили, що "укладення цієї угоди дасть можливість спростити взаємні поїздки громадян України і Монголії та увідповіднити до чинного законодавства обох країн у міграційній сфері".
Для набуття чинності угоди сторони повинні будуть здійснити необхідні внутрішньодержавні процедури.
Від уряду України угоду підпише посол України в Польщі Андрій Дещиця, а від уряду Могнолії – посол Монголії в Польщі і за сумісництвом в Україні Немех Батаа.
За наступні 5 років в уряді планують розширити перелік безвізових країн за рахунок Гватемали, Гренади, Коста-Ріки, Маврикію, Маршалових островів, Науру, Палау, Перу, Сальвадору, Самоа, Сен-Вінсент і Гренадін, Соломонових островів та Ямайки.
