
# മുഖ്യമന്ത്രിസ്ഥാനത്തിനു പകരം ധനം, റവന്യു വകുപ്പുകള്‍; ബി.ജെ.പിയുടെ വാഗ്ദാനം തള്ളി ശിവസേന; ഫഡ്‌നാവിസിനോട് സംസാരിക്കാന്‍ തയ്യാറാകാതെ താക്കറെ

Published at: **2019-11-03T18:04:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/shivsena-rejected-bjp-s-promise-of-giving-financial-revenue-minister-posts822.html)

മുംബൈ: മഹാരാഷ്ട്രയില്‍ ബി.ജെ.പി നിര്‍ദ്ദേശിച്ച ഫോര്‍മുല തള്ളി ശിവസേന. റവന്യു, ധനമന്ത്രി സ്ഥാനങ്ങള്‍ നല്‍കാമെന്നായിരുന്നു ബി.ജെ.പിയുടെ വാഗ്ദാനമെന്നും എന്നാല്‍ മുഖ്യമന്ത്രി സ്ഥാനം പങ്കുവെയ്ക്കാതെ സമവായത്തിനില്ലെന്നും ശിവസേന വ്യക്തമാക്കിയതായി മുംബൈ മിറര്‍ റിപ്പോര്‍ട്ട് ചെയ്തു.
ഇപ്പോള്‍ ശിവസേനാ തലവന്‍ ഉദ്ധവ് താക്കറെ ബി.ജെ.പിയോടു സംസാരിക്കുന്നില്ലെന്നും അതിനായി മുതിര്‍ന്ന നേതാവ് സുഭാഷ് ദേശായിയെയാണ് ഏര്‍പ്പെടുത്തിയിരിക്കുന്നതെന്നും സേനാ വൃത്തങ്ങള്‍ പറഞ്ഞതായി റിപ്പോര്‍ട്ടിലുണ്ട്.
മുന്‍ മുഖ്യമന്ത്രി ദേവേന്ദ്ര ഫഡ്‌നാവിസ് താക്കറെയുടെ വീട് സന്ദര്‍ശിക്കുമെന്ന് അറിയിച്ചിരുന്നെങ്കിലും അതുണ്ടായിട്ടില്ലെന്നതും മഞ്ഞുരുകാന്‍ സാധ്യതയില്ലെന്ന സൂചനയാണു നല്‍കുന്നത്.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
ശിവസേന ഭരണത്തിലുണ്ടോ എന്ന കാര്യം വരുംദിവസങ്ങളില്‍ നിങ്ങളും ജനങ്ങളും അറിയുമെന്നു മാധ്യമപ്രവര്‍ത്തകരോട് ശിവസേനാ തലവന്‍ ഉദ്ധവ് താക്കറെ ഞായറാഴ്ച പറഞ്ഞിരുന്നു.
ബി.ജെ.പി ഇനിയും സമയം വൈകിപ്പിച്ചാല്‍ മഹാരാഷ്ട്രയുടെ താത്പര്യത്തിന് അനുസൃതമായ കാര്യങ്ങള്‍ തങ്ങള്‍ ചെയ്യുമെന്നും അദ്ദേഹം പറഞ്ഞു.
ഔറംഗബാദില്‍ നടത്തിയ വാര്‍ത്താസമ്മേളനത്തില്‍ കേന്ദ്രസര്‍ക്കാര്‍ നയങ്ങള്‍ക്കെതിരെ ആഞ്ഞടിച്ച താക്കറെ, പോര് പരസ്യമാക്കുകയാണെന്ന സൂചനയാണു നല്‍കുന്നത്.
സമഗ്ര സാമ്പത്തിക പങ്കാളിത്ത കരാറിന്റെ (ആര്‍.സി.ഇ.പി) ഗുണങ്ങള്‍ എന്തൊക്കെയാണെന്നു കേന്ദ്രസര്‍ക്കാര്‍ വിശദീകരിക്കണമെന്ന് അദ്ദേഹം ആവശ്യപ്പെട്ടു.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
‘നാളെ കരാര്‍ ഒപ്പിടും മുന്‍പ് നമ്മള്‍ എന്തൊക്കെ വ്യവസ്ഥകളാണ് അംഗീകരിക്കുക? അതെങ്ങനെയാണു രാജ്യത്തിനു ഗുണകരമാകുക? ഇക്കാര്യം പാര്‍ലമെന്റില്‍ ചര്‍ച്ച ചെയ്തിട്ടില്ലെന്നാണു ഞാന്‍ വിചാരിക്കുന്നത്.’- അദ്ദേഹം പറഞ്ഞു.
മുഖ്യമന്ത്രിസ്ഥാനം പങ്കുവെയ്ക്കാന്‍ ബി.ജെ.പി തയ്യാറായില്ലെങ്കില്‍ എന്‍.സി.പിയോടും കോണ്‍ഗ്രസിനോടും ചേര്‍ന്നു ചിലപ്പോള്‍ സര്‍ക്കാരുണ്ടാക്കിയേക്കുമെന്നു ശിവസേന മുന്നറിയിപ്പ് നല്‍കിയിട്ടുണ്ട്. മുഖപത്രമായ സാമ്‌നയിലൂടെയിലാണ് ശിവസേന നിലപാട് വ്യക്തമാക്കിയത്.
