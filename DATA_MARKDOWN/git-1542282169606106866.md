
# Novartis: Αναβλήθηκε η εξέταση του Κωνσταντίνου Φρουζή

Published at: **2019-11-07T18:49:56+00:00**

Author: **euronews **

Original: [euronews](https://gr.euronews.com/2019/11/07/novartis-anablithine-i-eksetasi-toy-froyzi)

Αναβλήθηκε η προγραμματισμένη για σήμερα εξέταση του Κωνσταντίνου Φρουζή, ενώπιον της ειδικής κοινοβουλευτικής επιτροπής προκαταρκτικής εξέτασης.
Η συνεδρίαση της επιτροπής, στην ουσία δεν ξεκίνησε ποτέ, καθώς οι βουλευτές του ΣΥΡΙΖΑ, Παύλος Πολάκης και Δημήτρης Τζανακόπουλος, αρνήθηκαν να εξέλθουν της αίθουσας 150 που συνεδρίαζε η επιτροπή, όπως τους ζήτησε ο πρόεδρος Ιωάννης Μπούγας.
«Ο κ. Φρουζής έχει έρθει και οι βουλευτές του ΣΥΡΙΖΑ δεν θέλουν να εξεταστεί», δήλωσε ο Θανάσης Πλεύρης, βγαίνοντας από την αίθουσα. «Η κατάθεση του κ. Φρουζή αναβάλλεται με ευθύνη του ΣΥΡΙΖΑ. Μέσα στην επιτροπή βρίσκονται άτομα που απαγορεύεται να βρίσκονται, γιατί διαφορετικά είναι μη νόμιμη η σύνθεση της επιτροπής και όποια κίνηση κάνουμε θα δημιουργήσει ακυρότητα», είπε επίσης ο κ. Πλεύρης και πρόσθεσε ότι οι κκ Τζανακόπουλος και Πολάκης αρνούνται να φύγουν.
Ο πρόεδρος της Επιτροπής, Ιωάννης Μπούγας, είπε ότι η επιτροπή δεν μπορεί να προχωρήσει με μη νόμιμη σύνθεση και πρόσθεσε ότι οι βουλευτές του ΣΥΡΙΖΑ εκλήθησαν επανειλημμένα να αποχωρήσουν και απάντησαν αρνητικά. Τελευταίοι από την αίθουσα και αφού είχαν αποχωρήσει όλα τα άλλα μέλη της επιτροπής, βγήκαν και οι βουλευτές του ΣΥΡΙΖΑ από την αίθουσα. Στη συνέχεια θα υπάρξουν δηλώσεις από τους εκπροσώπους των κομμάτων.
ΠΗΓΗ: ΑΠΕ-ΜΠΕ
