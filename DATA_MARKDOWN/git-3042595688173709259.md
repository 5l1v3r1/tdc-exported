
# Sir Lindsay Hoyle (62) ny leder i Underhuset

Published at: **2019-11-04T20:33:23+00:00**

Author: **NTB I**

Original: [Dagbladet.no](https://www.dagbladet.no/nyheter/sir-lindsay-hoyle-62-ny-leder-i-underhuset/71782963)

Valget av ny leder var eneste post på programmet da parlamentarikerne kom på jobb mandag. På formiddagen var den offisielle kandidatlisten klar, og der sto det sju navn.
Lindsay Hoyle fra Labour var favoritten, men det tok fire langdryge runder å velge ham.
Det var hemmelig skriftlig valg, der minst én kandidat elimineres i hver runde. Det holdes så mange runder som det trengs for at noen skal få mer enn 50 prosent av stemmene. I den fjerde og siste runden fikk Hoyle 325 av 540 stemmer, det vil si 60 prosent. Dermed var seieren et faktum da klokken nærmet seg 20.30 i London.
Den siste gjenværende motkandidaten, Hoyles partifelle Chris Bryant, fikk 213 stemmer. To stemmer var ugyldige.
