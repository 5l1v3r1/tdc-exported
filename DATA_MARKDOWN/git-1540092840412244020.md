
# Νέες αποκαλύψεις για την υπόθεση Novartis: Έγγραφο - ντοκουμέντο για τους προστατευόμενους μάρτυρες

Published at: ****

Author: ****

Original: [CNN.gr](https://www.cnn.gr/news/ellada/story/196038/nees-apokalypseis-gia-tin-ypothesi-novartis-eggrafo-ntokoymento-gia-toys-prostateyomenoys-martyres)

Newsroom, CNN Greece 23:53 , 02 November 2019 - 23:54
Έγγραφο που επικαλείται η εφημερίδα αναφέρει πως οι δύο από τους τρεις προστατευόμενους μάρτυρες που ενοχοποίησαν με τις καταθέσεις τους δέκα πολιτικούς, είναι τα ίδια πρόσωπα με τους μάρτυρες που προτάθηκαν από δικηγορικό γραφείο για κατάθεση στις ΗΠΑ, προσδοκώντας οικονομικά οφέλη, σύμφωνα με την αμερικανική νομοθεσία.
Το έγγραφο που φέρει ημερομηνία 8 Οκτωβρίου του 2019 υπογράφεται από την επικεφαλής της Εισαγγελίας Διαφθοράς Ελένη Τουλουπάκη, η οποία ενημερώνει την Εισαγγελία του Αρείου Πάγου για τους μάρτυρες.
Aπό το έγγραφο, που φέρει στη δημοσιότητα η «Καθημερινή», προκύπτει ότι δύο από τους τρεις προστατευόμενους μάρτυρες, με τις κωδικές ονομασίες «Μάξιμος Σαράφης» και «Αικατερίνη Κελέση» είναι τα ίδια πρόσωπα με τους μάρτυρες που εξετάστηκαν στις ΗΠΑ.
Όπως τόνιζαν στην εφημερίδα δικαστικές πηγές με γνώση των θεμάτων, δεν μπορεί ένας μάρτυρας να μπει σε καθεστώς προστασίας όταν έχει εμπλοκή ο ίδιος στην υπόθεση και όταν έχει εξεταστεί προσδοκώντας, όπως συνέβη στην προκειμένη περίπωση, χρηματικά οφέλη.
Η νομιμότητα των καταθέσεων των δύο από τους τρεις μάρτυρες θα αποτελέσει μείζονος σημασίας γεγονός, καθώς οι καταθέσεις αυτές αποτέλεσαν τον πυλώνα ενοχοποίησης των πολιτικών στην υπόθεση της Novartis και η απόδειξη ότι ελήφθησαν με αυτόν τον τρόπο αναμένεται να κλονίσει το οικοδόμημα των δικαστικών ερευνών για τους πολιτικούς, ενώ θα ενισχύσει σημαντικά και το «κατηγορητήριο» της Προανακριτικής Επιτροπής της Βουλής που διερευνά τα της υπάρξεως σκευωρίας για την ενοχοποίηση πολιτικών αντιπάλων.
Ειδικότερα, η δικαστική λειτουργός αναφέρεται σε έγγραφο των αμερικανικών αρχών που έχει στα χέρια της, «άκρως απόρρητον» όπως το χαρακτηρίζει, που περιλαμβάνει διάφορες πληροφορίες που έδωσαν οι αμερικανικές αρχές στις εισαγγελικές αρχές της χώρας για την υπόθεση της Novartis, με την αυστηρή προϋπόθεση να μη χρησιμοποιηθούν πουθενά. Ούτε σε ποινική υπόθεση ούτε από την κυβέρνηση της χώρας.
Στο έγγραφο των Αμερικανών, όπως αναφέρει η εισαγγελέας Ελένη Τουλουπάκη, «περιγράφονται μεταξύ άλλων (με κωδικές ονομασίες που δεν επιτρέπεται να αποκαλύψω) (σ.σ. αυτό το λέει η εισαγγελέας στην Εισαγγελία του Αρείου Πάγου) δύο μάρτυρες των αμερικανικών αρχών. Σύμφωνα με το ίδιο έγγραφο οι συγκεκριμένοι μάρτυρες μεταξύ άλλων “είχαν πρόσβαση και γνώση σε αποδεικτικό υλικό αναφορικά με δωροδοκίες που έλαβαν χώρα από πλευράς Novartis, σε αξιωματούχους στην Ελλάδα”».
Και συνεχίζει η εισαγγελέας:
Αναφορικά με την λεγόμενη «Αικατερίνη Κελέση» τα πράγματα είναι πιο περίπλοκα.
«Τα στοιχεία του προστατευόμενου μάρτυρα με την κωδική ονομασία “Αικατερίνη Κελέση” αναφέρονται στο με αριθμό πρωτ. ...7-11-2-17 συνταγμένο στην αγγλική γλώσσα έγγραφο του Ομοσπονδιακού Γραφείου του υπουργείου Δικαιοσύνης των ΗΠΑ που διαβιβάστηκε στην Εισαγγελία Διαφθοράς με την ίδια ημερομηνία». Αυτά αναφέρει η εισαγγελέας Ελένη Τουλουπάκη για τη δεύτερη μάρτυρα, αποκαλύπτοντας πως και αυτή είχε επαφές με τις αμερικανικές αρχές.
Για τον ή την εν λόγω μάρτυρα η εισαγγελέας Ελένη Τουλουπάκη αναφέρεται επίσης στο έγγραφο των αμερικανικών αρχών, όπου μεταξύ άλλων, σημειώνονται από την εισαγγελέα και τα εξής: «Για τη μάρτυρα, αναφέρεται στο έγγραφο αυτό (των Αμερικανών) ειδικότερα ότι “είναι υπάλληλος του... και ότι γνώριζε το σχέδιο δωροδοκίας”».
«Σας γνωρίζουμε», συμπληρώνει η Ελένη Τουλουπάκη, προς την Εισαγγελία του Αρείου Πάγου, «ότι για την ιδιότητα, τα πραγματικά στοιχεία ταυτότητας και τη γνώση της μάρτυρος αυτής, σχετικά με την υπόθεση Novartis, είχαμε ανεπίσημη πληροφόρηση από αλλοδαπές αρχές, πριν από την 6η Νοεμβρίου του 2017».
Σημειώνεται πως εκείνη την περίοδο άρχισαν οι καταθέσεις των προστατευόμενων μαρτύρων που εξελίχθηκαν σε καταθέσεις με δόσεις έως ότου η δικογραφία για τους δέκα πολιτικούς σταλεί στη Βουλή.
Στην αναφορά Τουλουπάκη γνωστοποιούνται και άλλες λεπτομέρειες – ειδικά για την «Κελέση».
«Σχετικά με την ίδια μάρτυρα, υπάρχει από τα κατασχεθέντα ηλεκτρονικά αρχεία της Novartis ηλεκτρονικό μήνυμα με ημερομηνία αποστολής 13-4-2013 με αποστολέα υπάλληλους της Novartis στο οποίο αναφέρεται ότι (ακολουθεί η μετάφραση). “Η... εργάζεται σαν τρελή, υποστηρίζοντας τον ... εντός και εκτός της Novartis και ο... ζήτησε αν θα μπορούσαμε να της προσφέρουμε μία συμβολική αύξηση μισθού. Ξεκάθαρα, δεν υπάρχει περιθώριο για κάτι τέτοιο. Το ερώτημα είναι. Βλέπεις τον ρόλο της τόσο σημαντικό, ώστε να της προσφερθεί η θέση του CPO, από τη στιγμή που ασχολείται σοβαρά με υπουργεία και Αρχές, σχετικά με εξαιρετικά εμπιστευτικά ζητήματα; Aν ναι, θα προκρίνεται μια προαγωγή”;».
​​​​​​Ο επικεφαλής των ερευνών από την Εισαγγελία του Αρείου Πάγου, αντεισαγγελέας Ευάγγελος Ζαχαρής, μετά το έγγραφο Τουλουπάκη, απευθύνθηκε στις αμερικανικές αρχές ζητώντας στοιχεία για τους εδώ προστατευόμενους μάρτυρες, ποια ανταλλάγματα πήραν, αν έχουν εξεταστεί άλλοι και ποιο είναι το περιεχόμενο των καταθέσεών τους.

        Διαβάστε επίσης
      
