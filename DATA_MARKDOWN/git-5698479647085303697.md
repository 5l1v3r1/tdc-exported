
# بلژیک و بریتانیا: اعضای اروپایی داعش باید در عراق و سوریه محاکمه شوند

Published at: **2019-11-04T11:14:25+00:00**

Author: **یورونیوز فارسی **

Original: [euronews](https://farsi.euronews.com/2019/11/04/belgian-and-uk-authorities-say-isis-fighters-should-face-justice-in-iraq-syria)

بریتانیا و بلژیک بار دیگر بر استدلال و موضع خود اصرار ورزیدند که اتباع آن‌ها که در سوریه و عراق برای داعش جنگیده‌اند باید در جایی که مرتکب جنایت شده‌اند، محاکمه شوند.
سلیمان سویلو، وزیر کشور ترکیه روز شنبه، ۱۱ آبان اعلام کرد که آنکارا اعضای دستگیرشده گروه داعش را به کشورهای زادگاهشان باز می‌گرداند. بریتانیا و بلژیک اما خواهان محاکمه و پذیر‌فتن اتباع داعشی در خاک خود نیستند.
وزیر کشور ترکیه ضمن انتقاد از «انفعال» کشورهای اروپایی در این زمینه گفت: «این برای ما قابل قبول نیست. غیرمسئولانه نیز هست.» وی همچنین تاکید کرد که کشورش هتلی برای اعضای داعش نیست.
سلیمان سویلو بار دیگر روز دوشنبه، ۱۳ آبان تاکید کرد: «ترکیه اعضای زندانی داعش را حتی اگر حق شهروندی آن‌ها سلب شده باشد به کشورهایشان باز می‌گرداند.»
وی در واکنش به نظر بلژیک و بریتانیا برای محاکمه این افراد در جایی که جرم مرتکب شده‌اند گفت: «فکر می‌کنم این یک شکل جدید از قوانین بین‌الملل باشد.»
ترکیه ماه گذشته پس از آغاز عملیات نظامی در شمال شرقی سوریه، تعدادی از اعضای فراری داعش را دستگیر کرد.
سیاست بسیاری از کشورهای اروپایی از جمله فرانسه و بریتانیا تاکنون این بوده است که از بازگشت جنگجویان داعش و همسرانشان جلوگیری کنند. تنها در چند مورد این کشورها فرزندان برخی از اعضای داعش را پذیرفته‌اند.

        بیشتر بخوانید:
      
سخنگوی وزارت خارجه بریتانیا در یک بیانیه کتبی گفت: «اولویت ما، ایمنی و امنیت بریتانیا و افرادی است که در اینجا زندگی می‌کنند.»
این بیانیه اضافه می‌کند: «کسانیکه برای داعش جنگیده‌اند یا از آن حمایت کرده‌اند باید تا جاییکه ممکن است به‌خاطر جنایت‌هایشان در مناسب‌ترین حوزه قضایی محاکمه شوند که اغلب در منطقه‌ای خواهد بود که در آن جرم را مرتکب شده‌اند.»
سخنگوی وزارت امور خارجه بریتانیا در این بیانیه تاکید کرده است: «ما با شرکای بین‌المللی خود همکاری می‌کنیم تا به مسائل مرتبط با جنگجویان تروریست خارجی از جمله پیگیری محاکمه آن‌ها به‌دلیل اقدام‌های تروریستی خارج از مرزها بپردازیم.»
از سوی دیگر وزارت کشور بریتانیا نیز در مطلبی که وبسایت این وزارتخانه منتشر کرده به مجموعه‌ای از اقدام‌های ممکن اشاره کرده است تا از بازگشت افرادی که برای امنیت ملی بریتانیا خطرناک ارزیابی می‌شوند، جلوگیری شود. از جمله این اقدام‌ها لغو ملیت بریتانیایی برای افرادی که تابعیت دوگانه دارند، است.
وزارت خارجه بلژیک نیز در گفت‌وگو با یورونیوز تاکید کرد که موضع این کشور همچنان محاکمه جنگجویان داعش در نزدیکی مکانی است که جنایت مرتکب شده‌اند.
سخنگوی این وزارتخانه افزود: «این موضوع باید حتما در شرایط عادلانه و مطابق با قوانین بین‌المللی انجام شود. مذاکرات در این زمینه ادامه دارد و بلژیک مطمئن است که این راه حلی است که ضمن رعایت حقوق متهم، خطرات برای جامعه ما را به حداقل می‌رساند.»
قدرت‌های اروپایی گفت‌وگوهایی را با مقامات عراقی آغاز کرده‌اند تا جهادگرانی که در سوریه نگهداری می‌شوند در عراق محاکمه شوند اما این مذاکرات پیشرفت چندانی نداشته است.
مقام‌های کرد گفته‌اند که پس از عملیات ترکیه در شمال سوریه، حدود ۸۰۰ داعشی از اردوگاه‌های تحت کنترل آن‌ها گریخته‌اند.
