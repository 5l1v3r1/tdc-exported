
# Sarri e la ricerca della perfezione, intanto la Juve sa solo vincere

Published at: **2019-11-07T12:56:00+00:00**

Author: **EMANUELE GAMBA**

Original: [Repubblica.it](https://www.repubblica.it/sport/calcio/serie-a/juventus/2019/11/07/news/sarri_a_meta_strada-240496923/)

MOSCA - Sarri vorrebbe "triturare le partite", per il momento deve invece accontentarsi di vincerle all'ultimo respiro, con un colpo di genio oppure di fortuna. È già la terza volta che accade, perché dopo l'eccitante slalom di Douglas Costa tra otto birilli della Lokomotiv c'erano stati anche lo sciagurato autogol di Koulibaly in Juventus-Napoli e il rigore di Ronaldo in Juventus-Genoa: tutte reti segnate ben oltre il 90', a risultato oramai apparentemente archiviato e senza che i bianconeri stessero mettendo, in quegli sgoccioli, una pressione asfissiante all'avversario in difesa. È successo punto e basta. Si potrebbe anche aggiungere la doppietta tardiva, tra il 77' e il 79', con cui Dybala aveva ribaltato la Lokomotiv allo Stadium o il gol di Higuain a 10' dalla fine del confronto diretto con l'Inter, mentre a parti invertite bisogna ricordare la rimonta in extremis, da 0-2 a 2-2, dell'Atletico al Wanda. Ma le costanti sono due: la Juve non chiude mai le partite in anticipo (finora è successo solamente col Bayer Leverkusen), la Juve ha diversi conigli nei suoi molti cilindri, compresi quelli che può estrarre dalla panchina. Ultimo in ordine di apparizione, Douglas Costa.Sarri di tutto questo è contento soltanto a metà. Apprezza lo spirito della squadra, che da anni non molla l'osso fino a che l'arbitro non fischia, ma vorrebbe maggiore controllo sugli avvenimenti in campo, perché sa che questa situazione gli si può ribaltare contro, perché le gare in bilico non cadono poi sempre tutte dalla stessa parte. Vorrebbe, insomma, che la Juve imparasse a prendere le partite per il collo e che eliminasse quei momenti d'assenza, o di distaccata superficialità, che consentono agli avversari di rimanere perennemente in corsa. "L'errore che commettiamo più di frequente", spiega, "è rallentare dopo essere passati in vantaggio. Succede troppo spesso e troppe volte siamo stati raggiunti del punteggio. Di questo ne stiamo parlando molto, con i giocatori".
