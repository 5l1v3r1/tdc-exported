
# Ole Gunnar Solskjær megelőzte Jürgen Kloppot

Published at: **2019-11-04T14:58:41+00:00**

Author: **Infostart / Dénes Tamás**

Original: [infostart](https://infostart.hu/sport/2019/11/04/ole-gunnar-solskjaer-megelozte-jurgen-kloppot)

A norvég tréner az 51. Premier League-mérkőzésén a 21. vereségét szenvedte el, ebből néhányat még a Cardiff City élén. A Man Uniteddel 45 meccséből 22-10-13 a mérlege, a győzelmi mutatója 48 százalékos. Solskjær tavaly december 19-én vette át a csapatot José Mourinhótól, aki 144 bajnoki meccs után, 84-32-28-as mérleggel, 58,3-as győzelmi mutatóval adta át a helyét. Menesztésekor a 2018–2019-es idényben a hatodik helyen állt a Manchester United, 7-5-5-ös mérleggel.
A mostani szezonban, igaz, még csak a 11. forduló után tart a mezőny, a Vörös Ördögök mérlege 3 győzelem, 4 döntetlen, 4 vereség, arányait tekintve láthatóan sokkal rosszabb, mint a portugál idején. Most csak a tizedik helyen áll a Manchester United a bajnokságban, a listavezető Liverpool mögött 18 pontos, a negyedik Chelsea mögött tízpontos hátrányban.
Az Old Trafford kedvencei szombaton a Bournemouth együttesétől szenvedtek vereséget, s ezzel Solskjær immár eggyel több vereséget számlál a Premier League-ben mint a BL-győztes Liverpool menedzsere, Jürgen Klopp.
Ami, azért nem ugyanaz.

        Nyitókép: MTI/EPA/Facundo Arrizabalaga
      
