
# Bomba iz Amerike: Ibrahimović potpisao za Milan!

Published at: **2019-11-07T00:00:00+00:00**

Author: ****

Original: [MozzartSport](https://mozzartsport.com/fudbal/vesti/bomba-iz-amerike-ibrahimovic-potpisao-za-milan/341922)

Zlatan Ibrahimović ima 38 godina i još je zvezda prelaznih rokova!
Iako zimska fudbalska pijaca još nije ni počela, izgleda da je Ibrakadabra prva zvezda januarskog prelaznog roka.
Ako je verovati informacijama koji večeras stižu iz Amerike, Zlatan Ibrahimović je potpisao za Milan!
To kaže prvi čovek američke MLS lige Don Garber. On je slučajno ili namerno u jednom intervju danas otkrio da je Ibra već potpisao za Rosonere čiji dres je sa uspehom nosio dve sezone od 2010. do 2012. godine.„Zlatan je interesantan karakter koji uvek drži pažnju. Potrebni su nam u MLS ligi takvi likovi. Kao što je nekada bio Bekam. Iako Ibrahimović ima 38 godina, sada je opet potpisao za Milan, koji je jedan od najvećih klubova na svetu. Kod nas je za dve godine oborio skoro sve rekorde sa tolikim brojem golova koje je postigao. Nadam se da će se vratiti jednog dana, ali sve zavisi od Los Anđeles Galaksija. Srećan sam što je bio kod nas, sviđali su mi se njegovi nastupi. Pogotovo kada je o sebi pričao u trećem licu“, rekao je Garber.
Iz Italije još nema nikakvih potvrda, ali izjave prvog čoveka MLS liga treba shvatiti ozbiljno.
Ibrahimović je i prošle zime bio želja Milanovog tadašnjeg direktora Leonarda koji je želeo da ga vrati. Međutim, sa Ibrinim dolaskom se tada nije složio generalni direktor Ivan Gazidis koji je protivnik dovođenje iskusnih igrača sa visokim platama.
Ove jeseni je Ibri istekao ugovor sa Los Anđeles Galaksijem, šuškalo se da će Milan opet pokušati da ga vrati. Sportski direktor Paolo Maldini izjavio da bi povratak Ibrahimovića bio potez iz snova za Milan, ali da ne veruje da bi Ibra prihvatio da povremeno sedi na klupi. Uz prisustvo Gazidisa u klubu, delovalo je da od te priče nema ništa, ali katastrofalni rezultati Milana ove sezone su izgleda naterali rukovodstvo da u Ibrahimovićevom dovođenju pokuša da nađe spasioca.
Milan ima najmalđi tim u Seriji A i to neiskustvo ga je do sada skupo koštalo. Napadači poput Pjonteka, Leaoa i Rebića do sada nisu zadovoljili i igrač Ibrahimovićevog kalibra bi bio od velike koristi. Pogotovo što je Ibra najbolje godine karijere proveo u Seriji A i najviše mu je odgovarala za stil igre. Branio je boje Juventusa, Intera i Milana a nikada nije krio da mu je najlepše bilo među Rosonerima i da želi da se vrati jednog dana i da sa porodicom živi opet u Milanu. Nije krio ni da je nevoljno napustio klub 20102. godine kada je u paketu sa Tijagom Silvom prodat Pari Sen Žermenu jer su Milanu bile potrebne pare i da ih je Galijani tada praktično naterao na transfer.
Za dve sezone u Milanu, Ibrahimović je postigao 56 golova na 85 utakmica i bio najzaslužniji za poslednuju titulu Rosonera u Seriji A 2011. godine. Od tada traje nezadrživ pad slavnog kluba sa San Sira...
Kao zainteresovani klubovi za Ibrahimovića ove jeseni su se pominjali Bolonja, Napoli, Boka Juniors, Flamengo... Ali izgleda da je Milan bio najprimaljivija opcija za slavnog Šveđanina.
Ako je verovati vestima iz Amerike. Inače, Gazidis koji se do sada protivio dovođenju Ibrahimovića je 14 godina radio u MLS ligi, poznaje se dobro sa Garberom, pa otuda možda treba i tražiti izvor informacije koju je večeras lansirao prvi čovek MLS lige.
(FOTO: reuters)
