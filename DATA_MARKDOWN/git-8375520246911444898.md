
# Листопад у Києві встановив перший температурний рекорд

Published at: **2019-11-04T14:14:06+00:00**

Author: ****

Original: [ГЛАВКОМ](https://glavcom.ua/kyiv/news/listopad-u-kijevi-vstanoviv-pershiy-temperaturniy-rekord-637586.html)

У понеділок, 4 листопада, після полудня у Києві стовпчик максимального термометра піднявся вище +14,9 градусів. Про це повідомляє Центральна геофізична обсерваторія імені Бориса Срезневського за даними спостережень своєї метеостанції.
Таким чином перевищено максимум температури повітря для цього дня, зафіксований у 1957 році.
«Зважаючи на високу температуру повітря, існує велика ймовірність перевищення і рекорду середньодобової температури повітря, який тримався з 1996 року», - додали в обсерваторії.
Як повідомлялося, 12 жовтня у Києві розпочалося бабине літо. Стовпчик термометра піднявся вище +23 градуси. Станом на 15 жовтня бабине літо в столиці встановило два температурні рекорди.
Після полудня 15 жовтня було встановлено ще один температурний рекорд: стовпчик максимального термометра піднявся до +24,1, що на 0,4 градуса вище попереднього максимуму температури повітря, зафіксованого у 1885 році, тобто 134 роки тому.
19 жовтня у Києві яскраве бабине літо ознаменувалось четвертим температурним рекордом.
Аномальне тепло в середині жовтня спричинило цвітіння дерев у Києві, які зазвичай квітнуть навесні.
За даними кліматологів, бабине літо у Києві тривало 12 днів.
Цьогорічний жовтень у Києві зайняв сьому позицію у рейтингу найтепліших з 1881 року.
