
# Через зловживання на Миколаївській митниці держбюджет недоотримав 10 млн грн – СБУ

Published at: **2019-11-02T15:56:00+00:00**

Author: ****

Original: [DT.ua](https://dt.ua/UKRAINE/cherez-zlovzhivannya-na-mikolayivskiy-mitnici-derzhbyudzhet-nedootrimav-10-mln-grn-sbu-328277_.html)

Посадовці Миколаївської митниці Державної фіскальної служби порушували антидемпінгове законодавство в інтересах комерційних структур упродовж 2018-2019 років. Про це повідомили у пресцентрі Служби безпеки України у суботу, 2 листопада.
Вказується, що під час ввезення з Європи мінеральних добрив посадовці безпідставно занижували податкові ставки, внаслідок чого держбюджет недоотримав майже 10 мільйонів гривень. За результатами обшуків було вилучено документацію, яка підтверджує масштабні зловживання.
У межах провадження, відкритого за частиною 2 статті 364 (зловживання владою або службовим становищем) Кримінального кодексу, тривають слідчі дії. Заходи відбувались спільно зі слідчими територіального управління Державного бюро розслідувань у Миколаєві.
Раніше у Миколаївській митниці повідомили про те, що Служба безпеки України та Державне бюро розслідувань прийшли з обшуками. Вказувалося, що колишнє керівництво митниці підозрюють у контрабанді 17 партій мінеральних добрив на 162,7 млн гривень. Керівник митниці Роман Кріль заявив про те, що він власноруч повідомив про можливий злочин.
