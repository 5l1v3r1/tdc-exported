
# Armani našao retku šifru - prvi poraz Pešićeve Barse! Užasno veče Olimpijakosa...

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/kosarka/vesti/armani-nasao-retku-sifru-prvi-poraz-pesiceve-barse-uzasno-vece-olimpijakosa/341351)


        Spektakl se očekivao, spektakl smo dobili. Olimpija iz Milana dočekala je lidera Barselonu u prepunom Mediolanum forumu i uspeo u fantastičnoj završnici da joj nanese prvi poraz ove sezone u Evroligi -  83:70.
      
Olimpija je ušla sa prednošću od sedam poena u poslednji minut i to posle vrlo važne trojke Serhija Rodrigeza i verovatno se to na kraju ispostavilo i kao najvažniji detalj meča. Na to se nadovezao i Džef Bruks trojkom, a onda je i Rodrigez prostrelio još trojku, pogodio je i Micov i tu je bio kraj za Barsu. Prvi poraz za Barsu, nema više neporaženih timova!
Kakva završnica, posebno poslednjih minut i po Armanija. Najefikasniji kod domaćina bio je Rodrigez sa 17 poena, dok je Micov dodao 16.  Brendon Dejvis je ubacio 15 za goste, a Nikola Mirotić je dodao dva poena manje.
Osećala se euforija u gradu mode i fudbala zato što Barselona stiže u Mediolanum forum, tribine su popunjene do poslednjeg mesta, a to kao da je malo uticalo na igru domaće ekipe koja je ušla malo stegnuto u meč što je hiperkvalitetna i iskusna ekipa Barselone iskoristila i došla do inicijalne prednosti.
Kako je vreme prolazilo, tako je Olimpija počela da daje gas, malo se opustila i uspela je da dođe do egal rezultata pre svega zbog dobre igre Vladimira Micova, a potom i Serhija Rodrigeza i Luisa Skole.
Barselonin voz je poput lokomotive unapred vukao Brendon Dejvis, dok su mu pomagali Nikola Mirotić i Kajl Kjurik i to je sve bilo dovoljno da tim Svetislava Pešića u poslednju četvrtinu uđe sa prednošću od šest poena razlike. Ali, to se na kraju pokazalo kao nedovoljno.
Sve je to davalo Barsi osećaj da drži sve pod kontrolom, ali je bilo jasno da Olimpija nekim dobrim potezima i eventualnom serijom može da zaprži čorbu Kataloncima.
I ta serija se dogodila, Skola je počeo da leti po parketu i Olimpija je na šest i po minuta uspela da dođe do izjednačenja - 58:58, a sa trojkom Dela Valea Armani je poveo 61:60m a onda je pogodio još jednu iz ćoška za delirijum u Mediolanum forumu. Tu je mogao domaćin da oseti miris pobede. A Rodrigez je trojkom srušio goste.
Kao što je to očigledno postala moda u Evroligi, i ovaj duel je morao da se rešava u poslednjim minutima. Tu je italijanski sastav bio onaj pravi i došao do velikog skalpa. Više nema nepobedivih u Evroligi.
A Olimpijakos ove sezone ne liči na sebe. Novi dokaz za tako nešto je večerašnji duel u kom je Olimpijakos dočekao Makabi u Pireju, a Ponos Izraela je izašao kao pobednik vrlo ubedljivo - 90:65. Možemo slobodno reći - užasno veče crveno-belih iz Atine koji su navikli navijače barem na dobre igre na svom parketu. Od toga nije bilo ništa.
Makabi je igrao sve bolje kako je utakmica odmicala i na kraju je lako slavio, čak i lakše nego što je i sam Ponos Izraela očekivao.
Najefikasniji kod Olimpijakosa bili su Jorgos Printezis sa 16 poena i Brendon Pol sa 12. Nikola Milutinov je podbacio sa samo tri poena. Goste su do pobede vodili Skoti Vilbekin i Tajler Dorsi sa po 19 datih poena.

        EVROLIGA - 6. KOLO
      

        Četvrtak
      
Crvena zvezda - Himki 90:78/Simanić 18 - Šved 14/
Panatinaikos - Anadolu Efes 86:70/Rajs 18 - Larkin 28/

        Petak
      
Zenit - CSKA 70:87/Ajon 20 - Džejms 16/
Fenerbahče - Žalgiris 76:79/De Kolo 29 - Grigonis 19/
Valensija - Asvel 81:72/Dubljević 13 - Livio 20/
Olimpija Milano - Barselona 83:70/Rodrigez 17 - Dejvis 15/
Olimpijakos - Makabi 65:90/Printezis 16 - Vilbekin 19/ 21.00:  (1,30) Baskonija  (16,00)  Bajern (3,90) 21.00:  (1,03) Real Madrid  (28,00)  Alba (12,00) 
NAPOMENA: Kvote su podložne promenama
 
