
# I primi sette mesi di Grande guerra Cadorna sprecò un’occasione Collana

Published at: **2019-11-03T22:00:00+00:00**

Author: **LORENZO CREMONESI**

Original: [Corriere della Sera](https://www.corriere.it/gli-allegati-di-corriere/19_novembre_04/i-primi-sette-mesi-grande-guerra-cadorna-spreco-un-occasione-collana-eff64cda-ff34-11e9-aa9d-60f7e515e47b.shtml)

Fu una terribile doccia fredda. In quei primi sette mesi di guerra, nel 1915, si passò dall’illusione del «tutti a casa per Natale», nell’ubriacatura collettiva della vittoria facile, alla crudezza monotona della routine dei massacri. Alla chimera nazionale della liberazione immediata di Trento e Trieste si sostituì il rassegnato realismo all’inevitabilità di un conflitto lungo, difficile e costosissimo.
Gastone Breccia, l’autore di 1915: L’Italia va in trincea, in edicola dal 5 novembre con il «Corriere», sottolinea con enfasi gli errori iniziali, la gravità della mancata iniziativa da parte del capo di stato maggiore, Luigi Cadorna, che non approfitta dei primissimi giorni, quando l’esercito austriaco non è affatto pronto. È paradossale: l’Italia dichiara la guerra, le sue forze pronte all’attacco sono oltre il doppio di quelle nemiche, eppure non si muove, non sfrutta la situazione favorevole. Le unità italiane restano a guardare. Danno tempo agli austriaci di organizzare le difese. Soltanto un mese dopo perderanno migliaia di uomini per cercare di occupare posizioni che poco prima sarebbero state conquistate di corsa.
Non possiamo che concordare con Breccia quando osserva che, se è vero che per comprendere l’Europa odierna occorre capire quella di cento anni fa, è però anche vero il contrario. Quel mondo è davvero lontano, resta remoto per valori, mentalità, riferimenti. Scrive: «Quegli uomini, quegli eserciti, quelle terribili tempeste d’acciaio che rovesciarono la terra e dilaniarono un’intera generazione ci sono profondamente, se non totalmente, estranei».
È infatti superficiale sostenere che le «guerre sono tutte eguali». Tutt’altro. Oggi le sfide tra droni, le battaglie sul web, il ruolo unico di pochissime teste di cuoio ben attrezzate non hanno nulla a che fare con i fanti che accerchiavano Gorizia nelle trincee puzzolenti, o con gli alpini abbarbicati d’inverno tra i cunicoli e le baracche. Eppure, alcune caratteristiche restano simili nelle dinamiche dei conflitti. Per esempio, la velocità repentina con cui i piani di battaglia vengono smentiti, cancellati, per poi essere recuperati, oppure dimenticati. I fautori della «primavera araba» siriana nel 2011 mai avrebbero pensato di dipendere dalla Turchia di Erdogan otto anni dopo per cercare di ricavarsi un ruolo nella Siria del trionfante Bashar Assad, garantito da Vladimir Putin.
In guerra gli errori di valutazione si pagano carissimi. Le prospettive cambiano di continuo. Così nel 1915 i comandi italiani, e con loro buona parte del Paese a partire dagli intellettuali interventisti, mostrarono di non aver imparato nulla da ciò che era accaduto sugli altri fronti nei dieci mesi precedenti. E dire che bastava leggere le relazioni degli osservatori e le cronache dai campi di battaglia.
Non si era appresa alcuna lezione dalla dinamica dei combattimenti sul campo, per cui dagli slanci iniziali si era passati rapidamente alla guerra statica di trincea. Nulla dagli effetti terrificanti delle nuove armi del «conflitto industriale». E ben poco dal ruolo dell’aviazione e dal fatto che fosse assolutamente necessario adattarsi, cambiare le concezioni di stampo ottocentesco che ancora guidavano gli insegnamenti nelle scuole militari. Il generale Cadorna aveva un bel rimpiangere «gli antichi criteri» dell’arte militare. Non ci sarebbero più stati duelli, cariche di cavalleria, o manipoli di coraggiosi capaci di cambiare le sorti di una battaglia con gli assalti alla baionetta.
Ormai la maggior parte delle vittime era provocata dai bombardamenti dei grossi calibri da distanza. Coloro che sparavano e quelli che morivano in gran parte dei casi non si sarebbero neppure più visti. Era una guerra anonima, fatta di numeri, oggetti meccanici, capacità di produrre bombe e mezzi per portarle alle artiglierie. Cambiavano anche i criteri dell’onore militare. Se sino alla seconda metà dell’Ottocento l’eroe era ancora concepito come un personaggio attivo, eccezionale nelle sua dinamica capacità di sfidare gli avversari, adesso al contrario si distinguevano coloro che nelle trincee sapevano restare fermi, immobili, passivi. Il nuovo eroe era il calmo per eccellenza, colui che abbassava la testa, ma col sangue freddo di rialzarla appena dopo il cessare dei tiri avversari per mirare col fucile dal parapetto del suo rifugio.
Così tra il maggio e dicembre 1915 l’Italia precipitò molto rapidamente in quello che è stato definito il «suicidio dell’Europa». La modernità bellica, l’assurdo esistenziale della «terra di nessuno», l’orrore dei campi coperti di cadaveri, la morte anonima divennero parte essenziale delle prime quattro «grandi spallate» sull’Isonzo.
Le volle Cadorna con burocratica spietatezza, rivelando un’enorme sfiducia nelle capacità combattenti dei suoi soldati, e causarono oltre 250 mila perdite tra morti, feriti e dispersi, senza praticamente mutare la linea della frontiera. Alla fine dell’anno l’Italia era spossata, vicina al collasso. Eppure, proprio in quei mesi di scioccante tirocinio si posero i semi per la tenuta nei tre anni seguenti e persino per la capacità di ripresa dopo Caporetto.
