
# پوشیدن چه لباس‌هایی در عربستان جریمه دارد؟

Published at: **2019-11-02T16:04:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619457/%D9%BE%D9%88%D8%B4%DB%8C%D8%AF%D9%86-%DA%86%D9%87-%D9%84%D8%A8%D8%A7%D8%B3%E2%80%8C%D9%87%D8%A7%DB%8C%DB%8C-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86-%D8%AC%D8%B1%DB%8C%D9%85%D9%87-%D8%AF%D8%A7%D8%B1%D8%AF)


        یک منبع در عربستان اخبار منتشر شده درباره صدور حکم ممنوعیت پوشیدن "شلوارک" در عربستان را نادرست دانست.
      

        آفتاب‌‌نیوز :
      
یک منبع در گفت‌وگو با روزنامه عکاظ چاپ عربستان فاش کرد، اخبار منتشر شده درباره دستور ممنوعیت پوشیدن شلوارک در عربستان در چارچوب رعایت عرف جامعه نادرست است.
بر اساس آنچه عکاظ منتشر کرده، پوشیدن شلوارک تخلفی نیست که جریمه مالی به همراه داشته باشد.
منبع یاد شده در گفت‌وگو با این روزنامه تاکید کرد: ماده‌های هفت و ۹ لایحه "رعایت عرف جامعه" دال بر لزوم جریمه هر فردی است که بر اساس جدول تخلفات مرتکب تخلفی شود.
منبع مذکور تاکید کرد، صورت جلسه باید کامل بوده و حاوی نام متخلف، اظهارات شخصی او، شماره تلفن، نوع تخلف، محل و تاریخ آن باشد و در آن دلایل صدور جریمه، اطلاعات و اسم ماموری که برگه جریمه را صادر کرده و شماره کارت شناسایی و امضای آنها به صورت واضح و خوانا ثبت شده باشد.
وی افزود: نقض عرف جامعه در زمینه پوشش شامل پوشیدن لباس‌های زیر، لباس خواب و لباس‌هایی با عبارت‌ها، تصاویر و اشکالی در اماکن عمومی است که به مساله حیا و عرف عمومی ضربه وارد کرده و یا دارای تصاویری و اشکالی با محتوای نژادپرستانه، اختلاف‌برانگیز، تشویق به مصرف مواد مخدر و یا بی‌بندوباری باشند.
این منبع در ادامه گفت: قوانین پوشش در اماکن عمومی برای مسافران این کشور تعیین شده و طبق آن مسافران و گردشگران اجازه ندارند لباس‌های یقه باز یا کوتاه بالای زانو و لباس‌های بدن نما بپوشند.
