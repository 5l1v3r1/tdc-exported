
# Ohh be!

Published at: **2019-11-03T05:01:09+00:00**

Author: **Tamer Heper**

Original: [Posta](https://www.posta.com.tr/yazarlar/tamer-heper/ohh-be-2216536)

Geniş bir ohh çekiyorum. Nihayet günlerce yazdığım, defalarca şikayetçi olduğum bir sorun çözülüyor. Çakarlı araçlara yasak uygulanıyor. Önüne gelen aracına çakar taktı, bir de özel klakson. Herkes savrulsun bunlar geçecek. Niye? Bunları kullanacak araçlar yasada belli.
Ambulans, itfaiye, görevdeki zabıta araçları. Karayollarınınki farklı bir ışıklandırma. Gerisi, sahte. Peki araçların arasına bağıra bağıra dalıp çil yavrusu gibi dağıtanlar, emniyet şeridini tepe tepe kullanalar vardı da niye bugüne kadar sabredildi? Niye bu fırsat verildi? Bu soruların yanıtı yok, biliyorum ama geç de olsa buna son verildi ya ohh be! Şimdi sevincimin yarıda kalmamasını, kontrollerin iki gün sonra aksamamasını ve devamlı olmasını dileyerek bir başka şikayet konusuna geleyim.
★ ★ ★ ★ ★
Cam filmi. Yahu öyle cezalı gibi simsiyah aracın içinde seyahat etmenin cazibesi ne ki? İnsanlar karanlık bir hücrede seyahat ediyor, bunun bir nedeni olsa gerek. Hadi diyeyim ki bu kullananı ilgilendirir ama yaklaşık 55 sene araç kullanan biri olarak söylüyorum, trafik işaretlerine uymak kadar sürücülerin göz teması da önemlidir.
Araç kullananlar için göz teması bu kapkara cam filmi nedeni ile kesildiği gibi uygulama yapan zabıtaların da araç içini görmesini engelliyor. Şimdi yine araç içini görmeyi gerektiren araç sürücüsünün telefon kullanımı, sigara içimi, emniyet kemeri izlenimlerini engellediği gibi araç içinde suç unsurlarını da gizlemektedir.
Peki bunun nesi tercih edilir veya izin verilme nedeni nedir? Ben başından beri buna karşı olduğumu gerekçeleri ile açıkladım. Şimdi buna karşı da önlem bekliyorum. Hadi bakalım.
