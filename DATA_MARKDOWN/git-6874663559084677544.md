
# אנו מצליחים במקום שבו מחפשים תמורה לכסף ויודעים להתמקח כמו הישראלים

Published at: **2019-11-05T00:00:00+00:00**

Author: **אודי עציון**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773072,00.html)

ב־2015 עבד אלברט בירמן, אז סגן נשיא ב־מ־וו וראש מחלקת הביצועים שלה, על ה־M5 העתידית, גרסת הספורט למכונית הסאלון של החברה, ותיכנן את הפרישה שלו מיד כשיסיים אותה, אחרי 32 שנים ביצרנית היוקרה הגרמנית, כדי לבלות יותר עם אשתו והנכדים. ואז הוא קיבל שיחת טלפון מפתיעה.
"לא תיכננתי לבוא ליונדאי־קיה. לא הכרתי את החברה ואת קוריאה. העבודה שלי היום שונה מאוד מאשר בחברה גרמנית, שם הכל מתוכנן מראש ובכל מקום יש לך אנשי כספים שמגבילים כל דבר. בכלל, מקבלים כאן זרים מאוד בכבוד ובהערכה, שונה מאוד מהמצב הרגיש בגרמניה עם הפליטים. נכון שככל שאתה מתרחק מהמשפחה ומהחברים אתה מפסיד משהו, אבל אתה מרוויח דברים אחרים במקום החדש", אומר בירמן (62), סגן נשיא בכיר וראש מחלקת המחקר והפיתוח ביונדאי־קיה, הזר הראשון שממלא את התפקיד.
בשבוע שעבר הוא ביקר לראשונה בישראל, השתתף בוועידת התחבורה החכמה שאירגנה מינהלת תחליפי הנפט במשרד ראש הממשלה וביקר בכמה סטארט־אפים שהקוריאנים השקיעו בהם בשנים האחרונות.

        יונדאי וקיה תופסות כמעט 30% משוק הרכב החדש בישראל. יש לזה תקדימים מחוץ לקוריאה?
      
"אנחנו מאוד מצליחים כעת בהודו, יונדאי כבר עם 18% נתח שוק, מקום שני רק אחרי מארוטי־סוזוקי המקומית, וקיה מתחילה לגדול שם גם. אנחנו מצליחים היכן שאנשים מחפשים תמורה לכסף, ויודעים להתמקח טוב כמו הישראלים. אנחנו פחות מצליחים היכן שאנשים קונים מכוניות כדי להרשים, ולכן אנחנו מפתחים את חטיבת היוקרה שלנו, ג'נסיס".
מה ההבדל בין דגמי קיה ליונדאי? המחירים דומים והבסיס הטכנולוגי זהה. 
"קיה הולכים יותר על הממד הרגשי. אנחנו מכיילים שם את ההגה והגיר האוטומטי קצת אחרת. אבל לשתי החברות יש חטיבות ביצועים, דגמי N ו־N־ליין ביונדאי, ו־GT ו־GT־ליין בקיה. קיה סיד יותר ספורטיבית מיונדאי i30 המקבילה, למשל".
רוב היצרנים הזרים מגיעים לישראל כיום כחלק מהעבודה על הרכב האוטונומי. 
"אני מבלה הרבה זמן עם אבות־טיפוס אוטונומיים, אבל אנחנו נמשיך לנהוג עוד הרבה שנים. תמיד יהיה שוק למכוניות מהנות לנהיגה ואנשים ירכשו אותן כתחביב. אנחנו בתקופה מעניינת, צריכים להשקיע גם בעסקים המסורתיים וגם לפתח במקביל מכוניות חשמליות ומונעות מימן, לצד אוטונומיות, לעתיד. הכרזנו לאחרונה של שיתוף פעולה גדול עם ספקית חלקי הרכב אפטיב, בהשקעה של 4 מיליארד דולר".
פולקסווגן ומובילאיי יתחילו ב־2022 להפעיל מוניות אוטונומיות בתל־אביב. מה איתכם? 
"אנחנו בודקים הרבה אפשרויות שאני עוד לא יכול לדבר עליהן".
הצגתם לאחרונה את יונדאי i10 החדש עם גיר רובוטי חד־מצמדי במקום אוטומטי, ואני מבין שהשינוי יגיע בעתיד גם לפיקנטו. לנהגים בישראל שאוהבים גיר אוטומטי יש ניסיון לא מוצלח עם גירים כאלה. 
"אין סיבה להתאכזב מהשינוי. הגיר החדש משפר את צריכת הדלק והפעולה שלו חלקה ולא מעצבנת כמו גירים דומים. אנחנו ממשיכים לפתח את הגיר הרובוטי כפול המצמדים, DCT כמו שאנחנו מכנים אותו. הוא יקר עבור מכוניות מיני, אבל יהיה לנו אחד עם 8 הילוכים לדגמים החזקים. תהיה לנו למשל i30N עם הגיר הזה. גילינו שלהרבה צעירים אין מושג מה לעשות עם גיר ידני".
העמיתים שלכם בפולקסווגן חוו הרבה בעיות אמינות עם הגיר הרובוטי כפול המצמדים שלהם. 
"היו לנו קצת שיהוקים בהתחלה, אבל כעת אצלנו הגיר אמין. אנחנו מתקינים אותו גם בהיברידיות שלנו, איוניק ונירו, בהצלחה רבה".
הגיר הידני ישרוד בעתיד? 
"יש עדיין שוק לידני, בדגמים שרגישים למחיר, ויש עדיין מי שרוצים להיות מעורבים בנהיגה".
מכוניות הסדאן ישרדו את מתקפת הג'יפונים? 
"אני מאמין שכן. אלה מכוניות חסכוניות יותר וספורטיביות יותר. במקביל, אנחנו ממשיכים להתחזק בג'יפונים משני הצדדים, קיה טלורייד ויונדאי פאליסייד בחלק העליון של השוק, ויונדאי וניו בפלח השוק התחתון שיגיע גם לישראל, שיקבל גם דגם מוזל חדש גם מקיה".
ואתם משיקים כעת גם את הסלטוס, ג'יפון שיושק אצלנו בשנה הבאה. אתה לא חושש מקניבליזציה שלו לספורטאז'? 
"סלטוס הוא הצלחה גדולה בכל מקום שכבר השקנו אותו. תמיד יש קצת קניבליזציה. ייתכן שנציע אותו גם בגרסאות היברידיות וחשמליות, בהתאם לשוק".
מתי ננהג כולנו במכוניות חשמליות? 
"אף אחד לא יודע. זה תלוי בהעדפות חברתיות, כלכליות־רגולטוריות ובשרשרת האספקה. אנחנו מגבירים את ייצור הסוללות באמצעות שיתופי פעולה. הופתענו מהביקושים לנירו ולקונה החשמליות, נגביר את קצב ייצור הנירו בקוריאה ונתחיל לייצר קונה EV באירופה. אבל בסוף רכבי המימן ינצחו. קודם ברכבים מסחריים גדולים, ב־2025 נמכור משאיות מונעות בתא דלק, ובהמשך במכוניות פרטיות. עד 2030 נייצר 500 אלף רכבי תא דלק בשנה, וכבר היום יש גידול במספר תחנות התדלוק במימן בקוריאה ובגרמניה".
מי המתחרים שלכם? 
"פעם הסתכלנו על טויוטה ופולקסווגן. היום אנחנו צריכים למצוא את הדרך שלנו. לא ללכת בעקבות מישהו אחר".
באיזו מכונית אתה נוהג? 
"ב־G90 של ג'נסיס שעזרתי לפתח. יש לי נהג צמוד, אז אתה יכול להגיד שאני כבר נוהג ברכב אוטונומי. אבל הנהיגה חסרה לי. אז יש ימים שאני קם מוקדם, אפילו בארבע בבוקר, והולך לנהוג לפני שמתחילים הפקקים הכבדים כאן. אני מגיע למשרד דרך כבישי הנהיגה שמצאתי לעצמי".
