
# Kraftig hopp i strømprisen

Published at: **2019-11-06T08:53:57+00:00**

Author: **Amanda Nordhagen Walnum**

Original: [Dagbladet.no](https://www.dagbladet.no/nyheter/kraftig-hopp-i-stromprisen/71787875)

Strømprisene vil onsdag få en oppgang på hele 77,4 prosent sammenliknet med gårsdagen, skriver Dagens Næringsliv.
Den nordiske kraftbørsen Nord Pool har beregnet at strømprisen vil ligge på 85 øre per kilowatt time i Norges fire største byer. Gårsdagen hadde en snittpris på omtrent 40 øre.

        - Det var et hopp fra i går til i dag. Vi ser er at det har blitt kaldere, det vil si at forbruket øker, sier Stina Johansen, pressevakt i Nord Pool, til Dagbladet.
      
Johansen bemerker også at det har vært lite vind fra Danmark og Tyskland fra i går til i dag. Hun forteller at slik oppgang er ikke unormalt, og at det er typisk å se et slikt prishopp når sesongene skifter.
- Kraftprisene beregnes ut fra tilbud og etterspørsel. Vi har høylasttimer mellom 7-9 om morgenen og 17-19 om kvelden. Da setter man på kaffen, dusjer, eller kommer hjem og lager middag. I de timene så vi et kraftigere hopp fra i går til i dag, sier hun.

        Mellom klokka 18-19 i dag vil prisen ligge på 85 øre per kilowatt time, men allerede mellom klokka 19-20 ligger det nede på 63 øre igjen.
      
Til sammenlikning forteller Johansen at gjennomsnittsprisen for Oslo i oktober ligger på 37 øre per kilowattime.
- Nord Pool beregner pris for det neste døgnet. Det er mange ting som kan påvirke prisene. Så langt i høst har prisene ikke ligget på dette nivået.

        Tor Reier Lilleholt, sjefanalytiker i Wattsight, sier til Dagens Næringsliv at prishoppet er en vanlig respons til været. Han mener vinteren har startet tidligere enn normalt, og at det er det som drar opp prisene.
      
