
# Maribor uspešno rešen tudi 500-kilogramske bombe

Published at: **2019-11-03T16:39:28+00:00**

Author: **STA**

Original: [Primorske novice](https://www.primorske.si/kronika/maribor-uspesno-resen-tudi-500-kilogramske-bombe)


        Maribor se po uspešnem uničenju dveh letalskih bomb iz druge svetovne vojne, ki so ju konec prejšnjega tedna našli na dveh gradbiščih, lahko vrne v običajno življenje. Po uspešni četrtkovi akciji so strokovnjaki državne enote za varstvo pred neeksplodiranimi ubojnimi sredstvi danes uspešno deaktivirali še drugo bombo, najdeno ob železniški progi.
      
MARIBOR > Potem ko so že v četrtek onesposobili 250-kilogramsko bombo na gradbišču za največjim mariborskim nakupovalnim središčem, jih je tokrat čakala 500-kilogramska bomba, najdena na gradbišču ob železniški progi v bližini glavne avtobusne postaje.
Kot je povedal pirotehnik Sašo Turnšek, ki je bombo deaktiviral skupaj z Aljažem Lebanom, je bilo danes nekoliko bolj pestro, a se je na koncu z nekaj več truda in napora vendarle izteklo tako, kot so si zadali. Samega postopka nista podrobno razkrila, sta pa povedala, da sta vžigalnik odvila s posebnim orodjem, ki jima ga je zrisal poveljnik enote.
"Vse skupaj je bilo malo drugače kot v četrtek, saj je bila bomba nekoliko poškodovana, zato je bilo potrebnega nekaj več dela," je povedal Leban, oba pirotehnika pa sta na koncu priznala, da sta si tudi sama po koncu akcije oddahnila. Ob tem je Leban skromno dodal, da so velik del posla v teh dveh dneh opravili drugi, ki so sodelovali v akciji in so jim omogočili nemoteno delo.
Tudi poveljnik državne enote za varstvo pred neeksplodiranimi ubojnimi sredstvi Darko Zonjič je poudaril izredno sodelovanje z vsemi pristojnimi mariborskimi službami, prav tako pa pohvalil vse Mariborčane, ki so resnično upoštevali navodila pristojnih služb.
"Evakuacija je bila odlično izpeljana in potem je tudi nam lažje delati. Če tega ne bi bilo, bi lahko še zdaj čakali na začetek akcije," je dejal in dodal, da na srečo niso potrebovali načrta B, ki bi bil dosti težji.
Tudi ta bomba bo zdaj po njegovih besedah šla na začasno skladiščenje, nato pa jo bodo s sežigom uničili v roku treh mesecev. Ker gre za res veliko količino eksploziva, bodo to izvedli postopoma, saj ne želijo povzročati škode v naravi. Zadnje, kar uporabijo, je detonacija, pravi Zonjič, ki je še dodal, da bi v primeru detonacije danes v Mariboru lahko govorili tudi o veliki materialni škodi.
Čeprav si vsi skupaj želijo, da takih primerov v Mariboru več ne bi bilo, je to po njegovih besedah zelo težko napovedati, saj je v mestu zagotovo še kar nekaj neeksplodiranih bomb. "Morda bo prednost v tem, če bo občina res spremenila pravila tako, da bo potrebna pred gradnjo detekcija terena, saj bi v tem primeru imeli stvari bolj pod nadzorom," je dodal Zonjič.
Po besedah namestnika poveljnika mariborske civilne zaščite Mateja Zupaniča je v teh dneh pri odstranjevanju obeh bomb sodelovalo okoli 270 ljudi, od gasilcev, policistov, železničarjev in predstavnikov nekaterih občinskih služb, ki so skupaj dokazali, da sistem deluje. Še največ težav je bilo na samem začetku, a nato so stvari stekle.
Velik zalogaj je bila tudi evakuacija stanovalcev, predvsem danes, ko je moralo svoje domove zapustiti okoli tisoč ljudi. Tudi to je po njegovem uspelo, saj je zelo dobro potekalo obveščanje, za kar se je zahvalil tudi medijem.
Vodja mariborske izpostave za zaščito in reševanje Ivanka Grilanc je prav tako ocenila, da so bili vsi odgovorni dobro usklajeni, čeprav je pri organizaciji sodelovalo zelo veliko različnih služb, poleg že omenjenih tudi Nigrad, Dars, Marprom, dispečerski zdravstveni center, plinarna in drugi. "Vse skupaj smo usklajevali v štabu, ki je bil zelo operativen," je dejala Grilančeva in dodala, da so se tudi ljudje v glavnem zavedali možne nevarnosti.
