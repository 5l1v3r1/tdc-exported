
# 'ไทย-มาเลย์'เตรียมทำถนน เชื่อมพรมแดนถึงท่าเรือปีนัง

Published at: **2019-11-02T10:48:00+00:00**

Author: ****

Original: [เดลินิวส์](https://www.dailynews.co.th/politics/739685)


        ไทย-มาเลย์เตรียมเซ็นเอ็มโอยูเชื่อมขนส่งสินค้าทางถนนข้ามพรมแดนถึงท่าเรือปีนัง “มหาธีร์”หนุนต้องไม่มีแบ่งแยกดินแดนในภาคใต้ของไทย
      
   เมื่อวันที่ 2 พ.ย. ที่อาคารอิมแพค ฟอรั่ม  พล.อ.ประยุทธ์ จันทร์โอชา นายกรัฐมนตรีและรมว.กลาโหม ได้พบหารือทวิภาคีกับ ตุน ดร. มหาธีร์ บิน โมฮัมหมัด นายกรัฐมนตรีมาเลเซีย ในระหว่างการประชุมสุดยอดอาเซียน ครั้งที่ 35 และการประชุมสุดยอดที่เกี่ยวข้อง  ทั้งนี้ นางนฤมล ภิญโญสินวัฒน์ โฆษกประจำสำนักนายกรัฐมนตรี กล่าวภายหลังการหารือ ว่า  นายกรัฐมนตรีมาเลเซียกล่าวยินดีกับความสำเร็จการเป็นประธานอาเซียนของไทยทั้งนี้ ไทยและมาเลเซียในฐานะสมาชิกอาเซียนต่างมีพัฒนาการความสัมพันธ์ที่เข้มแข็ง และร่วมสนับสนุนการพัฒนาที่ยั่งยืน โดยอาเซียนเป็นการรวมกลุ่มระดับภูมิภาคที่มีพัฒนาการและการเติบโตไปด้วยกัน  ขณะที่นายกรัฐมนตรีของไทยกล่าวขอบคุณรัฐบาลมาเลเซียที่ได้เชิญหัวหน้าคณะพูดคุยเพื่อสันติสุขในจังหวัดชายแดนใต้ ไปพบปะหารือ และสนับสนุนความพยายามของไทยในการแก้ปัญหาจังหวัดชายแดนภาคใต้ด้วยสันติวิธี ซึ่งนายกรัฐมนตรีมาเลเซียเน้นย้ำถึงการสนับสนุนการแก้ปัญหาของไทย และเห็นพ้องว่าจะต้องไม่เกิดการแบ่งแยกดินแดง                โฆษกประจำสำนักนายกรัฐมนตรี กล่าวอีกว่า  นอกจากนี้ ผู้นำไทยและมาเลเซียเห็นพ้องร่วมกันว่าต้องเร่งเสริมสร้างความเชื่อมโยงโครงสร้างพื้นฐานในพื้นที่ชายแดน พร้อมผลักดันการลงนามบันทึกความเข้าใจ (เอ็มโอยู) ว่าด้วยการขนส่งสินค้าทางถนนข้ามพรมแดนไทย-มาเลเซีย ได้ในเร็วๆนี้ ซึ่งจะอำนวยความสะดวกในการขนส่งสินค้าระหว่างกรุงเทพฯ ถึงท่าเรือปีนัง ยะโฮร์บารู และต่อไปยังประเทศสิงคโปร์ รวมทั้งจะเร่งดำเนินการให้มีการก่อสร้างถนนเชื่อมด่านผ่านแดนได้ในอนาคตอันใกล้นี้ หากทั้ง 2 ฝ่ายสามารถหาข้อสรุปได้โดยเร็วขณะที่นายกรัฐมนตรีหวังว่ามาเลเซียจะสนับสนุนการนำเข้าสินค้าจากไทยเพิ่มเติม ซึ่งจะช่วยเพิ่มรายได้แก่ประชาชนในภาคใต้ของไทย และเป็นปัจจัยสนับสนุนการแก้ปัญหาจังหวัดชายแดนภาคใต้ของไทยในมิติด้านเศรษฐกิจด้วย นอกจากนี้ ผู้นำไทยและมาเลเซียเห็นพ้องถึงความร่วมกันแก้ปัญหาการลักลอบขนสินค้าผิดกฎหมายตามแนวชายแดน และปัญหาการจัดเก็บภาษี เพื่อให้เกิดประโยชน์ร่วมกันของทั้ง 2 ประเทศ. 
