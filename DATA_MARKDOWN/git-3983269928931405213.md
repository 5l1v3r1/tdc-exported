
# Activació policial pel 10N a Catalunya: 3.000 guàrdies civils i policies nacionals més

Published at: **2019-11-06T13:22:00+00:00**

Author: **Redacció**

Original: [CCMA](https://www.ccma.cat/324/activacio-policial-pel-10n-a-catalunya-3-000-guardies-civils-i-policies-nacionals-mes/noticia/2961405/)

Els Mossos d'Esquadra ja estan preparant l'operatiu policial excepcional de les eleccions de diumenge. És un macrodispositiu que preveu mesures excepcionals, basat en l'operatiu d'ordre públic Minerva, dissenyat per fer front als efectes de la sentència del procés.
Durant aquest cap de setmana, els agents no podran sol·licitar permisos per assumptes personals, ni dies de festa, com es recull en una ordre interna de la prefectura.
 
 
Més enllà de l'àmbit laboral, policialment, s'estableix que divisions clau dins del cos, com la Comissaria d'Informació, l'Àrea de Mediació, la Brigada Mòbil i l'Àrea de Recursos Operatius de cada regió policial hauran de modificar la planificació habitual per adequar-se a un escenari de màxima activació.
Cal recordar que aquests dies hi ha moviments ciutadans -com Tsunami Democràtic, en el punt de mira de l'Audiència Nacional- que plantegen possibles accions de protesta. Dissabte, jornada de reflexió, i la nit de diumenge, des de les comissaries de tot el territori es reforçarà el patrullatge preventiu.
 
 
Pel que fa a la Policia Nacional i a la Guàrdia Civil, fonts dels dos cossos armats diuen que hi ha 3.000 agents desplaçats excepcionalment a Catalunya, que se sumen a la plantilla habitual, d'uns 7.000 efectius.
Des de principis d'octubre, Mossos, Policia Nacional i Guàrdia Civil treballen conjuntament, des del Centre de Coordinació, en un operatiu per a les manifestacions postsentència dirigit pels Mossos.
