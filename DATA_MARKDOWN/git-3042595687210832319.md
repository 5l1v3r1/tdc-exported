
# Kraftig lønnshopp for svenske langrennsstjerner

Published at: **2019-11-05T07:09:07+00:00**

Author: **NTB I**

Original: [Dagbladet.no](https://www.dagbladet.no/sport/kraftig-lonnshopp-for-svenske-langrennsstjerner/71783772)

Det svenske skiforbundet har besluttet å øke landslagsløpernes kompensasjon med formidable 67 prosent til 200.000 svenske kroner. Tidligere har summen vært 120.000.
Aftonbladet var først ute med å melde om lønnshoppet.
- Skal man tjene penger i denne idretten må man virkelig opp blant de aller beste, da kan man tjene gode penger. Så det er klart det er en trygghet at man får det litt bedre økonomisk, selv om det ikke er kjempestore summer, sier Calle Halfvarsson.
Også det svenske lagets bonussystem er endret foran den kommende mesterskapsfrie sesongen. Tidligere var det kun førsteplasser i verdenscupen som utløste bonus, men denne sesongen vil også andre- og tredjeplasser gi utslag på lommeboka.
En førsteplass skal som tidligere utløse en enkeltutbetaling på 50.000 svenske kroner, mens andreplass og tredjeplass gir henholdsvis 30.000 og 20.000 kroner.

        - Det er også bra, sier Calle Halfvarsson.
      
Tidligere fikk samtlige svenske landslagsløpere utbetalt 100.000 ekstra kroner ved sesongslutt dersom de til sammen hadde nådd 30 pallplasser gjennom vinteren. Den ordningen opphører nå.
I stedet legges det opp til mer individuell premiering.
Bonusene tilfaller samtidig kun løperne som tilhører elitelandslaget. Slik var det også forrige sesong, hvilket holdt på å få et spesielt utslag. Maja Dahlqvist sto nemlig for sju av Sverige 37 pallplasser i verdenscupen. Hun tilhørte imidlertid utviklingslandslaget, og hadde dermed i utgangspunktet ikke krav på bonusen på 100.000 kroner.
En sponsor gikk til slutt inn og sørget for at hun fikk det samme som eliteløperne. Ifølge Expressen skal den episoden være mye av grunnen til at praksis nå endres.
