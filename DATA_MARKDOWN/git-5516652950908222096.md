
# Ροδίτισσα οδοντίατρος διαπρέπει στην Αμερική

Published at: **2019-11-04T09:30:01+00:00**

Author: **Βαρβάρα Μπογδάνου**

Original: [Η ΡΟΔΙΑΚΗ](https://www.rodiaki.gr/article/425080/roditissa-odontiatros-diaprepei-sthn-amerikh)


        Η κ. Φωτεινή Χρυσοπούλου είναι σήμερα μία επιτυχημένη επιστήμονας που κάνει περήφανη τη Ρόδο και την Ελλάδα γενικότερα στο εξωτερικό.
      
Έχοντας ολοκληρώσει τις σπουδές της ως Χειρουργός Οδοντίατρος, έχει ειδικευτεί στην Προσθετική-Εμφυτευματολογία και έχει αποσπάσει βραβεία για τη δουλειά και το έργο της.
Η οικογένειά της ζει στη Ρόδο την οποία επισκέπτεται συχνά αν και έχει φύγει από το νησί από τότε που τελείωσε το Λύκειο. «Το όνειρό μου να γίνω οδοντίατρος ξεκίνησε όταν ακολούθησα τα βήματα του αδερφού μου, Κοσμά Χρυσόπουλου, που είναι Παιδοδοντίατρος και εργάζεται στη Ρόδο. Σπουδάσαμε μαζί στην Οδοντιατρική Σχολή στο Αριστοτέλειο Πανεπιστήμιο της Θεσσαλονίκης, όπου αποφοίτησα Πρώτη και είχα την τιμή να διαβάσω τον όρκο του Ιπποκράτη. Έχοντας διαρκώς τη στήριξη των γονιών μου αποφάσισα να συνεχίσω τις σπουδές μου στην Αμερική» δηλώνει στη «Ροδιακή».
Η κ. Χρυσοπούλου συνέχισε τις μεταπτυχιακές της σπουδές στην Αμερική, οι οποίες περιλαμβάνουν την ειδίκευση στην Προσθετική Οδοντιατρική στο Columbia University στη Νέα Υόρκη και ως chief fellow στη Χειρουργική Εμφυτευματολογία και Περιοδοντολογία στο University of Maryland στη Βαλτιμόρη.Έπειτα από τα 5 χρόνια εξειδίκευσης μετακόμισε στην πρωτεύουσα Washington DC όπου άρχισε να εργάζεται σε ιδιωτικό οδοντιατρείο.
«Η προσθετική είναι μία από τις 9 αναγνωρισμένες οδοντιατρικές ειδικότητες από τον Αμερικανικό Οδοντιατρικό Σύλλογο. Η καριέρα μου περιλαμβάνει τη βελτίωση του χαμόγελου και τη θεραπεία πολύπλοκων περιστατικών με έμφαση κυρίως στα εμφυτεύματα και στην αισθητική οδοντιατρική. Η επιστήμη έχει προοδεύσει τα τελευταία χρόνια με την ψηφιακή τεχνολογία και τον εξοπλισμό. Για παράδειγμα, μας δίνεται η δυνατότητα o ασθενής να έρθει στο ιατρείο μας και να τελειώσει όλη τη θεραπεία του σε μία μέρα με τεράστια ποσοστά επιτυχίας» επισημαίνει η κ. Χρυσοπούλου.

        Η δουλειά και η αφοσίωσή της προς τους ασθενείς της έχουν αναγνωριστεί με τα βραβεία «Καλύτερου Προσθετολόγου» («Top Prosthodontist Award») και «Καλύτερου Οδοντιάτρου στην Αμερική» («Top US Dentist award») από γνωστά Αμερικανικά περιοδικά.
      
Εκείνο στο οποίο στέκεται ιδιαίτερα είναι ο ρόλος και η στήριξη του ελληνισμού στο εξωτερικό για τα οποία λέει ότι είναι μοναδικά. «Αρκετοί ασθενείς μου είναι Έλληνες ή Ελληνοαμερικανοί οι οποίοι προτιμούν και εμπιστεύονται την Ελληνίδα οδοντίατρο» δηλώνει χαρακτηριστικά και προσθέτει:
«Στο πανεπιστήμιο ήμουν ενεργό μέλος των Ελλήνων φοιτητών του Columbia University και έχω διατελέσει μέλος του συμβουλίου του National Hellenic Student Association που προωθεί τον ελληνισμό και στηρίζει τους Έλληνες φοιτητές στην Αμερική. Επίσης είμαι ενεργό μέλος σε διάφορους οργανισμούς που στηρίζουν τις γυναίκες οδοντιάτρους και τις ευκαιρίες τους στον επαγγελματικό χώρο. Ενώ οι οδοντίατροι στο παρελθόν ήταν περισσότερο άντρες, τώρα υπάρχει μια τάση να προσελκύει μεγαλύτερο ποσοστό γυναικών. Είναι πολύ σημαντικό για μία γυναίκα να μπορεί να κυνηγήσει και να πραγματοποιήσει τα όνειρά της και η κοινωνία και το σύστημα να την βοηθάει σε αυτό».

        Η κ. Χρυσοπούλου αποτελεί πηγή έμπνευσης για οδοντίατρους ή μαθητές κολλεγίου που θέλουν να ακολουθήσουν την καριέρα του οδοντιάτρου, καθώς προσφέρει δωρεάν εργασία σε τοπικές κλινικές οργανωμένες για άτομα που δεν έχουν την οικονομική δυνατότητα να λάβουν θεραπεία.
      
Όπως επισημαίνει η ίδια, το να χτίσεις καριέρα στο εξωτερικό, μακριά από την οικογένειά σου και την πατρίδα σου, θέλει αφοσίωση και επιμονή, ενώ μέσα από αυτό το άρθρο επιθυμεί να ενθαρρύνει τα νέα παιδιά να κυνηγήσουν τα όνειρά τους. «Αυτό που χρειάζεται είναι να επιμένεις στα όνειρά σου και να εργάζεσαι σκληρά. Στην Αμερική, αν είσαι καλός και εργατικός, σου δίνονται ευκαιρίες να επιτύχεις. Αγαπώ τη δουλειά μου και χαίρομαι να βλέπω πώς αλλάζει η συμπεριφορά και η αυτοπεποίθηση των ασθενών μετά την οδοντιατρική τους θεραπεία. Τα δόντια και το χαμόγελο πλαισιώνουν το πρόσωπο, είναι απαραίτητα για τη μάσηση και παίζουν σημαντικό ρόλο για τη γενική μας υγεία» καταλήγει η κ. Χρυσοπούλου.
