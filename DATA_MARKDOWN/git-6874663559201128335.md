
# לאחר 15 שנה: מנכל גאפ ארט פק עוזב את החברה

Published at: **2019-11-07T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773321,00.html)

חברת ההלבשה גאפ הודיעה לאחר סיום המסחר בוול סטריט כי הנשיא והמנכ"ל ארט פק יעזוב את החברה. בנוסף היא חתכה את תחזית הרווח השנתית שלה. מניית גאפ צנחה בכ-10% במסחר המאוחר בוול סטריט.
"פק יפנה את כיסאו לאחר תקופת מעבר קצרה", מסרה גאפ, ולא סיפקה הסברים נוספים.
יו"ר גאפ, רוברט ג'י פישר, ישמש נשיא ומנכ"ל באופן זמני. פישר הוא בנו של מייסד גאפ, וכבר שימש מנכ"ל זמני של החברה ב-2007.
פק הצטרף לגאפ לפני כ-15 שנה, ומונה למנכ"ל ב-2015. בפברואר הוא הודיע על תוכניתו לפצל את גאפ לשתי חברות נסחרות ב-2020: האחת תחזיק במותג הצומח אולד נייבי, והשנייה תחזיק במותגים גאפ, בננה ריפבליק ועוד.
"בשם הדירקטוריון, אני רוצה להודות לארט על תרומתו הרבה לגאפ ב-15 השנים שהוא עובד בחברה", מסר פישר.
גאפ מסרה כי המכירות בחנויות זהות ברבעון השלישי ירדו ב-4%, לעומת יציבות ברבעון המקביל. מכירות המותג גאפ נפלו ב-7%, ומכירות בננה ריפבליק ואולד נייבי ירדו ב-3% ו-4%, בהתאמה.
כאמור, גאפ גם חתכה את תחזית הרווח שלה. החברה מצפה כי הרווח הנקי ברבעון השלישי יהיה 50-52 סנט למניה; הרווח המתואם יהיה 34-36 למניה.
עבור השנה כולה, החברה מצפה לרחח של 1.7-1.75 דולר למניה, לעומת תחזית קודמת של 2.05-2.15 דולר למניה.
הדו"ח המלא של גאפ לרבעון השלישי יפורסם ב-21 בנובמבר.
