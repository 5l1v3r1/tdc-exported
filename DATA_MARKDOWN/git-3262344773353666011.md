
# Da Photoshop a Office la rivoluzione ARM è alle porte. I tempi per i computer senza Intel sono maturi

Published at: **2019-11-05T12:14:00+00:00**

Author: **Roberto Pezzali**

Original: [DDay.it](https://www.dday.it/redazione/32947/da-photoshop-a-office-la-rivoluzione-arm-e-alle-porte-i-tempi-per-i-computer-senza-intel-sono-maturi)

L’arrivo di Photoshop in versione completa per iPad è l’ennesima dimostrazione che l’architettura non è più un limite: oggi sia ARM sia x86 sono in grado di far girare ogni tipo di applicazione con ottime prestazioni. Anzi, in qualche caso una applicazione riscritta da zero per sfruttare al meglio un processore di tipo ARM può offrire prestazioni superiori rispetto ad una applicazione per processori x86 classici basata su un codice vecchio, poco ottimizzato e sul quale anno dopo anno sono state aggiunte nuovi funzioni senza mai pensare di cancellare tutto e ripartire da capo.
La settimana scorsa abbiamo provato Luma Fusion, software di editing tanto potente quanto semplice. Luma Fusion è stato pensato per un tablet ed è stato scritto da zero sfruttando al meglio quello che può dare un SoC come quello che spinge gli iPad: il risultato è un'applicazione capace di gestire una timeline con 3 flussi 4K, titoli ed effetti senza soffrire troppo. 
La rivoluzione “ARM” però guarda oltre l’iPad: Office per ARM ha prestazioni eccellenti e lo stesso Windows 10 per Snapdragon, dopo qualche anno di maturazione, ha dato ottime sensazioni ai primi assaggi, garantendo autonomia elevata e prestazioni ottimali. Tanto che Microsoft ha deciso di realizzare Surface Pro X, un super portatile di fascia alta che si basa proprio Windows per Snapdragon e su un processore custom arm. Applicazioni come Luma Fusion o lo stesso Photoshop potranno arrivare in versione nativa ARM anche su Windows e con loro anche altri software che fino ad oggi erano legati esclusivamente all’architettura lanciata da Intel tanti anni fa. 
C’è spazio anche per i giochi, perché non bisogna dimenticare che Nintendo Switch è basata su processori con architettura ARM: a bordo c’è un NVIDIA Tegra pensato per fornire il giusto bilanciamento tra prestazioni e consumi, scelta obbligata dato che ci troviamo di fronte ad una console portatile. Ma anche Apple, alla WWDC, ha dimostrato come con Metal sia possibile ottenere il Ray tracing su un SoC “mobile” come quello che equipaggia iPhone e iPad. Dove può arrivare ARM? 
Lontano, se si guarda ai benchmark di Qualcomm. Dati che non possono ovviamente essere presi come riferimento assoluto perché di parte, ma secondo Qualcomm un processore come il nuovo Snapdragon 8CX ha prestazioni paragonabili ad un processore Intel Core i5-8250U, e il processore che Microsoft ha usato sul suo Surface Pro è ancora più potente. 
 
L’arrivo di Photoshop è più importante di quanto si possa pensare, perché è la dimostrazione che non esistono limiti né barriere per portare ogni applicazione, anche la più complessa, su una architettura che fino ad oggi si pensava destinata al mondo mobile.
Dall’iPad a Surface Pro fino ad oggi abbiamo visto queste soluzioni adottate solo sui 2 in 1, quindi una sorta di tablet evoluti, ma non ci stupiremmo se nel prossimi anni dovesse arrivare un primo notebook basato su ARM. Da anni circolano indiscrezioni secondo le quali Apple potrebbe decidere di abbandonare Intel sui prodotti consumer passando a processori custom, e la cosa non stupirebbe più di tanto: Apple aveva già abbandonato Risc e i suoi processori PowerPC quando Intel rappresentava in termini di flessibilità, compatibilità e prestazioni una soluzione migliore. 
In ogni caso, è impensabile sostituire Intel in tutto e per tutto: esistono campi, dal gaming di fascia alle applicazioni davvero professionali, dove x86 resterà ancora il re indiscusso per anni, ma nel campo consumer, dove oltre alle classiche suite di Microsoft e Adobe, ai browser e ai giochi non serve tanto altro, ARM può già diventare oggi un concorrente molto scomodo di AMD e Intel. Tutto è nelle mani di Microsoft e Apple, che gestiscono i due grandi emisferi dell’universo PC, soprattutto di Microsoft: se Surface Pro X diventerà una sorta di riferimento da seguire, e tanti lo seguiranno, il numero di app native per Windows crescerà. E quando ci saranno sufficienti app arriveranno anche altri prodotti, più sottili, più leggeri, con maggiore autonomia e altrettanto potenti. Desktop, notebook o 2 in 1 poco importa: a fare la differenza sono sempre le applicazioni.
