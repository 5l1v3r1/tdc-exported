
# Skupina lidí z Brněnska údajně obchodovala s drogami ve velkém

Published at: **2019-11-06T09:52:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/skupina-lidi-z-brnenska-udajne-obchodovala-s-drogami-ve-velkem/1817769?utm_source=rss&utm_medium=feed)

Brno - Celníci na jihu Moravy zadrželi šest mladých lidí, kteří jsou podezřelí z obchodování s drogami, pět z nich už bylo obviněno z trestného činu. Zajistili více než deset kilogramů návykových látek a desetitisíce tablet extáze. Obviněným hrozí v případě uznání viny u soudu až 18 let vězení. V tiskové zprávě to uvedla mluvčí jihomoravské Celní správy Lada Temňáková.
Případ na začátku dubna odstartoval nález dvou podezřelých zásilek na poště v Praze směřujících do USA. Balíky obsahovaly domácí pekárny, ve kterých byly ukryty více než čtyři kilogramy látky MDMA ve formě krystalů, jež se používá pro výrobu tablet extáze. Celníci vypátrali člověka, který ji odeslal, poté začala být podezřelá skupina lidí z Brněnska.
"Při vyšetřování celníci spolupracovali také s DEA, což je jeden z federálních policejních orgánů Spojených států amerických, který se zabývá bojem proti pašování a distribuci drog. Řada zásilek odesílaných z různých pošt v republice, ale i z nedalekého příhraničí sousedních států, směřovala právě do USA, některé i do Austrálie," uvedla mluvčí.
Video: Zásah celníků na jihu Moravy
06.11.2019, 16:00, autor: Celní správa ČR, zdroj: PR
Celníci postupně identifikovali šest lidí podezřelých z toho, že se na nelegálním dovozu, vývozu a distribuci návykových látek podílejí. Zjistili také, že jako distribuční sklady skupině sloužily dvě garáže v Brně. Hlavní organizátor i ostatní členové skupiny pocházeli z Brněnska.
V polovině září celníci provedli několik domovních prohlídek a prohlídky jiných prostor v Brně i mimo město. Zajistili při nich přibližně 30.000 tablet extáze, 12 kilogramů MDMA ve formě krystalů, také 2,5 kilogramu kokainu, 195 gramů metamfetaminu a 850 dávek LSD. Zajistili téměř půl milionu korun a dalších asi 1300 eur (asi 33.000 Kč) v hotovosti, dva osobní vozy, mobilní telefony, výpočetní techniku a řadu listinných a jiných důkazů.
"Bylo zadrženo šest osob ve věku blízkému věku mladistvých, pěti z nich již bylo sděleno obvinění z trestného činu nedovolené výroby a jiného nakládání s omamnými a psychotropními látkami a s jedy," uvedla mluvčí.
V případě, že budou uznáni vinnými, hrozí jim trest odnětí svobody v rozsahu deset až 18 let nebo propadnutí majetku.
