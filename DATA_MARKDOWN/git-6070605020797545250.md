
# Lady Gaga torna al cinema: donarà vida a l'exesposa assassina de Maurizio Gucci

Published at: **2019-11-07T14:29:58+00:00**

Author: ****

Original: [Ara.cat](https://www.ara.cat/gent/Lady-Gaga-pelicula-assassinat-crim-Maurizio-Gucci-ridley-scott-bradley-cooper_0_2339766185.html)

Lady Gaga protagonitzarà una pel·lícula dirigida per Ridley Scott sobre l'assassinat de Maurizio Gucci, un membre destacat de la família que va crear la famosa marca italiana de moda. La conformació d'aquest paper arriba després de la seva estel·lar participació a A star is born, que va aconseguir un notable èxit de taquilla de la mà de Bradley Cooper.
Tal com informa el mitjà especialitzat Deadline, Lady Gaga donarà vida a la gran pantalla a Patrizia Reggiani, que va ser condemnada per ordenar l'assassinat del seu exmarit Maurizio Gucci, que va ser tirotejat per un sicari el 27 de març de 1995 davant el portal de la seva empresa a Milà. Reggiani, que sempre va defensar la seva innocència, va ser condemnada el 1997 a 26 anys de presó, però un tribunal de Milà va decretar la seva llibertat el 2017. Maurizio Gucci era net de Guccio Gucci, fundador de Gucci, i va dirigir la marca del 1983 al 1993. El seu assassinat va causar commoció en la societat italiana i el judici posterior va rebre una gran cobertura dels mitjans de comunicació.
Aquesta pel·lícula, encara sense títol, serà el primer projecte cinematogràfic de Lady Gaga després dels aplaudiments que va recollir amb A star is born, nova reinterpretació d'aquesta clàssica història de Hollywood que, en aquesta ocasió, va dirigir i va coprotagonitzar Bradley Cooper. Lady Gaga es va emportar l'Oscar a la millor cançó original per Shallow i va ser nominada a l'estatueta a la millor actriu, que no va guanyar. La cantant va ser, així mateix, una de les grans protagonistes de l'última cerimònia dels Oscars gràcies a una impressionant interpretació en directe de Shallow al costat de Bradley Cooper.
La pel·lícula sobre els Gucci comptarà amb un guió de Roberto Bentivegna i es basarà en el llibre The house of Gucci: a sensational story of murder, madness, glamour, and greed de Sara Gay Forden. Quan conclogui el projecte de The last duel, Ridley Scott començarà la producció del llargmetratge sobre els Gucci.
