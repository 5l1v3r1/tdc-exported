
# Il primo smartphone di TikTok è un vero top di gamma, peccato che non uscirà dalla Cina (foto)

Published at: **2019-11-04T18:38:09+00:00**

Author: **Roberto Artigiani**

Original: [AndroidWorld](https://www.androidworld.it/2019/11/04/primo-smartphone-tiktok-un-vero-top-gamma-peccato-non-uscira-dalla-cina-foto-678124/)

Era da tempo che circolava in Rete la voce che ByteDance stesse realizzando un dispositivo tutto suo, anche perché all’inizio dell’anno l’azienda dietro TikTok, aveva acquisito brevetti e dipendenti del produttore di smartphone Smartisan. Oggi finalmente arriva la notizia che il telefono, noto col nome Jianguo Pro 3 e realizzato col marchio Smartisan, è disponibile per il mercato cinese.
Considerato che la fortuna di ByteDance poggia pesantemente su quella di TikTok (ex-Musical.ly) non è così strano che sia possibile avviare l’app direttamente con uno swipe dalla schermata di blocco. Tuttavia l’integrazione finisce qui. La motivazione per questa unione limitata è semplice: i lavori per la realizzazione di Jianguo Pro 3 erano già iniziati da un pezzo quando è avvenuta l’acquisizione.
Al di là di questi aspetti, lo smartphone sembra avere tutte le carte in regola per appartenere alla categoria dei top di gamma: Snapdragon 855+, batteria da 4.000 mAh, quadrupla fotocamera posteriore (sensore principale da 48 MP + grandangolare da 13 MP + teleobiettivo da 8 MP + macro da 5 MP), fotocamera frontale da 20 MP e lettore di impronte integrato al di sotto dello schermo.
Insomma è chiaro che non si tratta di un timido tentativo come quelli fatti da Amazon e Facebook. C’è però da dire che molte delle possibili ambizioni del telefono sono limitate dal fatto che non è prevista la commercializzazione al di fuori della Cina. Peccato perché visto il prezzo di vendita – 2.899¥ cioè 370€ – anche con i dovuti aggiustamenti, sarebbe davvero allettante.
Via: The Verge
