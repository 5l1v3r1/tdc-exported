
# فرمانده ارتش: نیروی زمینی متناسب با نیازهای انقلاب پیش رفته است

Published at: **2019-11-03T10:40:00+00:00**

Author: ****

Original: [جامعه خبری تحلیلی الف](https://www.alef.ir/news/3980812061.html)

فرمانده کل ارتش گفت: نیروی زمینی همواره متناسب با نیازهای انقلاب اسلامی و متناسب با تهدیدات روز پیش رفته است.
به گزارش فارس، سرلشکر سید عبدالرحیم موسوی فرمانده کل ارتش جمهوری اسلامی ایران صبح امروز (یکشنبه) در بازدید از یگان‌های تکاوری و نیروی مخصوص نزاجا در تیپ ۶۵ نوهد، اظهار داشت: تیپ ۶۵ نیرو مخصوص یگانی خوشنام و مقتدر در نیروهای مسلح است که برای دشمنان موجب رعب و وحشت و برای دوستان مایه امید است. 
وی افزود: یکی از اهداف مهم ما در نیروی زمینی تربیت افراد چند مهارته و تشکیل یگان‌های چند منظوره بوده که خوشبختانه در این کار نیروی زمینی بسیار خوب عمل کرده و به اهداف تعیین شده با زمان کمتر و دقت بالاتر دست یافته است.
سرلشکر موسوی تاکید کرد: ارتقا مهارت در افراد نیروی زمینی سقف ندارد؛ چراکه تهدیدات هم سقف ندارند و غیرقابل پیشبینی هستند و به همین دلیل مهارت‌ها باید همواره رشد کند.
فرمانده کل ارتش ادامه داد: نیروی زمینی بحمدالله همواره متناسب با نیازهای انقلاب اسلامی و متناسب با تهدیدات روز پیش رفته است.
وی با تاکید بر اینکه آنچه فوق توانایی هاست، ایمان و اراده است، تصریح کرد: این ویژگی حکایت از توانمندی‌های درونی افراد برای تحقق اهداف والای انقلاب اسلامی خصوصا در گام دوم انقلاب و تحقق تمدن اسلامی دارد.
