
# برادر خلیفه بن زاید، مسول شارژ مالی معترضان عراقی /عکس

Published at: **2019-11-03T15:07:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619650/%D8%A8%D8%B1%D8%A7%D8%AF%D8%B1-%D8%AE%D9%84%DB%8C%D9%81%D9%87-%D8%A8%D9%86-%D8%B2%D8%A7%DB%8C%D8%AF-%D9%85%D8%B3%D9%88%D9%84-%D8%B4%D8%A7%D8%B1%DA%98-%D9%85%D8%A7%D9%84%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%B9%D8%B1%D8%A7%D9%82%DB%8C-%D8%B9%DA%A9%D8%B3)


        منابع خبری عراق از دستگیری یک تیم اطلاعاتی اماراتی متشکل از چند تبعه لبنانی و عراقی در میدان تحریر بغداد به اتهام تغذیه مالی و هدفمند برخی تظاهرکنندگان خبر داد.
      

        آفتاب‌‌نیوز :
      
«رادیو صوت العراق» امروز یکشنبه به نقل از منابع امنیتی عراق گفته است که دستگاه اطلاعات عراق این شبکه اطلاعاتی اماراتی که مسوولیت تامین مالی برخی از تظاهرکنندگان در بغداد و دیگر شهرهای عراق را برعهده داشته، شناسایی و دستگیر کرده است.
این منبع خبری عراقی افزوده است که این تیم اطلاعاتی اماراتی فعالیت های به غایت خطرناکی را در عراق مدیریت می کرد که هدف اش براندازی دولت بوده است.
طبق این گزارش تیم اطلاعاتی مزبور به طور مستقیم مرتبط با «طحنون بن زاید آل نهیان» مشاور امنیت ملی و مسوول شاخه اطلاعات امور خارجه این دولت حاشیه نشین خلیج فارس بوده است.
طحنون بن زاید برادر «خلیفه بن زاید» حاکم فعلی امارات متحده عربی نیز هست.
رادیو صوت العراق خاطرنشان ساخته است که در حال حاضر ابوظبی با وساطت برخی طرف های غربی برای لاپوشانی این قضیه با مقامات عراقی تلاش می کنند.
این منبع رسانه ای عراق افزوده است که بازداشت چند نیروی خطرناک در بین تظاهرکنندگان در میدان تحریر، منجر به هدایت دستگاه اطلاعات عراق به شناسایی و بازداشت این تیم اطلاعاتی اماراتی شده است.
به نوشته رادیو صوت العراق، دستگیری این افراد خطرناک در بین تظاهرکنندگان میدان تحریر همچنین نیروهای اطلاعاتی را به شناسایی و دستگیری دو تبعه لبنانی مرتبط با این شبکه که مسوول توزیع پول ها بین پاره ای گروه های خاص در تظاهرات های بغداد و فعالیت گسترده در داخل عراق بوده اند، هدایت کرده است.
این گزارش می افزاید که این تیم اطلاعاتی اماراتی، در مدیریت و هدایت تظاهرات ها به سمت و سویی که می خواستند نقش داشته است.
تاکنون دولت عراق در خصوص شناسایی و دستگیری این باند اطلاعاتی اماراتی اظهار نظر رسمی نکرده و در صورت صحت این اطلاعات، اولین مورد افشای باندهای خارجی در تحریک تظاهرات ها در عراق به شمار می رود.
پیشتر پاره ای گزارش های امنیتی تاکید کرده بودند که بسیاری از کاربران تحریک تظاهرات ها در عراق در خارج از این کشور و به طور مشخص در سه کشور امارات، عربستان سعودی و اردن مدیریت می شوند، همچنین برخی فعالان سیاسی از توزیع دلار از سوی عوامل سعودی میان برخی تظاهرکنندگان خاص خبر داده بودند و تصاویر و ویدئوهایی نیز در این ارتباط در شبکه های اجتماعی منتشر شده بود.
در دو مرحله تظاهرات ماه اکتبر در بغداد و چند استان مرکزی و جنوبی دیگر تاکنون ۲۵۰ نفر کشته و بیش از ۱۱ هزار نفر مصدوم یا زخمی شدند.
