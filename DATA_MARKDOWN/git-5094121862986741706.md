
# Listopad bude poměrně teplý. Nejvíce srážek přinese příští týden

Published at: **2019-11-02T14:37:00+00:00**

Author: **ČTK**

Original: [Deník.cz](https://www.denik.cz/z_domova/listopad-bude-jako-celek-teplotne-i-srazkove-spise-prumerny-20191102.html)

"V následujících čtyřech týdnech se očekávají teploty většinou na horní hranici běžných hodnot pro danou roční dobu, v závěru měsíce i nad touto hranicí. Celkově budou teploty do konce listopadu slabě nadnormální nebo normální," uvedli meteorologové. Týdenní průměry denních teplot budou pro příští dva týdny kolem osmi až deseti stupňů Celsia, v dalších týdnech kolem pěti až osmi. Průměrné noční teploty klesnou nejdříve ke dvěma, ve třetím předpovědním týdnu pak k nule.
Dlouhodobá průměrná teplota pro období od 4. listopadu do 1. prosince je 2,8 stupně Celsia. Nejtepleji bylo podle záznamů vedených od roku 1951 v roce 2006 s průměrem 6,7 stupně, zatím nejnižší průměr minus 0,8 stupně Celsia zaznamenali meteorologové v roce 1965.
Z hlediska celkového množství srážek by měl být listopad jako celek průměrný, případně slabě podprůměrný. "Relativně nejvíce srážek očekáváme v prvním předpovědním týdnu (od 4. 11.), v ostatních týdnech by se týdenní srážkové úhrny měly pohybovat na rozhraní průměrných až podprůměrných hodnot," uvedl ČHMÚ.
Průměrný úhrn srážek pro následující čtyři týdny je 44 milimetrů. Zatím nejvíc napršelo a nasněžilo v roce 2010, kdy meteorologové naměřili 72 litrů na metr čtvereční. Nejméně srážek spadlo před osmi lety s úhrnem dva milimetry, tedy dva litry na metr čtvereční.
Měsíční výhled vyjadřuje celkový charakter počasí, nepostihuje proto všechny možné výkyvy, upozorňuje ČHMÚ. Úspěšnost výhledu se podle meteorologů pohybuje u teplot kolem 75 procent, u srážek kolem 65 procent. Předpověď na třetí a čtvrtý týden se často blíží dlouhodobým klimatickým hodnotám pro příslušná období.
