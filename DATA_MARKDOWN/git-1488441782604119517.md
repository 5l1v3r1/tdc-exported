
# Galaxy S10 Lite: svelata la capacità della batteria, che non deluderà i fanatici dell’autonomia

Published at: **2019-11-03T12:16:36+00:00**

Author: **Edoardo Carlo Ceretti**

Original: [AndroidWorld](https://www.androidworld.it/2019/11/03/galaxy-s10-lite-batteria-certificazione-677696/)

Gli occhi dei fan Samsung sono già puntati sulla prossima serie top di gamma Galaxy S11, che debutterà nel corso dei primi mesi del 2020. Nel frattempo però, l’attuale serie Galaxy S10 potrebbe avere ancora una bella cartuccia da sparare, grazie al vociferato Galaxy S10 Lite.
Ancora non si sa quando Samsung vorrà lanciare il quinto membro della famiglia Galaxy S10, o se addirittura lo rimanderà a data da destinarsi, facendolo confluire nella nuova linea Galaxy S11. Fatto sta che le indiscrezioni sul suo conto continuano a trapelare e l’ultima riguarda un aspetto che sta a cuore a tantissimi appassionati di smartphone: l’autonomia.
O meglio, la capienza della batteria, il cui dato è trapelato grazie all’ente di certificazione brasiliano ANATEL. Come già ipotizzato nelle settimane scorse, la batteria del fantomatico Galaxy S10 Lite avrà una capacità nominale di 4.370 mAh (quella tipica dovrebbe attestarsi sui 4.500 mAh), garantendo un’autonomia soddisfacente per gran parte degli utilizzi. Secondo le voci, dovrebbe anche esserci il supporto alla ricarica rapida da 45 W.
Vi ricordiamo infine che, secondo le indiscrezioni circolate fin qui, Galaxy S10 Lite si configurerà come un vero top di gamma 2019, grazie allo Snapdragon 855, 8 GB di RAM, 128 GB di memoria interna, display AMOLED da 6,7″ full HD+ e tripla fotocamera posteriore con sensore principale da 48 megapixel. Attendiamo dunque buone nuove sulla disponibilità del nuovo e promettente smartphone targato Samsung.
Via: GSM Arena
Fonte: ANATEL
