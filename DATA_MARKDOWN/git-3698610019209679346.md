
# У СБУ розповіли активістам і журналістам, як просувається розслідування вбивства Гандзюк

Published at: **2019-11-03T15:54:00+00:00**

Author: ****

Original: [DT.ua](https://dt.ua/UKRAINE/u-sbu-rozpovili-aktivistam-i-zhurnalistam-yak-prosuvayetsya-rozsliduvannya-vbivstva-gandzyuk-328334_.html)

Керівник Головного слідчого управління СБУ Богдан Тиводар у неділю, 3 листопада, зустрівся з активістами та журналістами, аби відзвітувати про перебіг розслідування вбивства громадської активістки, радниці мера Херсона Катерини Гандзюк.
"Отримані слідством докази дають усі підстави стверджувати, що найближчим часом СБУ та Генпрокуратура поінформують суспільство про нові вагомі результати у справі Катерини Гандзюк… Сьогодні головне для Служби притягнути до відповідальності замовників злочину, які мають понести справедливе покарання", - заявив Тиводар.
Очільник ГСУ нагадав про проміжні результати розслідування. Зокрема, про строки п'ятьом виконавцям злочину. Завдяки угоді зі слідством та перекваліфікації справи, за вбивство вони отримали не 10-15, а від 3 до 6,5 років в'язниці.
"Уже винесено вирок п'ятьом особам: безпосередньому організатору злочину Сергію Торбіну та його співучасникам – Микиті Грабчуку, Володимиру Васяновичу, В'ячеславу Вишневському та Віктору Горбунову. Їм призначено покарання від трьох до шести з половиною років", - зазначив він.
Говорячи про розшук організатора вбивства, кримінального авторитета Олексія Левіна ("Москала"), представник української спецслужби наголосив на тому, що українські правоохоронці спільно з колегами з Інтерполу продовжують шукати підозрюваного.
Про те, що підозру Левіну оголосили вже після втечі з України, а повідомити його про готування підозри міг один з колишніх поліцейських високопосадовців, Тиводар не згадав.
"Розшук одного із ключових фігурантів справи, основного організатора нападу Олексія Лєвіна, проводиться у тісній взаємодії з Інтерполом, окремо залучені спецслужби деяких країн. Як було встановлено, ще 19 серпня 2018 року він виїхав за кордон. Розслідування замовних вбивств є одним із найскладніших у світовій практиці", - додав очільник ГСУ.
І закликав громадян повідомляти правоохоронцям інформацію, яка допоможе встановити його місцезнаходження. Водночас адвокат підозрюваного Владислава Мангера, якого слідство вважає замовником вбивства, ще в серпні повідомив про затримання Левіна у Європі.
За його словами, Левіна допитали європейські правоохоронці та співробітники СБУ, він пройшов поліграф. Але СБУ відмовилася подавати документи на екстрадицію підозрюваного до України, його відпустили, стверджує Андрій Мурашкін.
Раніше ГПУ призупинила розслідування по Мангеру та Левіну, мотивуючи це тим, що для його продовження потрібно знайти "Москала", який переховується за кордоном. З кінця липня слідчі дії у справі не проводилися.
"Кримінальне провадження про напад на Катерину Гандзюк передано до СБУ у листопаді 2018 року. Розслідування не зупиняється ні на мить, до нього залучені кращі фахівці СБУ та Генпрокуратури… Служба безпеки України відкрита до співпраці з усіма, хто готовий допомогти  у розкритті цього зухвалого злочину", - тим часом розповідав присутнім Богдан Тиводар.
Про співорганізатора злочину Ігоря Павловського він навіть словом на згадав.
Щодо замовників злочину, вони відомі слідству, запевнив представник української спецслужби. "Наразі, слідству відомо реальне коло осіб, які можуть бути причетні до замовлення. Голові Херсонської облради (Владиславу Мангеру – ред.) вже здійснено повідомлення  про підозру", - похвалився він.
Та "забув" згадати про нині звільнених голову Херсонської ОДА Андрія Гордєєва і його заступника Євген Рищука, яких активісти також вважають причетними до замовлення вбивства Гандзюк.
Слідство у справі Катерини Гандзюк триває у межах п'яти кримінальних проваджень під процесуальним керівництвом Генеральної прокуратури. Пріоритетною є версія про помсту викритих нею у корупції херсонських чиновників.
30 жовтня ГПУ визначила підслідність Служби безпеки у кримінальному провадженні щодо службової недбалості працівників поліції під час досудового розслідування нападу на активістку.
"Усі розслідування, які ініціювала Катерина Гандзюк, будуть "жити" до повного їх завершення, запевнили слідчі. У них будуть отримані додаткові матеріали для обвинувачення всіх  осіб, причетних до нападу", - запевнив Тиводар.
