
# Борусия (Дортмунд) се разправи с Волфсбург, докато Байерн страдаше

Published at: **2019-11-02T18:41:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/germany/borusiq-(dortmund)-se-razpravi-s-volfsburg-dokato-bajern-stradashe-1391137.html)

Докато Байерн Мюнхен страдаше във Франкфурт, Борусия (Дортмунд) нямаше такива проблеми и победи с класика Волфсбург у дома, пред 80 200 зрители. "Жълто-черните" се наместиха на второто място в класирането в Първа Бундеслига, където лидер е Борусия (Мьонхенгладбах). Волфсбург е на седма позиция.
Все пак, на Борусия му беше нужно повече от полувреме, за да открие резултата. В 52' Торган Азар стори това с неспасяем удар в долния ляв ъгъл на Перван. Шест минути по-късно Рафаел Гереро получи страхотно подаване в наказателното поле и отправи изстрел по трева, насочвайки го в долния десен ъгъл - 2:0.
В 69' се наложи намесата на Марвин Хитц след удар на Жоао Сантош, а в 81' чудесен удар на Азар премина на косъм от лявата греда. Третият гол в мача, трети за домакините, беше след точно изпълнена дузпа на Марио Гьотце в 88-ата минута. Единадесетметровият наказателен удар бе отсъден заради игра с ръка на Джефри Брума.
