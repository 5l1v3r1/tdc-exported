
# Спецполицаите закопчали бургаския моряк Тодор с дрога за милиони

Published at: **2019-11-06T20:01:00+00:00**

Author: ****

Original: [Blitz.bg](https://blitz.bg/kriminalni/prestplenie/spetspolitsaite-zakopchali-burgaskiya-moryak-todor-s-droga-za-milioni_news707807.html)

https://blitz.bg/kriminalni/prestplenie/spetspolitsaite-zakopchali-burgaskiya-moryak-todor-s-droga-za-milioni_news707807.html Blitz.bg

        116 кг е точното количество на иззетата дрога при спецакцията край Поморие в началото на юли. Това е показала експертизата, назначена по делото, съобщава "Флагман".
      
По време на операцията беше арестуван 57-годишният пенсиониран моряк от Бургас Тодор Стаматов. Той е сгащен от маскирани спецполицаи докато поливал плантацията с марихуана. Насажденията се намират в семейния имот на Стаматов между поморийските села Страцин и Бата, само на 20 км от най-големия ни морски курорт Слънчев бряг.
Плантацията била оборудвана със специална поливана система. При акцията освен над 100 растения, разследващите открили и готова продукция, натъпкана в бидони, кашони и вакуумирани пакети.
Заради голямото количество наркотици Стаматов получи обвинение за отглеждане на дрога с цел разпространение. Бургазлията е в ареста вече 4 месеца, а ако бъде признат за виновен, може да получи от 5 до 15 години затвор.
По данни на прокуратурата, подобно количество възлиза на близо 1 млн. лв. Според източници на Флагман.бг, на улицата лекият наркотик може да се пласира за няколко милиона, още повече, че Стаматов е спипан да жъне продукцията в разгара на летния сезон.
Пенсионираният моряк Тодор едва ли е притежавал необходимите контакти да реализира такова количество. Според нашите източници, бургазлията е използван от нова банда, която опитва да наложи контрол над бизнеса с наркотици по Южното Черноморие.Изглежда обаче, че Тодор Стаматов ще опере пешкира и е твърде вероятно да получи ефективна присъда въпреки чистото си съдебно минало.
