
# El Sevilla goleja el Dudelange i es classifica per als setzens de final (2-5)

Published at: **2019-11-07T19:01:05+00:00**

Author: **esport3**

Original: [CCMA](https://www.ccma.cat/esport3/el-sevilla-goleja-el-dudelange-i-es-classifica-pels-setzens-de-final-2-5/noticia/2961762/)

El Sevilla ha golejat el feble Dudelange luxemburguès i ha sentenciat el pas als setzens de final de la Lliga Europa (1-5). El conjunt andalús ha passat per sobre del rival en la primera part i ha marxat al vestidor amb un inapel·lable 0 a 4, amb dos gols de l'israelià Dabbur i dos més de l'exblaugrana Munir. En la represa, de nou Munir ha arrodonit el seu gran partit amb un hat-trick en el minut 67.
Amb el duel completament sentenciat, el Sevilla s'ha relaxat i el Dudelange ho ha aprofitat per maquillar la desfeta amb dos gols de Danil Sinani, que no han evitat el quart triomf del conjunt andalús en quatre jornades.

        El Getafe perd a Basilea (2-1)
      
El Getafe ha perdut en la seva visita al camp del Basilea i s'haurà de jugar la classificació en les dues últimes jornades de la fase de grups. El conjunt suís s'ha avançat amb un gol matiner d'Arthur en el minut 8, però, just abans del descans, Jaime Mata ha fet l'empat a un de penal. En la represa, el Basilea s'ha tornat a avançar per mitjà de Fabian Frei en el minut 60 i ha acabat sumant una victòria amb polèmica ja que en el tram final, l'àrbitre ha anul·lat un golàs a Ángel per un fora de joc inexistent que hagués suposat l'empat a dos, però a la Lliga Europa no hi ha VAR i la jugada no s'ha pogut revisar. 
