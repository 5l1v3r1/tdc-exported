
# Тренер загребського «Динамо» Ненад Бьєліца: Нас влаштовує лише перемога. Ми вийдемо на поле по неї

Published at: **2019-11-06T11:39:00+00:00**

Author: ****

Original: [ZIK.UA](https://zik.ua/news/2019/11/06/trener_zagrebskogo_dynamo_nenad_bielitsa_nas_vlashtovuie_lyshe_peremoga_my_1684783)


        Головний тренер загребського «Динамо» Ненад Бьєліца відповів на запитання журналістів перед сьогоднішньою домашньою грою із «Шахтарем» в рамках четвертого туру групового етапу Ліги чемпіонів УЄФА.
      
– На нас чекає великий, доленосний, вирішальний матч. Мені приємно констатувати, що вас, журналістів, сьогодні більше, ніж на поєдинку чемпіонату Хорватії. Також нас підтримає більше вболівальників. Ми радіємо результатам, яких домоглися раніше, а після матчів з «Аталантою» і з «Шахтарем» у Харкові ще краще підготовлені. Футболісти в гарній формі ментально й фізично, вони свіжі, дуже мотивовані та водночас спокійні, адже дістають задоволення від гри. Так буде і завтра.

        – Хто фаворит поєдинку?
      
– Зараз незрозуміло. Шанси 50 на 50. Суперник є гарним і дуже досвідченим, проте і в нас велике бажання, воля до перемоги, що завтра й спробуємо довести. Зустрічаються дві міцні команди. Зробимо все можливе, аби використати свої найкращі сторони та здобути перемогу.

        – Чи не думаєте ви, що «Шахтар» може недооцінити «Динамо»?
      
– Я б так не сказав. Чекаю агресивного «Динамо», такого ж, яким воно було в Харкові. Хочу бачити відповідні дії і в атаці, і в обороні. Завтра все продемонструємо.

        – Після матчу в Харкові у вас достатньо інформації щодо можливостей «Шахтаря». Що хотілося б змінити, спираючись на досвід першої зустрічі?
      
– Я очікую лише ще більшої концентрації – всі 90 хвилин. «Шахтар» – чудова, дуже серйозна команда, яка домагається гарних результатів. У складі суперника є міцні виконавці, здатні своїми діями змінювати перебіг матчу. Це вимагає цілковитої зібраності – від першої до останньої хвилини. Минулого разу у двох-трьох ситуаціях нам цього забракло.

        – Як ставитеся до того, що в «Шахтаря» не буде Коноплянки та Соломона? І які у вас утрати?
      
– У нас достатньо висококваліфікованих футболістів, які зможуть замінити тих, хто не зіграє. Так само і в «Шахтаря».

        – Обидва клуби претендують на вихід до плей-оф Ліги чемпіонів. Звісно, кожен тренер скаже, що вдома його команда гратиме виключно на перемогу, та зрештою зараз вас улаштовує навіть нічия. Якщо завтра до 80-ї хвилини триматиметься рівний рахунок, «Динамо» йтиме в атаку і намагатиметься обов’язково виграти цей матч?
      
– Нас влаштовує лише перемога. Ми вийдемо на поле по неї.
 
 
