
# شاسی بلند لوکس 37 هزار دلاری! (+تصاویر)

Published at: **2019-11-04T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696648/%D8%B4%D8%A7%D8%B3%DB%8C-%D8%A8%D9%84%D9%86%D8%AF-%D9%84%D9%88%DA%A9%D8%B3-37-%D9%87%D8%B2%D8%A7%D8%B1-%D8%AF%D9%84%D8%A7%D8%B1%DB%8C-%D8%AA%D8%B5%D8%A7%D9%88%DB%8C%D8%B1)


        با ورود آکورا به عنوان تولید کننده خودروهای لوکس کمپانی هوندا عملا شرایط جدیدی شکل گرفت تا مفهوم خودروی لوکس به زبان نیهونگو نیز ترجمه شود.
      
عصرایران- نام آکورا در صنعت خودروی ژاپن اهمیت و جایگاه ویژه ای دارد زیرا برندی است که قواعد و فرهنگ چشم بادامی ها در تولید خودرو را با تحولات عمیقی مواجه ساخت! تا پیش از معرفی آکورا، اولویت اصلی ژاپنی ها در تولید خودرو ارائه محصولاتی کیفی با حداقل هزینه بود یعنی خودروهایی ارزان که دوام بالایی داشته باشند. طبیعتا این رویکرد بطور اتوماتیک موجب حذف بخشی از فاکتورها بویژه در زمینه طراحی می شد اما با ورود آکورا به عنوان برند لوکس کمپانی هوندا عملا شرایط جدیدی شکل گرفت تا مفهوم خودروی لوکس با شاخص قیمت رقابتی به زبان نیهونگو نیز ترجمه شود. 
اکورا فعالیت خود را در سال 1986 آغاز کرد و از همان ابتدا محصولات خود را در آمریکا، کانادا و هنگ کنگ عرضه کرد. در سال 2004 دامنه فعالیت برند افزایش یافت و محصولاتش به مکزیک صادر شد بدنبال آن در سال  2006 وارد بازار چین و در سال 2008 به روسیه نیز راه یافت.
بدنبال آکورا شرکت هایی مانند لکسس برای تویوتا و اینفینیتی برای نیسان نیز وارد میدان شدند تا ژاپنی ها در بخش خودروهای لوکس نام خود را هر چه بیشتر جهانی کنند.
با این توضیحات سراغ یکی از محصولات پرطرفدار آکورا یعنی آر دی اکس2020 می رویم تا ویژگی های این خودرو را مورد بررسی قرار دهیم؛ با گروه خودروی عصرایران همراه باشید:
نسل سوم آر دی اکس در مدل 2020 خودرویی است که همچنان ظاهر خاص و تهاجمی خود را به عنوان یکی از زیباترین شاسی بلندهای بازار حفظ کرده است.
مهمترین ویژگی آر دی اکس در نمای جلو؛ هماهنگی بالای اجزای تشکیل دهنده دماغه خودرو است. اینجا همه چیز در بهترین شکل ممکن جای خود را بدست آورده تا ماموریت شکار نگاه مخاطب با دقت بالایی انجام شود. چراغ های کشیده، گریل(جلوپنجره) 5 ضلعی که تا حدودی شبیه یک الماس فشرده به نظر می رسد و در نهایت بامپر(سپر) یکپارچه با طراحی زیبای ورودی هوا در طرفین منظره بی نقصی را شکل داده اند.
لوگوی اکورا در اندازه ای بسیار بزرگ در مرکز گریل خودنمایی می کند و بافت اطراف آن نیز شبیه به اشعه هایی دیده می شود که از این لوگو به اطراف تابانده می شود. روی درپوش موتور 4 خط یا چین مشاهده می شود که جذابیت های نمای جلوی خودرو را افزایش داده است.
نمای جانبی و چراغ های عقب شباهت هایی را با لکسس ان اکس به نمایش می گذارد اما اگر به جزئیات دقت کنیم عملا همه چیز بین این دو خودرو متفاوت است.
اکورا الگوی جالبی را در نمای جانبی به کار برده زیرا خط شانه از قسمت انتهای فندر(گلگیر) جلو آغاز می شود و بلافاصله پس از رسیدن به آینه ها تمام می شود! اینجا خط جدیدی از قسمت (تقریبا) میانی هلال فندر جلو آغاز می شود و تا دستگیره درب عقب اوج می گیرد و همانجا تمام می شود و دوباره یک خط جدید از زیر دستگیره درب عقب آغاز می شود و تا قسمت زیرین چراغ عقب روی درب صندوق در قسمت مذکور ادامه دارد. این طراحی نامتعارف ظاهرا جذابی را برای آر دی اکس ایجاد کرده است.
در این خودرو رینگ های آلومینیومی 20 اینچی بصورت آپشن استاندارد ارائه می شود.
چراغ های عقب الگویی جذاب دارند و البته مهمترین المان طراحی این بخش نیز محسوب می شوند. یک شبه دیفیوزر و دو خروجی اگزوز نیز بر زیبایی این قسمت افزوده اند.
در این محصول از یک موتور توربوشارژ 2 لیتری 4 سیلندر استفاده شده که خروجی آن برابر با 272 اسب بخار و گشتاور 280 پوندفوت است. این اعداد و نسبت میان آنها بیانگر مهندسی موفق در طراحی پیشرانه آر دی اکس2020 است.
همچنین باید اشاره کرد که این موتور به لطف استفاده از سیستم کنترل نویز فعال عملکردی بسیار کم صدا و نرم دارد.
آمار سوخت برای هر 100 کیلومتر عبارتند از: شهر 10.7 لیتر/ بزرگراه 8.4 لیتر/ ترکیبی 9.8 لیتر.
گفتتنی است در آر دی اکس از جعبه 10 دنده 10 سرعته اتوماتیک استفاده شده که عملکرد قابل قبولی دارد فقط یکی از مشکلات گزارش شده برایش تاخیر جزیی(چند ثانیه) در اجرای دستورات انتقال یافته به آن است.
 
هرچند اینجا کیفیت رانندگی به نرمی تجربه ای که با مرسدس بنز جی ال سی- کلاس می توان داشت، نیست اما آر دی اکس با توجه به پیشرانه قدرتمندی که برایش انتخاب شده یک رانندگی اسپرت و دوست داشتنی را در اختیار راننده خود قرار می دهد. سیستم تعلیق چند-میله ای مستقل در چرخ عقب و سیستم تعلیق مک فرسون استرات در چرخ جلو استفاده شده است. حضور کمک فنرهای تطبیقی نیز عامل دیگری در افزایش کیفیت سیستم تعلیق آر دی اکس است.
 
استفاده از رنگ نقره ای و نور قرمز یک نشانگر آمپر زیبا را برای آر دی اکس ایجاد کرده اما این ترکیب به ویژه در روزهای آفتابی که نور زیاد به داخل کابین وارد می شود عملا خوانایی اطلاعات آمپر را بسیار دشوار می کند. شاید این مورد به اعتقاد برخی ها چندان اهمیتی نداشته باشد ولی برای یک محصول در کلاس اکورا به عنوان یک نمره منفی مطرح می شود.
گفتنی است بخش نشانگر آمپر در این محصول ترکیبی از نشانگرهای سنتی و یک نمایشگر دیجیتال 7 اینچی به منظور ارائه اطلاعات فنی خودرو است که میان آنها قرار گرفته است.
 
یکی دیگر از امتیازهای منفی آر دی اکس به سیستم سرگرمی آن می شود که اطلاعات و تنظیمات آن روی یک نمایشگر 10.2 اینچی انتقال می یابد. رابط کاربری کند و نه چندان جذابی که اکورا استفاده می کند وضعیت مطلوبی را برای دوران فناورانه امروز ارائه نمی دهد و به شدت نیاز به ارتقا دارد.
 
بخش های تشکیل دهنده فضای داخلی کابین ار دی اکس کیفیت بالایی دارند و البته از برندی مانند اکورا نیز همین انتظار را داریم. چرم و پلاستیک با بافت نرم بیشتر بخش ها را به خود اختصاص داده اند. علاوه بر جنس و کیفیت مواد؛ این کابین و بطور خاص کنسول جلو طراحی بسیار زیبایی نیز دارد.
از جمله امکانات ایمنی خودرو می توان به کروز کنترل تطبیقی، هشدار خروج از خط و دستیار رانندگی میان خطوط، هشدار برخورد از جلو، ترمز اضطراری و ... اشاره کرد.
سامانه تمام چرخ محرک در حالت آپشن برای این خودرو ارائه می شود.
قیمت پایه برای این محصول 37300 دلار است و نمونه ای که در بررسی امروز تصاویر آنرا مشاهده کردید برچسب قیمت 47195 دلاری دارد.

        مازیار دانیالی
      
 
