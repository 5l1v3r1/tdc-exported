
# 
        واگذاری لیست انتخاباتی جریان اصلاحات به مردم
      

Published at: **2019-11-03T19:55:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637882/%D9%88%D8%A7%DA%AF%D8%B0%D8%A7%D8%B1%DB%8C-%D9%84%DB%8C%D8%B3%D8%AA-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AC%D8%B1%DB%8C%D8%A7%D9%86-%D8%A7%D8%B5%D9%84%D8%A7%D8%AD%D8%A7%D8%AA-%D8%A8%D9%87-%D9%85%D8%B1%D8%AF%D9%85)

به گزارش بولتن نیوز، پرستو سرمدی، عضو شورای عالی سیاست‌گذاری اصلاح‌طلبان اظهار داشت: «با تصویب طرح «سرا» در جلسه امشب شورای عالی، بدنه اجتماعی اصلاح‌طلبان شامل اعضای احزاب اصلاح‌طلب و همه فعالان سیاسی و مدنی اصلاح‌طلب با عضویت در یک سامانه رای‌سنجی می‌توانند در گزینش نامزدهای اصلاح‌طلبان برای انتخابات مجلس شرکت کنند.
او با بیان این که با اجرای این طرح، تصمیم‌گیری در مورد انتخابات از نهاد بالادستی شورای عالی به بدنه اجتماعی اصلاح‌طلبان منتقل می‌شود، افزود: به این ترتیب نهادهای بالادستی در جریان اصلاحات تنها مجری تصمیمات بدنه اجتماعی اصلاحات خواهند بود.
سرمدی با بیان این که اصلاح‌طلبان با این تغییر نشان دادند، تغییرات اجتماعی را درک می‌کنند و امکان افزایش انسجام جبهه‌ای بر پایه دموکراسی درونی در آنها وجود دارد، گفت: سیدمحمد خاتمی، رهبر جریان اصلاحات از موافقان این طرح است.
او افزود: امیدواریم این تحول، به بازگشت پویایی و تحرک به جامعه کمک کند و بقیه جریان‌های سیاسی نیز با الگو قرار دادن این طرح، خواسته جامعه را در تصمیم‌گیری‌هایشان ملاک قرار دهند.
