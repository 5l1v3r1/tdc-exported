
# Renault Captur sınıf atladı

Published at: **2019-11-04T05:00:27+00:00**

Author: **Hakan Çelik**

Original: [Posta](https://www.posta.com.tr/yazarlar/hakan-celik/renault-captur-sinif-atladi-2216682)

Yeni platformu, karizmatik tasarımı ve yüksek teknolojisiyle üst segmenti zorlayan Renault Captur, kişiselleştirilebilen zengin donanım listesiyle 2020’nin ilk yarısında Türkiye’de satışa sunulacak.
SUV pazarının öncü modellerinden Renault Captur’ü Yunanistan’ın başkenti Atina yakınlarındaki uluslararası lansmanda kullanma imkanı buldum. Rekabetin giderek arttığı pazarda yeni Captur çok daha dinamik ve güçlü yeni SUV çizgileriyle dikkat çekiyor.

        ÇARPICI DIŞ TASARIM
      
Renault Grubu’nun CMF-B adını verdiği platformda üretilen yeni Captur, elektrikli, internet bağlantılı ve otonom sürüş özellikleriyle Renault Grubu’nun stratejik planına katkı sağlıyor. Yeni Captur oldukça dikkat çekici ve çarpıcı bir dış tasarıma kavuşmuş. Büyüyen ölçüler de hesaba katıldığında Captur kesinlikle sınıfının çok üzerinde bir algıya sahip. İç mekan kalite ve konfor çizgisinde oldukça etkileyici. Kaliteli malzemeler, yumuşak ön plan, kapı paneli ve fütüristik EDC vites koluyla yeni Captur’ün iç tasarımını oldukça rafine buldum. İçerdeki tasarım unsurları ve genel ambiyans bana BMW ve Audi modellerinin rafine atmosferini çağrıştırdı. Yeni model oturma pozisyonu, görüş açıları, ses yalıtımı, yol tutuşu kriterlerinde de çok iyi.

        ŞIK VE FONKSİYONEL
      
Yeni Captur, sürüş, park ve güvenlik olmak üzere üç kategoride ADAS (Sürüşe Yardımcı Destek Sistemleri) teknolojileri sunuyor. Renault EASY DRIVE sistemini oluşturan bu özellikler, Renault EASY LINK multimedya sistemi üzerinden dokunmatik olarak kolayca kontrol edilebiliyor. Yeni Captur 9.3 multimedya ekranı ve 10.2 inç dijital gösterge paneli ile kategorisinin en büyük ekranlarından birine sahip.

        2020’DE TÜRKİYE’DE
      
Yeni Captur, 536 litre gibi oldukça yüksek bir bagaj hacmi (sınıfının en iyisi), 27 litreye kadar iç depolama hacmi ve hepsinden de önemlisi benzersiz bir modülerite sunuyor. Yeni Captur, uluslararası pazarlarda 4 benzinli ve 3 dizel motor ile pazara sunulacak. Yakın gelecekte E- Tecp Plug-in hibrit motor seçeneği de alınabilecek. Benzinli motorlar 1.0 ve 1.3 litre, dizel motor ise 1.5 litre hacminde farklı beygir güçlerinde olacak. Yeni Renault Captur 2020 yılının ilk yarısında Türkiye’de pazara sunulacak.

        İç mekanda Audi ve BMW markalarının rafine hissini andıran bir kalite çizgisi yakalanmış. Dokunmatik ekranın yanında fiziki fonksiyon butonlarının da muhafaza edilmesi sürüş güvenliği açısından çok doğru bir tercih.
      

        Renault Mais Genel Müdürü Berk Çağdaş, Yunanistan'daki Captur lansmanında otomobil pazarına ilişkin sorularımızı da yanıtladı.
      

        VERGİLER SADELEŞMELİ
      

        ● Faiz kampanyasının nasıl bir etkisi oldu şu anda?
      
Son bir ay içinde çok iyi bir etkisi oldu. Konjonktürel etkiler sebebiyle yaşanan bir gerileme de vardı, sektör bir hareket bekliyordu. Otomotiv talebinde de en önemli itici güç faizlerdir. Çünkü satılan her 100 aracın 70’i krediyle satılıyor. Bu esnada faiz kampanyasının devlet bankaları kanalıyla devreye girmesi büyük bir itici güç oldu sektöre.

        ● Vergi konusunda nasıl bir yeni düzenleme sektör için faydalı olur?
      
Vergi yüksekliği devletsel bir gereklilik olarak değerlendirilebilir. Ama bizim istediğimi şey şu; araçlar için çok karmaşık bir vergilendirme yapısı mevcut. Bu sadeleştirilebilir. Motor hacimleri, emisyon değerleri vs. dikkate alınarak yapılan ve ürüne, araca, hangi banda girdiğine göre değişen çok karmaşık bir vergilendirme sistemi var. Dolayısıyla çok kafa karıştırıyor.

        ● 2019 pazar tahmininiz nedir?
      
Düşen faizlerle birlikte sektörde bir toparlanma gördük. Bizim hedefimiz bu yılın 450 bin civarında bir pazarla kapatılacağı yönünde. Rakiplerimizin beklentilerine baktığımızda, 420-425 bin ile 485 bin adede kadar değişen beklentiler var.

        ● Hurda teşviği ile ilgili ne düşünüyorsunuz? Bu sene bitecek mi?
      
Türkiye’deki toplam araç parkının yazde 33’ünün yaşı 15-16 yaşındaki araçlardan oluşuyor. Bu ekonomi için zarar, bu çevre için zarar, bu trafik güvenliği için zarar. Bütün bunlar dikkate alındığında, bizim sektör olarak isteğimiz ve beklentimiz hurda teşvik yasasının geçerliliğinin uzatılmasıdır.

        SKODA SUPERB YENİLENDİ
      
Skoda’nın amiral gemisi Superb, tasarım ve teknolojik olarak yenilenerek sınıfındaki referans noktası iddiasını daha da güçlendirdi. Yenilenen Superb modeli, daha fazla konfor, daha fazla güvenlik ve daha verimli motor seçenekleri sunacak. Yeni Superb ile D segmentinde daha iddialı olduklarını ifade eden Yüce Auto Skoda Genel Müdürü Zafer Başar, “Superb için 2019 yılı hedefimiz 4 bin 100 adetti. İlk 9 ayda 2 bin 100 adet satış gerçekleştirdik. 170 bin 300 TL’den başlayan fiyatlarla satışa sunulan yeni Superb’in getireceği motivasyon ile yılsonuna kadar 2 bin adetlik daha satışa imza atıp, hedefimize ulaşacağımıza düşünüyoruz. Skoda olarak 2019 yılı hedefimiz ise 13 bin 500 adetlik satış ile yüzde 4’e yakın pazar payına ulaşmak” diye konuştu.

        AUDI A4 GÜNCELLENDİ
      
Audi’nin bugüne kadar dünya çapında 7.5 milyon adetlik satışa ulaşarak markanın tarihinde en çok satan modeli olan A4 yenilendi. Bu yıl 25’inci yılını kutlayan modelin 5’inci nesli olan yeni Audi A4 PI, Türkiye genelindeki Audi yetkili satıcılarında satışa sunuldu. Güncel bir tasarım dili ile yenilenen ön yüzü sayesinde, Yeni Audi A4 PI, ilk bakışta daha sportif ve dinamik duruyor. 12 farklı dış renk seçeneğine sahip güncel model, standart hale gelen LED farları ile birlikte alınabiliyor. Yeni Audi A4 PI, Türkiye’de 45 TFSI benzinli, 40 TDI ve 40 TDI quattro dizel olmak üzere 2 litrelik 3 farklı motor seçeneğiyle satışa sunuluyor.
