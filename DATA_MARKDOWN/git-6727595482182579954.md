
# ഇസ്രത്ത് ബീഗം സംഗീതയായി; ജാതിമാറ്റം അനുവദിക്കാതെ കോടതി; സ്ഥാനാര്‍ഥിയുടെ ജാതിയെച്ചൊല്ലി മംഗളൂരു കോര്‍പ്പറേഷന്‍ തെരഞ്ഞെടുപ്പില്‍ ബി.ജെ.പി-കോണ്‍ഗ്രസ് പോര്

Published at: **2019-11-02T21:17:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/mangaluru-civic-polls-bjp-congress-at-daggers-drawn-over-converted-hindu-candidates-nomination464.html)

മംഗളൂരു: മംഗളൂരു സിറ്റി കോര്‍പ്പറേഷന്‍ തെരഞ്ഞെടുപ്പില്‍ ജാതിയെച്ചൊല്ലി വിവാദം. ബി.ജെ.പി സ്ഥാനാര്‍ഥി സംഗീത ആര്‍. നായക്കിന്റെ ജാതിമാറ്റത്തെ കോടതി അംഗീകരിക്കാത്തതും അതേത്തുടര്‍ന്ന് കോണ്‍ഗ്രസും ബി.ജെ.പിയും തമ്മില്‍ നടത്തുന്ന വാക്‌പോരുമാണ് ഏറെ ചര്‍ച്ചയായിരിക്കുന്നത്.
മുസ്‌ലിം സമുദായത്തില്‍ ജനിച്ച ഇസ്രത്ത് ബീഗമാണ് പിന്നീട് സംഗീത ആര്‍. നായക്കായത്. ഒരു ഹിന്ദു പുരുഷനെ വിവാഹം ചെയ്തതോടെയാണ് സംഗീത പേരുമാറ്റിയത്.
മതംമാറ്റവുമായി ബന്ധപ്പെട്ട് സംഗീത കോടതിയെ സമീപിക്കുകയും 2017 ഏപ്രിലില്‍ മൂന്നാം ക്ലാസ് അഡീഷണല്‍ ആന്‍ഡ് സിവില്‍ ജഡ്ജി അത് അംഗീകരിക്കുകയും ചെയ്തിരുന്നു.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
എന്നാല്‍ ജാതി മാറാന്‍ കോടതി അനുവദിച്ചില്ല. ജാതി ജനനത്തില്‍ നിന്നുതന്നെ ഉണ്ടാവുന്നതാണെന്ന സുപ്രീംകോടതി വിധി ചൂണ്ടിക്കാട്ടിയാണ് കീഴ്‌ക്കോടതി ഇതു നിഷേധിച്ചത്.
പഞ്ചനദിയിലെ 19-ാം വാര്‍ഡില്‍ ഒ.ബി.സി വിഭാഗത്തിലാണ് സംഗീത മത്സരിക്കുന്നത്. അടുത്തിടെ അവര്‍ തഹസില്‍ദാറില്‍ നിന്നു ജാതി സര്‍ട്ടിഫിക്കറ്റ് വാങ്ങിയിരുന്നു.
എന്നാല്‍ ജാതി സര്‍ട്ടിഫിക്കറ്റ് സാധുവല്ലെന്നാണ് കോണ്‍ഗ്രസിന്റെ വാദം. അവര്‍ക്ക് ഒ.ബി.സി സ്ഥാനാര്‍ഥിയായി മത്സരിക്കാനാവില്ലെന്നും കോടതി ഇത് അനുവദിച്ചിട്ടില്ലെന്നുമാണ് കോണ്‍ഗ്രസ് ചൂണ്ടിക്കാട്ടുന്നത്.
ഭര്‍ത്താവിന്റെ രാജപുരി ജാതിയാണ് സംഗീത തഹസില്‍ദാറില്‍ നിന്നു വാങ്ങിയ സര്‍ട്ടിഫിക്കറ്റിലുള്ളത്. ഇത് ഒ.ബി.സി വിഭാഗത്തില്‍പ്പെട്ടതാണ്.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
മതംമാറ്റം അനുവദിച്ചെങ്കിലും ജാതിയുടെ കാര്യം കോടതി അംഗീകരിച്ചില്ലെന്നും തഹസില്‍ദാര്‍ക്ക് സര്‍ട്ടിഫിക്കറ്റ് നല്‍കാനുള്ള നിയമാധികാരം ഇല്ലെന്നും കോണ്‍ഗ്രസ് എം.എല്‍.സി ഇവാന്‍ ഡിസൂസ ന്യൂ ഇന്ത്യന്‍ എക്‌സ്പ്രസ്സിനോടു പറഞ്ഞു.
അതിനിടെ റിട്ടേണിങ് ഓഫീസറുടെ ഓഫീസില്‍ വെച്ച് ഇവാനും ബി.ജെ.പി നേതാവ് എസ്. ജഗദീഷും വാക്‌പോര് നടത്തി. പൊലീസ് ഇടപെട്ടാണ് ഇരുനേതാക്കളെയും പിന്തിരിപ്പിച്ചത്.
സുപ്രീംകോടതി വിധിയില്‍ ജാതിമാറ്റം അനുവദിക്കുന്നില്ലെങ്കിലും തഹസില്‍ദാറുടെ ഉത്തരവ് ചോദ്യംചെയ്യാന്‍ റിട്ടേണിങ് ഓഫീസര്‍ക്കു കഴിയില്ലെന്നുമാണ് ജഗദീഷിന്റെ വാദം.
അതേസമയം താന്‍ എല്ലാ രേഖകളും സമര്‍പ്പിച്ചെന്നും തെരഞ്ഞെടുപ്പില്‍ മത്സരിക്കാന്‍ യോഗ്യയാണെന്നുമാണ് സംഗീത പറയുന്നത്.
