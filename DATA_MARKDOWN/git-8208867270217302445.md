
# Crepe negli aerei, a terra 50 Boeing 737. Anche Ryanair ferma tre jet

Published at: **2019-11-06T11:23:00+00:00**

Author: ****

Original: [Repubblica.it](https://www.repubblica.it/economia/2019/11/06/news/crepe_negli_aerei_a_terra_50_boeing_737_anche_ryanair_ferma_tre_jet-240370121/)

MILANO - Piove sul bagnato in casa Boeing. La società aerospaziale americana - alle prese con il prolungamento del blocco dei suoi nuovissimi 737 Max dopo i due incidenti causati da problemi al sistema di autopilotaggio - è stata travolta nelle ultime settimane dai guai del 737 ng, una versione più vecchia dello stesso modello di jet. I problemi sono iniziati un mese fa quando la Federal Aviation Administration statunitense, l'autorità di controllo dei cieli a stelle e strisce, ha ordinato un'accurata ispezione a tutti gli aerei di questo tipo con più di 30mila ore di volo, dopo che alcune aerolinee avevano identificato crepe e lesioni della struttura all'altezza del collegamento tra ali e fusoliera.Dopo quattro settimane di indagini, le compagnie che hanno in flotta questo modello hanno fermato 50 velivoli (il 5% di quelli esaminati) spedendoli in manutenzione per riparare le microfratture. I primi sono stati i vettori coreani, nove sono finiti negli hangar Qantas e tre sono stati bloccati dalla Ryanair nei giorni scorsi. Le autorità mondiali stanno esaminando in questi giorni anche la richiesta della Boeing di poter rimettere in servizio i 737 Max dopo le modifiche al software di autopilotaggio. La Faa potrebbe dare il semaforo verde entro fine anno ma gli organismi europei sembrano intenzionati a prendersi più tempo.
