
# В Офісі прем'єра Британії заблокували публікацію звіту про вплив РФ

Published at: **2019-11-04T18:29:00+00:00**

Author: ****

Original: [ZIK.UA](https://zik.ua/news/2019/11/04/v_ofisi_premiera_brytanii_zablokuvaly_publikatsiyu_zvitu_pro_vplyv_rf_1683509)


        В кабінеті прем'єр-міністра Великої Британії Бориса Джонсона заблокували публікацію парламентського звіту про вплив Росії на референдум щодо членства в Європейському Союзі 2016 року до проведення загальних виборів 12 грудня.
      
Про це повідомляє видання The Guardian. 
Зазначається, що у документі на 50 сторінок парламентський комітет з питань розвідки та безпеки описує, як вплив російської влади міг спотворити результат референдуму щодо Brexit (вихід Британії з Євросоюзу – ред.).
У понеділок на Даунінг-стріт повідомили, що не затвердять публікацію до розпуску парламенту у вівторок увечері. Це означає, що документ не може бути оприлюднено до виборів 12 грудня.
Представник уряду відмовився повідомити, коли буде опублікована доповідь.
Глава комітету Домінік Грів заявив, що рішення не допустити публікацію до виборів приголомшує, і він не може зрозуміти, на якій підставі так було вирішено.
Остаточний проєкт російського досьє, продукту 18-місячної роботи, був надісланий на Даунінг-стріт 17 жовтня та початково мав бути опублікований на початку цього тижня. Політичне схвалення документа очікувалося до кінця минулого тижня.
Вважається, що звіт комітету розглядає твердження про те, що російські гроші потрапили в британську політику та Консервативну партію зокрема. У ньому також є твердження, що Росія розпочала велику операцію щодо здійснення свого впливу у 2016 році на підтримку Brexit.
Нагадаємо, раніше Джонсон вибачився, що порушив обіцянку про Brexit 31 жовтня.
