
# Call of Duty Modern Warfare, la recensione. Online ci si diverte parecchio

Published at: **2019-11-04T14:19:00+00:00**

Author: **Massimiliano Di Marco**

Original: [DDay.it](https://www.dday.it/redazione/32938/call-of-duty-modern-warfare-recensione)

La superficiale campagna a giocatore singolo non basta a piagare Call of Duty Modern Warfare. L'esperienza di gioco dell'ultimo capitolo è tra le migliori che la saga di Activision abbia concesso da molti anni a questa parte. Un risultato raggiunto in larghissima parte dalla componente multigiocatore, il vero fiore all'occhiello del ritorno di Modern Warfare: divertente, varia e ricca di modalità di gioco.
Sembra che Infinity Ward (coadiuvata da Sledgehammer, High Moon Studios e Raven Software) abbia smesso di inseguire le tendenze di mercato (come Fortnite) e si sia soltanto concentrata sul ricreare la più autentica esperienza di Call of Duty: obiettivo centrato in pieno, producendo uno dei migliori episodi di Call of Duty da più di dieci anni a questa parte. Ossia da quando debuttò sul mercato nel 2007 Call of Duty 4: Modern Warfare, di cui l'incarnazione di quest'anno è una via di mezzo tra il reboot e il rifacimento.
 
La campagna a giocatore singolo racconta temi scottanti (dall'uso delle armi chimiche fino alle torture subite dai ribelli), ma lo fa in modo estremamente superficiale. Il risultato è - purtroppo - una storia propagandistica, dove i soldati americani sono eroi disposti a tutti per salvare il loro Paese (se non il mondo intero) dagli spregevoli russi, che invece vogliono distruggere la pace.
L'abuso di riferimenti veritieri usati maldestramente (come l'Autostrada della Morte) sottolinea ulteriormente l'incapacità di Infinity Ward di staccarsi da una narrazione fortemente nordamericana.
Call of Duty Modern Warfare prova a raccontare temi difficili e farlo in modo distaccato, ma nonostante buonissimi tentativi (come la presenza dei civili in situazioni dove il grilletto scotta), la campagna è un risultato superficiale a causa di troppe sequente scriptate o dove l'interattività del gioco è totalmente asservita alla teatralità. Come film d'azione interattivo, invece, Call of Duty Modern Warfare centra in pieno il bersaglio. Come videogioco, non risulta per niente gratificante e il giocatore finisce per sentirsi più spettatore che attore principale.
 
La componente multigiocatore, per fortuna, perde le velleità narrative della campagna e punta tutto sul divertimento. Proprio per questo, le modalità online di Call of Duty Modern Warfare raggiungono in pieno l'obiettivo: una partita tira l'altra ed è un piacere ritornare nelle mappe per un altro scontro.
Spicca in particolar modo la modalità Scontro. Una sfida 2 contro 2 che, per tempi e modi, ricorda tanto l'uno contro uno del Far West: il primo che spara vince. Ogni partita porta con sé armi diverse e proprio per questo Scontro è quella che ci ha più divertito: scontri veloci dove non c'è spazio per la fortuna. Le altre modalità di gioco online - da Dominio fino al classico deathmatch a squadre - non sono mai monotone: l'eterogeneità delle armi da fuoco è piacevole, così come la dinamicità dell'azione. Le abilità necessarie per iniziare a divertirsi sono basse, ma la modalità online è molto elastica e garantisce un ottimo riscontro anche per coloro che diventano sempre più capaci.
Le operazioni speciali, che dovrebbero essere il naturale proseguimento della campagna una volta giunta a termine, sono invece confusionarie: i troppi nemici su schermo, la cui capacità bellica è forse tarata eccessivamente in alto, portano facilmente alla frustrazione; inoltre, la scarsissima attrattiva narrativa le rende poco più che scontri contro i bot su mappe molto ampie ed estese. Activision ha promesso di continuare ad aggiornare le operazioni speciale nel corso del ciclo vitale di Call of Duty Modern Warfare e non resta che sperare che possa fare (molto) di meglio.
Call of Duty Modern Warfare andrà avanti a lungo. Il lancio sul mercato era solo l'inizio: nei prossimi mesi arriveranno nuovi contenuti gratuiti (come le mappe) e il gioco continuerà a espandersi. La base di partenza è ottima ed è uno dei punti più alti raggiunti dalla serie fino a ora. Online ci si diverte parecchio.
