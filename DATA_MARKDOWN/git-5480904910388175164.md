
# Index: Ceny realit meziročně dál rostly, nejvíc pozemků a domů

Published at: **2019-11-07T14:15:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/index-ceny-realit-mezirocne-dal-rostly-nejvic-pozemku-a-domu/1818369?utm_source=rss&utm_medium=feed)

Praha - Tržní ceny bytů, rodinných domů a pozemků v Česku ve třetím čtvrtletí meziročně dále rostly. Nejvíce zdražily pozemky a rodinné domy, nejméně byty. V porovnání s druhým čtvrtletím ale nejvíce vzrostly ceny bytů. Zdražily hlavně byty kategorií 2+1 a 2+KK. V tiskové zprávě to dnes uvedla Hypoteční banka.
Z HB Indexu, který sleduje hodnotu nemovitostí, vyplývá, že ceny bytů meziročně vzrostly o 7,9 procentního bodu na 148,3 bodu. Mezičtvrtletně stouply o 2,6 procentního bodu. Základní hodnotu indexu 100 bodů představují skutečné ceny nemovitostí k 1. lednu 2010. Byty tak od tohoto data zdražily téměř o polovinu.
"U bytů stále pozorujeme mírné zvýšení cen, meziroční tempo však klesá. Ceny rostly ve všech krajích, nejvíce ve Zlínském, nejméně v Olomouckém. Vyšším tempem rostly ceny ve starších cihlových domech. Vůbec nejvyšší byl u relativně malých bytů, tedy v kategoriích 2+1 a 2+KK. To platí především pro Prahu," uvedl ředitel odboru Nemovitosti Hypoteční banky Petr Němeček.
Ceny rodinných domů meziročně stouply o 8,8 procentního bodu na 137,6 bodu. Mezičtvrtletně vzrostly o dva procentní body. Podle Němečka se část poptávky přesouvá z drahých bytů do levnějších rodinných domů za městem. "Tento trend potvrzuje i vyšší stavební činnost developerů ve Středočeském kraji a v okolí Brna. Zájem je také o starší domy s dobrou dostupností a také o dřevostavby. Pozorujeme obecně snahu ušetřit na nákladech na výstavbu, která vede lidi například k mobilním domům nebo zakládání staveb na zemních vrutech," doplnil Němeček.
Ceny pozemků meziročně stouply o 8,8 procentního bodu na 160,5 bodu. Mezičtvrtletně se zvýšily o 2,3 procentního bodu. Podle Němečka dlouhodobě převažuje poptávka nad nabídkou. Zvýšil se zájem o pozemky ve vzdálenějším okolí krajských měst. "Stále platí, že cenu pozemku nejvíce ovlivňuje dopravní dostupnost a dosah služeb. Po technické stránce pak dosah inženýrských sítí. Atraktivní zůstávají pro kupce i pozemky ve svahu nebo se špatnou orientací ke světovým stranám," uvedl dále Němeček.
V dalším období očekává stagnaci na straně poptávky a mírný růst nabídky. Stejně jako v posledních kvartálech podle něj bude tempo růstu cen zpomalovat, v méně atraktivních lokalitách se mohou začít objevovat i slevové akce. "Vývoj na trhu bude příznivý i pro lidi hledající pronájem. Dosavadní růst cen nájemného by měl zpomalovat, v některých lokalitách i stagnovat," dodal Němeček.
HB Index sleduje byty, rodinné domy a pozemky. Je založen na reálných odhadech tržních cen nemovitostí, které si prostřednictvím hypotečního úvěru pořídili klienti Hypoteční banky.
