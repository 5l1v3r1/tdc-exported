
# Babiš navštíví Lucembursko, setká se s premiérem i velkovévodou

Published at: **2019-11-07T01:34:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/babis-navstivi-lucembursko-setka-se-s-premierem-i-velkovevodou/1818125?utm_source=rss&utm_medium=feed)

Lucemburk - Premiér Andrej Babiš dnes odlétá na dvoudenní návštěvu Lucemburska, kde bude večer jednat se svým lucemburským protějškem Xavierem Bettelem. V pátek se s ním sejdou také lucemburský velkovévoda Henri a předseda parlamentu Fernand Etgen. Babiš bude přijat na náměstí Clairefontaine s vojenskými poctami. Dá se očekávat, že hlavní témata jednání ministerských předsedů se budou týkat aktuálního vývojem v Evropské unii, které je malé Lucembursko zakládajícím a velmi aktivním členem.
Český premiér v pátek rovněž navštíví lucemburské sídlo Evropského účetního dvora (EÚD).
Společně se starostkou Lucemburku Lydií Polferovou ministerský předseda v pátek položí květiny u pamětní desky Jana Palacha. Navštíví také katedrálu Notre-Dame, kde položí věnec v místní kryptě s ostatky českého krále Jana Lucemburského.
Na závěr návštěvy Babiš zamíří do lucemburského centra inovačních firem House of Startups.
Mezi Českem a Lucemburskem existují dávné historické vazby. Ve 14. století měly české země s Lucemburskem slavné společné panovníky, krále Jana Lucemburského a jeho syna Karla IV. Z rodu Lucemburků pak pocházeli také čeští králové Václav IV. a Zikmund Lucemburský. Diplomatické styky Lucemburského velkovévodství s Československem se datují od roku 1922.
Český premiér, tehdy Bohuslav Sobotka, naposledy Lucembursko navštívil v květnu 2017. Lucemburský premiér Bettel se loni 28. října zúčastnil oslav 100. výročí vzniku Československa. Velkovévoda Henri byl v České republice naposledy v roce 2016, kdy převzal v Praze cenu Karla IV., kterou uděluje hlavní město Praha společně s Karlovou univerzitou.
