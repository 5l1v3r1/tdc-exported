
# Hollywood woest op Netflix om onnozele functie

Published at: **2019-11-03T16:06:00+00:00**

Author: **yannickspinner**

Original: [Apparata](https://www.apparata.nl/nieuws/hollywood-woest-op-netflix-om-onnozele-functie-33007)

Netflix is altijd aan het experimenteren met nieuwe gekke concepten om de streaming-ervaring beter te maken. Zo werd al gekeken of binge-watchen uit Netflix gesloopt moest worden en of het content-aanbod op een andere manier weergegeven zou moeten worden. Een recente test, hoewel nauwelijks noemenswaardig, heeft daarentegen een gigantische weerstand uit Hollywood gekregen.
Hollywood en Netflix zitten wel vaker in elkaars vaarwater maar ditmaal loopt het allemaal wel erg uit de hand. Een week of twee geleden berichtte Engadget dat Netflix een nieuwe speelfunctie aan het testen was. Zoals op andere streamingservices als Spotify en YouTube zou je ook op Netflix (mobile) content kunnen afspelen op 0.5x, 0.75x, 1x, 1.25x of 1.5x de snelheid. Kortom, slow motion of extra snel.
Nu zijn er genoeg schunnige of anderzijds twijfelachtige ideeën te bedenken waarom men iets in slow motion zou willen zien, maar hoezo je op 1.5x de snelheid een show zou willen kijken is mij een raadsel.
Hoe dan ook, Hollywood werd gek vanwege deze beta-functie. Legendarische comedy-regisseur Judd Apatow (40 Year Old Virgin, This Is 40) zegt bijvoorbeeld op Twitter dat hij “alle regisseurs en show creators op aarde” gaat bellen om dit tegen te gaan. Ook Breaking Bad en El Camino-ster Aaron Paul zegt in een (reeds verwijderde) Tweet dat Netflix “controle neemt over iedereen’s kunst en het kapot maakt. Netflix is veel beter dan dat, toch Netflix?”
