
# Μιχαλολιάκος για Παύλο Φύσσα: Δεν έδωσα καμία εντολή να γίνει καμία δολοφονία

Published at: ****

Author: ****

Original: [CNN.gr](https://www.cnn.gr/news/ellada/story/196449/mixaloliakos-gia-paylo-fyssa-den-edosa-kamia-entoli-na-ginei-kamia-dolofonia)

Newsroom, CNN Greece 14:22 , 06 November 2019 - 14:42
«Εγώ δεν είχα σχέση και δεν ενέκρινα την ενέργεια αυτή, δεν έμαθα πολλά για τη δολοφονία, το κόμμα δεν έπρεπε να εμπλακεί», τόνισε στο δικαστήριο.
Ο κατηγορούμενος υποστήριξε πως ενημερώθηκε για τη δολοφονία Φύσσα αργά το πρωί την επόμενη ημέρα.
Όσον αφορά τον πυρηνάρχη της Νίκαιας Γιώργο Πατέλη, ο κατηγορούμενος σημείωσε πως απολύθηκε από υπάλληλος της ΧΑ μετά τη δολοφονία.
Ακόμη, ανέφερε πως ο στόχος ήταν η ανακοπή της ανοδικής πορείας του κόμματος που επετεύχθη με «συρραφή υποθέσεων», με βασική τη δολοφονία Φύσσα.
Να σημειωθεί πως η Μάγδα Φύσσα μόλις είδε τον αρχηγό της οργάνωσης να μπαίνει στην αίθουσα τον φώναξε «σκυλί».
Αναφορικά με την κατηγορία για σύσταση και διεύθυνση εγκληματικής οργάνωσης είπε χαρακτηριστικά: «Ποια εγκληματική οργάνωση; Είμαστε γνωστοί 25 χρόνια. Με τι σκεπτικό είναι εγκληματική οργάνωση όλοι αυτοί που τους ψήφισε ο ελληνικός λαός, Προσπαθούν να μας παρουσιάσουν ως εγκληματική οργάνωση εδώ και πολλά χρόνια».
Ο κατηγορούμενος, υπερασπίστηκε ως απολύτως νόμιμη «τη δράση του κόμματος» και εξαπέλυσε σφοδρή επίθεση κατά του πρώην πρωθυπουργού Αντώνη Σαμαρά και υπουργών της κυβέρνησης του, κάνοντας λόγο για ένα «τηλεοπτικό σόου» που έστησαν με τις συλλήψεις του ίδιου και της Κοινοβουλευτικής Ομάδας της Χρυσής Αυγής. Όπως ανέφερε, έκαναν «μία επιχείρηση σοκ και δέος με μασκοφόρους που κρατούσαν αυτόματα λες και πήγαιναν να συλλάβουν τον Μπίν Λάντεν», με σκοπό να τρομοκρατήσουν τους ψηφοφόρους του κόμματος, «μην πάτε με αυτούς γιατί θα σας περάσουμε χειροπέδες».
Σύμφωνα με τον Μιχαλολιάκο, σκόπιμα εδώ και πολλά χρόνια η Χρυσή Αυγή χρεώθηκε εγκλήματα που εκ των υστέρων αποδείχθηκε πως δεν είχε σχέση με αυτά. Ο κατηγορούμενος μίλησε για συγκεκριμένες υποθέσεις περιστατικών βίας, που δημοσιεύματα και πολιτικοί απέδωσαν στο κόμμα, υποστηρίζοντας ότι υπήρχε από παλιά μία στόχευση σε βάρος των εθνικιστών, μία πολιτική εμπάθεια. Σημείωσε, μάλιστα, πως σε όλον τον κόσμο η Αριστερά πολεμάει τα εθνικιστικά κινήματα. Αναφέρθηκε σε επερώτηση από το 1995 του εκλιπόντος βουλευτή του ΚΚΕ Ορέστη Κολοζώφ που ζητούσε να τεθεί η Χρυσή Αυγή εκτός νόμου.
Σχετικά με τον Τάκη Μπαλτάκο είπε πως τον γνωρίζει από το 1973, καθώς ήταν μαζί σε διάφορες οργανώσεις, ενώ για το επίμαχο βίντεο υποστήριξε πως «όσα ελέχθησαν είναι απολύτως ακριβή και μου προκαλεί εντύπωση το γεγονός ότι η δικαιοσύνη την ώρα που ο Μπαλτάκος ήταν στα πρωτοσέλιδα δεν τον καλέσατε να καταθέσει. Δεν έκανε κάνεις έρευνα γιατί ήταν ο γγ της κυβέρνησης Σαμαρά».
Η τοποθέτηση του Μιχαλολιάκου ολοκληρώθηκε και πλέον η απολογία συνεχίζεται με ερωτήσεις που δέχεται από έδρας.
Στην αίθουσα του δικαστηρίου επικράτησε ένταση κατά την ολοκλήρωση της απολογίας του Μιχαλολιάκου.
Άτομα που παρακολουθούσαν τη διαδικασία φώναξαν «δολοφόνε δολοφόνε», απευθυνόμενοι στον αρχηγό της οργάνωσης, αλλά και «ο Παύλος ζει τσακίστε τους ναζί».
Οι υποστηρικτές της ΧΑ που ήταν στην αίθουσα απάντησαν φωνάζωντας: «Αίμα, τιμή, Χρυσή Αυγή».
 
 

        Διαβάστε επίσης
      
