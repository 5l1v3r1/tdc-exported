
# Трамп хотів, щоб Зеленський зробив заяву про розслідування, Байдена та Клінтон — топчиновник Держдепу

Published at: **2019-11-07T23:18:00+00:00**

Author: ****

Original: [НВ](https://nv.ua/ukr/world/geopolitics/impichment-tramp-hotiv-shchob-zelenskiy-zrobiv-zayavu-pro-rozsliduvannya-baydena-ta-klinton-50052306.html)

Кент заявив на слуханнях у Конгресі, що за словами посла США в ЄС Гордона Сондленда, американський лідер Дональд Трамп хотів, щоб президент України Володимир Зеленський публічно зробив заяву, в якій би згадав про Джо Байдена, розслідування справи Burisma і Хілларі Клінтон.
«Посол Гордон Сондленд спілкувався із президентом США. Президент, говорячи спрощено, хотів, щоб президент Зеленський підійшов до мікрофона і озвучив слова «розслідування», «Байден» та «Клінтон», — йдеться у витримках зі свідчень Кента.
Член Палати представників Джеймі Раскін написав у Twitter, що свідчення Кента є доказом того, що Трамп прагнув отримати «компромат» на політичних опонентів.
Нагадаємо, 26 вересня комітет з розвідки Палати представників США опублікував скаргу співробітника американської спецслужби на телефонну розмову Дональда Трампа з Володимиром Зеленським.
Вона була розсекречена після публікації Білим домом стенограми цієї бесіди.
Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Також перед розмовою Трамп призупинив виділення військової допомоги для України.
Після скандалу навколо телефонної розмови спікер Палати представників Ненсі Пелосі оголосила про запуск процедури імпічменту Трампа за ймовірний тиск на президента України.
