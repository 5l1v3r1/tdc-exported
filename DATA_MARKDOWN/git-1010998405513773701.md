
# Цацаров: Образувани са 95 производства за престъпления, свързани с изборите

Published at: **2019-11-03T10:49:00+00:00**

Author: **btvnovinite.bg**

Original: [bTV Новините](https://btvnovinite.bg/mestnite2019/cacarov-obrazuvani-sa-95-proizvodstva-za-prestaplenija-svarzani-s-izborite.html)

„95 досъдебни производства са образувани до момента в прокуратурата за престъпления, свързани с изборите, от тях 17 са бързи. 23 лица са привлечени като обвиняеми”. Това обяви главният прокурор Сотир Цацаров в Пловдив, след като гласува на балотажа.
Главният прокурор уточни, че в Пловдив и областта също има нарушения, но те не са значителни и повечето от тях са изпратени по компетентност до Общинската избирателна комисия.
Той даде информация и ареста на бившия кмет на Гърмен Ахмед Башев. „Извършено е задържане за усилено купуване на гласове в полза на един от кандидатите”, каза Цацаров. Той съобщи още, че информацията е потвърдена от министъра на вътрешните работи, с когото се е срещнал тази сутрин.
Главният прокурор допълни, че и в Горна Оряховица също има задържани три лица с 24-часова мярка от органите на МВР.
Той уточни, че прокуратурата тепърва ще преценява налице ли са предпоставки за 72-часово задържане и дали да повдигне обвинения.
