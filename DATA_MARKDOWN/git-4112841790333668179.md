
# Muži sú vtipnejší ako ženy, ukázala štúdia

Published at: **2019-11-01T14:31:00+00:00**

Author: **Vladimír Mičuda**

Original: [REFRESHER](https://refresher.sk/76106-Muzi-su-vtipnejsi-ako-zeny-ukazala-studia)


        Štúdia ukázala, že muži sú vtipnejší ako ženy.
      
Na Slovensku máme hneď niekoľko úspešných stand-upových zoskupení, ktoré pravidelne vystupujú a zabávajú divákov. Pravdou tiež je, že je výrazne viac komikov ako komičiek. Nie je to ale nič neobvyklé, žien je v stand-up comedy menej aj v zahraničí.
Možno aj preto si vedci z Aberystwyth University a University of North Carolina povedali, že je na čase dať dokopy dáta a zistiť, ktoré pohlavie je vtipnejšie.
Zozbierali preto výsledky predošlých štúdií, v ktorých výskumníci žiadali respondentov, aby ohodnotili humor mužov a žien. Chyták bol v tom, že nevedeli, či vtip vymyslel muž alebo žena. No a keď materiál dali dokopy, začali analyzovať. Zistili, že muži sú vtipnejší, myslí si to 63 % opýtaných, píše BBC. Štúdia sa zamerala na bežných ľudí.
Spravodajský web oslovil známu komičku Marinu Bye a tá povedala, že je celý výskum zbytočný a hlavne nedôveryhodný. Nie je totiž záruka, že do analýz sa zapojili najlepší komik a najlepšia komička. „Štúdia ochromí statočnosť žien,“ povedala.
Dohromady spracovali 28 štúdií a cieľom bolo poprieť stereotyp, že muži sú zábavnejší ako ženy. V konečnom dôsledku mohlo mať teda ich skúmanie opačný efekt. 
Šéf štúdie doktor Gil Greengross pre Psychology Today povedal, že štúdiou chceli búrať predsudky, že muži sú vtipnejší. Nemá za cieľ škatuľkovať pohlavia, existujú podľa neho aj komičky, čo sú vtipnejšie ako 99 % chlapov na svete. „To, že sme tento výskum spravili, ešte neznamená, že je to naozaj tak,“ vraví.
