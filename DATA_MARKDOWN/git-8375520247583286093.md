
# Венесуела висилає всіх дипломатів Сальвадору

Published at: **2019-11-03T21:57:09+00:00**

Author: ****

Original: [ГЛАВКОМ](https://glavcom.ua/world/observe/venesuela-visilaje-vsih-diplomativ-salvadoru-637397.html)

Венесуела висилає з країни дипломатів Сальвадору: у співробітників дипломатичної місії Сальвадора буде 48 годин, щоб покинути країну.
Про це йдеться у повідомленні на сайті МЗС Венесуели.
У відомстві зазначили, що таке рішення було прийнято «при суворому дотриманні принципу взаємності» - 2 листопада про висилку всіх дипломатів Венесуели оголосив Сальвадор. Їм також надали дві доби для виїзду з країни.
У повідомленні також сказано, що своїм рішенням влада Сальвадору намагається посприяти стратегії США щодо інтервенції до Венесуели. Втім, такий «швидкоплинний фарс не вплине на глибокі й історичні зв'язки», які об'єднують народи обох країн, додали у Каракасі.
У свою чергу Сальвадор пояснив своє рішення тим, що президент країни неодноразово відмовлявся визнавати легітимність уряду Ніколаса Мадуро.
Як повідомлялося, Венесуела в останні роки переживає гостру соціально-економічну кризу, що супроводжується девальвацією національної валюти. Згідно з оцінками ООН, країну залишили вже більше чотирьох мільйонів осіб.
У вересні інфляція у Венесуелі перевищила 3300%.
Також нагадаємо, що президент Мадуро пообіцяв, що економіка Венесуели не залежатиме від нафти. Перед цим США ввели санкції проти родини Мадуро.
