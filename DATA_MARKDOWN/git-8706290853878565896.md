
# Σε κρίσιμη κατάσταση κυνηγός που τραυματίστηκε στο κεφάλι - Φίλος του τον πέρασε για θήραμα

Published at: **2019-11-04T11:21:00+00:00**

Author: ****

Original: [enikos.gr](http://www.enikos.gr/society/682179/se-krisimi-katastasi-kynigos-pou-travmatistike-sto-kefali-filos-t)

Μάχη για τη ζωή του δίνει 37χρονος κυνηγός ο οποίος βρίσκεται διασωληνωμένος στη Μονάδα Εντατικής Θεραπείας του «Αχιλλοπούλειου» Νοσοκομείου Βόλου.
Κατά τη διάρκεια του κυνηγιού, στην περιοχή του Βελεστίνου, ο 37χρονος αλβανικής καταγωγής τραυματίστηκε από σκάγια στο κεφάλι, υπό συνθήκες που ερευνώνται από τις αστυνομικές Αρχές.
Ο άνδρας, είχε πάει για κυνήγι με 45χρονο φίλο του, όταν ξαφνικά έπεσε αιμόφυρτος χτυπημένος από σκάγια που του προκάλεσαν σοβαρά κρανιοεγκεφαλικά τραύματα.
Σύμφωνα με πληροφορίες, μεταξύ των δύο ανδρών υπάρχουν στενοί δεσμοί φιλίας, αλλά όταν πήγαν για να κυνηγήσουν δεν έλαβαν μέτρα αυτοπροστασίας και δεν φόρεσαν τα κίτρινα γιλέκα που βοηθούν στη σήμανσή τους. Από τις πρώτες έρευνες των αστυνομικών ο 45χρονος, ο οποίος βρισκόταν σε ξέφωτο, φέρεται να πέρασε για θήραμα τον φίλο του και να πυροβόλησε. Ο 37χρονος έπεσε στο έδαφος αναίσθητος και ο φίλος του έτρεξε κοντά του όταν αντιλήφθηκε το ατύχημα.
Ο 45χρονος ειδοποίησε την αστυνομία και το ΕΚΑΒ, ενώ εξαιτίας του δύσβατου της περιοχής χρειάστηκε η μετάβαση και πυροσβεστικής δύναμης για τον απεγκλωβισμό του τραυματία από τη χαράδρα.
Ο 37χρονος διακομίσθηκε στο Νοσοκομείο Βόλου και η κατάσταση της υγείας του χαρακτηρίζεται ιδιαίτερα κρίσιμη, ενώ ο 45χρονος συνελήφθη από αστυνομικούς του Αστυνομικού Τμήματος Βελεστίνου και έπειτα από προφορική εντολή εισαγγελέα αφέθηκε ελεύθερος.
Πηγή πληροφοριών: ΑΠΕ - ΜΠΕ
