
# Zápas Zlína s Plzní uzavře polovinu základní části fotbalové ligy

Published at: **2019-11-03T10:07:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/zapas-zlina-s-plzni-uzavre-polovinu-zakladni-casti-fotbalove-ligy/1816583?utm_source=rss&utm_medium=feed)

Zlín - Zápas předposledního Zlína s druhou Plzní uzavře v pondělí 15. kolo a tím i polovinu základní části první fotbalové ligy. Jasnými favority jsou Západočeši, kteří budou chtít částečně odčinit domácí porážku s vedoucí Slavií a v tabulce stáhnout ztrátu na Pražany opět na devět bodů. "Ševci" už osm kol nezvítězili a situaci jim výrazně komplikuje i obrovská marodka, na které bylo během týdne přes deset hráčů.
Plzeň prohrála dvě z posledních tří kol a ve středu v osmifinále domácího poháru zvítězila v třetiligovém Chlumci nad Cidlinou až 4:3 po prodloužení. Proti Zlínu se Viktorii poslední dobou daří - vyhrála poslední čtyři vzájemné ligové duely a na půdě "Ševců" třikrát za sebou neinkasovala.
"Zlín je ve složité situaci. Nezávisle na tom, kdo jej teď trénuje, určitě budou chtít získat tři body a ten zápas tak pro nás bude hodně náročný," uvedl pro klubový web plzeňský trenér Pavel Vrba.
"Na druhou stranu my jsme také v situaci, kdy potřebujeme body a chceme venku uspět. Máme ty nejvyšší ambice, chceme hrát o poháry a v tomto ohledu by byla jakákoliv ztráta špatná. Jedeme do Zlína s tím, abychom bodovali," dodal bývalý reprezentační kouč.
Zlín, který získal o 18 bodů méně než Plzeň, v posledních čtyřech kolech neskóroval a doma v lize čtyřikrát za sebou prohrál při celkovém skóre 1:9. Moravany navíc trápí málokdy vídaná marodka. Mimo hru jsou Mašek, Hlinka, Vraštil, Azackij a Dostál, zdravotní problémy měli i Džafič, Hnaníček, Folprecht, Čanturišvili, Giorgadze, Poznar a Jiráček. Kouč Jan Kameník bude do poslední chvíle čekat, kdo se mu dá do pořádku.
Věří, že Zlínští nepříznivou sérii zlomí. "Na hráčích je vidět chuť pracovat. Jsme v situaci, kdy musíme být motivovaní na každý zápas, každý bod se počítá, ať je to špička ligy nebo tým v tabulce kolem nás. Čeká nás velmi kvalitní soupeř, který má stabilní výkonnost a výsledky. Jsou zkušení, takže jakmile se dostanou do vedení, těžko se to otáčí," podotkl Kameník.
"Mají kvalitu na každému postu a jsou dobře organizovaní dopředu i dozadu. Jejich předností je kombinační nátlaková hra, kterou se snaží soupeři vnutit. Hodně drží míč a kombinují v křídelních prostorech, odkud se pak snaží dostat míč do vápna a tam zakončit," dodal Kameník.
Zápas ve Zlíně začne v pondělí v 18:00.
--------

        Fastav Zlín (15.) - Viktoria Plzeň (2.)
      
Výkop: pondělí 4. listopadu, 18:00.
Rozhodčí: Pechanec - Moláček, Blažej.
Bilance: 24 7-5-12 22:35.
Poslední zápas: 0:2.

        Předpokládané sestavy:
      
Zlín: Rakovan - Cedidla, Buchta, Jiráček - Matejov, Fantiš, Podio, Janetzký, Bartošák - Wágner, Železník.
Plzeň: Hruška - Hubník, Hejda, Brabec, Limberský - Procházka, Kalvach - Kayamba, Hořava, Hloušek - Krmenčík.
Absence: Vraštil, Hlinka, Dostál, Folprecht, Azackij, Giorgadze, Čanturišvili (všichni zranění), Poznar, Mašek, Jiráček, Džafič, Hnaníček (všichni nejistý start) - Chorý (4 ŽK), Kopic, Kovařík, Čermák (všichni zranění), Řezník (nejistý start).
Disciplinární ohrožení: Jiráček, Džafič, Fantiš - Brabec, Kalvach, Krmenčík, Limberský (všichni 3 ŽK).
Nejlepší střelci: Poznar (3) - Krmenčík (6).

        Zajímavosti:
      
- Plzeň vyhrála poslední 4 vzájemné ligové zápasy, 3x za sebou bez inkasované branky
- Plzeň podlehla Zlínu v jediném z posledních 9 ligových utkání
- Zlín doma v lize neporazil Plzeň od října 2008 4x za sebou a v posledních 3 zápasech jí tam nedal gól
- Zlín posledních 8 kol nevyhrál (6 porážek, 2 remízy) a v lize 4x za sebou neskóroval
- Zlín prohrál poslední 4 domácí ligové zápasy a dal v nich jediný gól
- Plzeň prohrála 2 z posledních 3 kol
- Plzeň prohrála jediný z posledních 7 venkovních ligových zápasů
- Zlín v týdnu prohrál v domácím poháru 1:3 v M. Boleslavi, Plzeň zvítězila v třetiligovém Chlumci nad Cidlinou až 4:3 po prodloužení
