
# Девет от Аякс измъкнаха 4:4 на Челси

Published at: **2019-11-06T07:51:41+00:00**

Author: **Пламен Вълков**

Original: [Стандарт Новини](https://standartnews.com/sport/devet-ot-ayaks-izmknakha-44-na-chelsi-405995.html)

Челси и Аякс направиха атрактивно 4:4 в мач от четвъртия кръг на груповата фаза на Шампионската лига. Аякс започна вихрено мача и още във втората минута поведе, чрез автогол на Тами Ейбрахам. Само 120 секунди по-късно обаче Челси изравниха след гол от дузпа на Жоржиньо. В 20-ата минута Куинси Промес отново изведе Аякс напред в резултата, а в 35-ата Кепа стана вторият играч на Челси, който си отбелязва автогол в срещата. Всеки напрегнат момент от първото полувреме обаче просто бледнее пред драмата, която се разигра втората част. В 63-ата минута Сесар Аспиликуета вкара за 2:4. Последваха два бързи червени картона за Дейли Блинд и Жоел Фелтман, което остави Аякс с деветима футболисти на терена. Жоржиньо реализира втора дузпа в двубоя и направи резултата 3:4, а резервата Рийс Джеймс възстанови равенството. Аспиликуета вкара топката в мрежата на Аякс, за да оформи пълния обрат за "сините", но голът му бе отменен заради игра с ръка при атаката и направи драмата на "Стамфорд Бридж" пълна.  В другия мач от осма група Валенсия разгроми Лил с 4:1.
Други резултати:
Пета група: Ливърпул – Генк 2:1 и Наполи – Залцбург 1:1
Шеста група: Барселона - Славия (Прага) 0:0 и Борусия (Дортмунд) – Интер 3:2
Седма група: Зенит – Лайпциг 0:2 и Лион – Бенфика 3:1
