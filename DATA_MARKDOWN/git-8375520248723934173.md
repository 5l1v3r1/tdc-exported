
# Ракицький образився і оголосив про завершення виступів за збірну України

Published at: **2019-11-06T08:21:10+00:00**

Author: ****

Original: [ГЛАВКОМ](https://glavcom.ua/sport/news/rakickiy-obrazivsya-i-ogolosiv-pro-zavershennya-vistupiv-za-zbirnu-ukrajini-638017.html)

Екс-оборонець донецького «Шахтаря» Ярослав Ракицький, який з початку 2019 року виступає за російський «Зеніт», образився на керівництво національної збірної України і оголосив про припинення виступів за національну команду.
«Вітаю, збірна України, з виходом на Євро-2020, бажаю успіхів, - написав футболіст у себе в соцмережах. - Хлопці ви молодці, гра класна! Десять років тому я дебютував за головну команду, а сьогодні говорю «до побачення». Я йду зі збірної України. Я чекав виклику в команду протягом усього 2019 року. Але великий футбол став великою політикою. Саме страхом керуються люди, які розсилають запрошення в національну команду. Не навичками футбольної майстерності ви керуєтеся. Футбол поза політикою?
Для мене було честю захищати збірну своєї країни, честь перемагати і доводити силу українців. Честь представляти кольори свого прапора на міжнародній арені.
Дякую всім, хто підтримував і тим хто не підтримував, ви заряджали бути ще сильнішим. Я завжди бився на футбольному полі за перемогу для України! Бажаю тільки золотих нагород! Дякую!»
Нагадаємо, що поки футболіст Ракицький живе в ефемерному світі «футболу поза політикою», жертвами війни з країною, в яку Ярослав поїхав заробляти гроші, є понад десять тисяч українців.
