
# На київських ринках поліція затримала два десятки нелегалів (фото, відео)

Published at: **2019-11-05T10:13:07+00:00**

Author: ****

Original: [ГЛАВКОМ](https://glavcom.ua/kyiv/news/na-kijivskih-rinkah-policiya-zatrimala-dva-desyatki-nelegaliv-foto-video-637781.html)

Під час профілактичних заходів під умовною назвою «Мігрант» співробітники управління боротьби зі злочинами, пов’язаними з торгівлею людьми, поліції Києва спільно з представниками міграційної служби виявили ринки, де без необхідних документів працювали громадяни Таджикистану, Йорданії, Сомалі, Нігерії, Азербайджану, Алжиру, Конго, Єгипту та Грузії. Деякі з них потрапили на територію української держави незаконно, а в інших осіб закінчився термін тимчасового перебування в Україні.
Про це повідомляє пресслужба поліції Києва.
У рамках операції поліцейські провели комплексне відпрацювання місць імовірного перебування іноземців та перевірили овочевий ринок на вулиці Електротехнічній та промтоварний ринок на вулиці Біломорській.
«У результаті на 22-х іноземців складено протоколи за статтею 203 (Порушення іноземцями та особами без громадянства правил перебування в Україні і транзитного проїду через територію України) Кодексу України про адміністративні правопорушення. З них 5 осіб повернуться до країни походження, двом скоротять термін перебування на території України, а двох помістять до пункту тимчасового тримання іноземців», - розповів т.в.о. начальника відділу управління боротьби зі злочинами, пов’язаними з торгівлею людьми поліції Києва Олексій Гаврилюк.
