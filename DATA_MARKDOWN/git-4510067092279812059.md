
# O zi cu Viorica: Cum a arătat vizita electorală făcută de Viorica Dăncilă în Bihor (FOTO)

Published at: **2019-11-04T15:30:00+00:00**

Author: **Adriana Totorean**

Original: [Bihoreanul](https://www.ebihoreanul.ro/stiri/ultima-or-31-6/o-zi-cu-viorica-cum-a-aratat-vizita-electorala-facuta-de-viorica-dancila-in-bihor-152530.html)


        Cu 10 zile înaintea alegerilor prezidenţiale, candidata PSD Viorica Dăncilă a încercat să mobilizeze electoratul din Bihor. Premierul demis a străbătut joia trecută judeţul, „bifând” realizările Guvernului său şi întâlnindu-se cu susţinătorii pentru a se încuraja reciproc.
      
Programul a fost dens, dar pe deplin „securizat”. Prima doamnă a PSD-ului s-a dus doar în locuri „prietenoase”, unde „indezirabilii” au fost ţinuţi la distanţă şi de unde a putut pretinde că a făcut numai lucruri bune în ultimii aproape doi ani. Cu ce folos, se va vedea în curând...

        În alai
      
În vizita din Bihor, Dăncilă a fost însoţită de un alai numeros. S-au plimbat cu ea ministrul Agriculturii, Petre Daea, ministrul Culturii, Daniel Breaz, secretarul de stat Lilla Debelka, directorul Agenţiei Naţionale a Funcţionarilor Publici, Felix Cozma, şeful PSD Bihor, Ioan Mang, ex-eurodeputatul Emilian Pavel, senatorul Florian Bodog şi deputaţii Gheorghe Bogdan, Dumitru Gherman şi Ioan Sorin Roman.
Turul a început în piaţeta de lângă Primăria Sânmartin, unde Dăncilă s-a întâlnit cu edilul PSD-ist Cristian Laza şi cu fanii din comună. Momentul s-a lăsat cu o baie de mulţime, chiar dacă „mulţimea” s-a redus la circa 100 de participanţi. Dăncilă şi-a făcut fotografii cu fiecare doritor, aşa cum avea să facă, de altfel, toată ziua, peste tot pe unde a ajuns, fiind evident că pozează în candidatul popular. „Ce frumoasă e!”, au exclamat câteva dintre femeile trecute de prima tinereţe care au ascultat-o la Sânmartin.

        Laude, dar şi proteste
      
Din comuna vecină Oradiei, candidata PSD a făcut o vizită fulger şi, de fapt, irelevantă la viitoarea Sală Polivalentă a municipiului. Încălţată cu pantofi cu tocuri cui, Dăncilă nu s-a aventurat pe şantier, unde de altfel nici nu prea avea ce să vadă, lucrările fiind mult întârziate. Prefectul Ioan Mihaiu a ignorat detaliul, prezentând realitatea pe sfert, şi anume declarând doar că lucrarea a ajuns la stadiul de 25%.
Următoarea oprire a fost la Maternitate, unde premierul demis n-a mai avut parte doar de zâmbete şi flori, fiind întâmpinată şi de trei protestatari gălăgioşi din Asociaţia Oradea Civică, care au huiduit şi au scandat lozinci anti-PSD, ţinând în mâini un banner cu mesajul „PSD nu e un partid de stânga, este un grup infracţional organizat”.
Ignorând scandările ce se auzeau pe fundal, Dăncilă a fost măgulită de managerul Gheorghe Carp: „Nu am cum să nu recunosc investiția pe care Ministerul Sănătății, condus de Sorina Pintea, a făcut-o pentru acest spital. Gândiți-vă că numai în acest an Spitalul Județean Oradea a primit 6 milioane de euro de la Minister”. Ulterior, la mitingul de la Casa de Cultură a Sindicatelor, declaraţia a fost reamintită de Ioan Mang şi de Ioan Sorin Roman, care nu au pierdut prilejul de a sublinia că până şi PNL-iştii, cum este Carp, recunosc meritele guvernării PSD.

        Tupeu de PSD
      
Dintre afirmaţiile pe care Dăncilă le-a făcut la Maternitate, una merită reţinută ca emblematică pentru retorica deformată a politicienilor. „Sănătatea nu trebuie să aibă culoare politică. Cei care încearcă să politizeze un lucru bun pentru oameni sunt persoane care încearcă să se urce pe tragediile unor oameni, nu acţionează corect. Pe mine nu mă interesează partea politică acum. Mă interesează investiţia şi atâta timp cât şi-a atins scopul şi poate ajuta copiii, oamenii, pentru mine este un lucru foarte bun”, a spus Dăncilă, ignorând complet că tocmai ea se afla în spital într-o vizită pur electorală, atunci când a fost întrebată despre scandalul declanşat de Gabriela Firea pe tema spitalului bucureştean construit din donaţii private.
La Maternitate, delegaţia PSD a avut parte şi de alte peripeţii. Liftul în care s-au aflat Daea şi alţi oficiali s-a blocat la urcare, pentru că era supraîncărcat. Ca să evite un incident similar, la coborâre Dăncilă a preferat scările, dar şi-a agăţat tocul într-o treaptă. Pantoful i-a sărit din picior, iar premierul a scăpat de o căzătură fiindcă s-a sprijinit de o jurnalistă.

        Penalii Beiuşului
      
De la Oradea, Dăncilă & Co au plecat spre Borod şi Remetea, unde s-au întâlnit cu edilii PSD-işti şi localnici mobilizaţi de aceştia, astfel că laudele au curs gârlă. Primarul din Remetea, Adrian Ştefănică, de pildă, i-a spus că fără susţinerea Guvernului şi a ei personal - de parcă Dăncilă i-ar fi dat bani din buzunarul propriu – nu ar fi făcut mai nimic în satele comunei.
La Casa de Cultură din Beiuş, unde Dăncilă a fost aşteptată de circa 500 de persoane, accesul BIHOREANULUI a fost pur şi simplu blocat! Deşi premierul a confirmat că la întâlnire pot participa jurnaliştii, iar Mang chiar i-a sugerat reporterului Adrian Criş să intre, acesta a fost oprit de bodyguarzi, de fostul primar Silviu Odobasianu şi de fostul viceprimar Viorel Iuhas, ambii PSD-işti condamnaţi definitiv pentru falsuri şi devalizări de bani publici, recent eliberaţi din Penitenciar.
În ciuda faptului că reporterul BIHOREANULUI era singurul jurnalist ţinut afară şi fusese înghiontit de PSD-işti, jandarmii au constatat că e dreptul organizatorilor să decidă cine intră. Într-un moment de neatenţie al bodyguarzilor, reporterul a pătruns totuşi în holul clădirii, unde s-a trezit „teleportat” în comunism: încăperea fusese pavoazată cu panouri ce afişau sute de poze cu vedeta zilei, Viorica Dăncilă, în diferite ipostaze, care de care mai „piaristice”!

        „Să mergem cu fruntea sus”
      
Punctul culminant al vizitei în Bihor a fost, însă, mitingul electoral de la Casa de Cultură a Sindicatelor din Oradea, seara, unde s-au adunat sute de activişti din tot judeţul, ca s-o aclame pe Dăncilă. Aceasta a intrat în sală de parcă ar fi fost favorită într-un meci de box: cu piesa „Eye of the tiger” ca fundal sonor, în aplauzele frenetice ale colegilor de partid, a făcut un tur de sală, pozându-se şi pupându-se cu toţi doritorii.
Primul vorbitor a fost Ioan Mang, care a punctat „binefacerile” locale: „Judeţul Bihor a beneficiat de la PSD prin PNDL 1 şi PNDL 2 de 1,6 miliarde lei, cea mai mare sumă care s-a acordat prin PNDL în România. Circulă în Bihor ideea că PSD nu iubeşte Oradea şi Bihorul. E cea mai mare minciună! Să mergem în faţa oamenilor cu fruntea sus! PSD a făcut pentru Oradea şi Bihor cât n-au făcut ceilalţi în 16 ani”, a spus şeful pesediştilor din judeţ.  
Despre principalul contracandidat al lui Dăncilă, Klaus Iohannis, Mang a spus că stă „drept ca un brad, ţeapăn ca un par”, şi că nu are compasiune pentru români, aşa că nu merită votul lor. Ex-ministrul Sănătăţii Florian Bodog s-a luat şi el de Iohannis, zicând că s-a comportat „precum un dulap” în mandatul de preşedinte. „Vreau să vă cer să ne mobilizăm şi să-l trimitem acolo unde îi este locul, la coşul de gunoi al istoriei!”, a spus Bodog.

        Femeie la luptă
      
Poftită la microfon, Dăncilă a încercat să demonstreze că e stăpână pe situaţie. A vorbit aproape 40 de minute, prezentându-se drept doamna puternică a politicii româneşti, care nu s-a temut că va fi demisă din funcţia de premier, dar se teme că ceea ce a construit „se va dărâma”. De altfel, „femeia bătăioasă” a fost laitmotivul discursului. „M-au dat jos din funcţie, dar nu mă vor opri niciodată”, „voi lupta alături de toţi românii care iubesc această ţară”, a repetat ea.
Ca să-şi demonstreze curajul, l-a provocat pe Iohannis la o confruntare. „Şi de aici, îl provoc pe preşedintele României la o dezbatere unu la unu, în care să dăm socoteală populaţiei României, preşedintele pentru ce a făcut în ultimii 5 ani, eu pentru ce am făcut într-un an şi 9 luni. Sper să nu-i fie frică de confruntarea cu o femeie. Dacă îi e frică, dânsul va trebui să poarte fustă şi eu pantaloni”, a spus Dăncilă, intens aplaudată.
La finalul discursurilor, pe scenă a urcat Ansamblul Crişana, din care face parte şi consilierul judeţean PNL Cornel Borza (foto). În timp ce Dăncilă a fost asaltată, în faţa scenei, de PSD-işti dornici să se pozeze, Borza a surprins mulţimea. Cântând „O Românie Mare”, el s-a apropiat de Dăncilă, s-a lăsat „ciump” şi a prins-o după umăr, ca şi cum i-ar dedica melodia, momentul fiind privit cu vădită satisfacţie de Mang, care i-a şi fotografiat pe cei doi cu telefonul.
Aceeaşi satisfacţie s-a citit în ochii multora dintre membrii şi simpatizanţii PSD cu care Dăncilă s-a întâlnit joi în Bihor. Rămâne de văzut dacă peste o săptămână vor mai fi la fel de entuziaşti...

        MUCLES!Protestatari amendaţi
      
Cinci membri ai Asociaţiei Oradea Civică, participanţi constanţi şi organizatori ai unor proteste desfăşurate în ultimii trei ani, au fost amendaţi de Jandarmeria Bihor, joi seară, fiecare cu câte 500 lei, pentru că au strigat mesaje anti-PSD şi au afişat un banner în faţa Casei de Cultură a Sindicatelor. De asemenea, recuzita şi portavocele le-au fost confiscate.
„Ne-au spus că suntem sancţionaţi pentru că am încălcat o prevedere din legea privind ordinea publică, pentru că am organizat un protest neautorizat”, a spus Cosmin Bursaşiu, vicepreşedintele ONG-ului, explicând că manifestarea nu putea fi anunţată autorităţilor atâta vreme cât programul lui Dăncilă a fost făcut public doar cu o zi înainte. Cei cinci vor contesta sancţiunile şi, de asemenea, vor intenta Jandarmeriei un proces pentru recuperarea bunurilor confiscate.
