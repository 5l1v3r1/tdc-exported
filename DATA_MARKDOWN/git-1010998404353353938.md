
# Силен Левски Лукойл записа първи успех във ФИБА Къп

Published at: **2019-11-06T21:06:00+00:00**

Author: ****

Original: [bTV Новините](https://btvnovinite.bg/sport/silen-levski-lukojl-zapisa-parvi-uspeh-vav-fiba-kap.html)

"Левски Лукойл" записа важен първи успех в група 6 на ФИБА Къп, след като победи украинския "Днипро" с 85:78 във втория си домакински двубой.
Мачът беше изключително оспорван и водачеството се менеше често заради отличната стрелба от тройката и на двата отбора. "Левски" имаше пет точки аванс на почивката при 45:40. Българският тим бе стабилен в отбрана в началото на третата четвърт и разликата за пръв път стана двуцифрена - 51:41. Последва серия от 8-0 за гостите, които поведоха с 63:62.
"Левски" дръпна с 6 точки, но допусна две поредни тройки и пет минути преди края резултатът бе равен - 72:72.
"Сините" обаче си върнаха преднината и я удържаха с отлична защита. Най-резултатен за "Левски Лукойл" бе Брандън Йънг с 18 точки, 17 добави Чавдар Костов, с 14 завърши Райън Райт, а Йордан Минчев се отчете с 12 точки и 8 борби.
Следващата седмица "Левски Лукойл" излиза срещу "Цмоки" Минск в столичната зала "Универсиада".
