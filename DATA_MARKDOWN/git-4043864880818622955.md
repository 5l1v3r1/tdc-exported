
# Росія і Туреччина почали спільне патрулювання в Сирії

Published at: **2019-11-01T10:16:39+00:00**

Author: ****

Original: [Українська правда](https://www.pravda.com.ua/news/2019/11/1/7230719/)

Туреччина та Росія розпочали спільні патрулювання в північно-східному регіоні Сирії в рамках угоди, яка зупинила наступ Туреччини.
Як пише "Європейська правда", про це повідомило Міністерство оборони Туреччини.
"Перші турецько-російські спільні патрулі у складі наземних та авіаційних підрозділів в дорозі на схід від міста Аль-Дарбасія в північно-східній Сирії відповідно до домовленості між турецьким та російським президентами в Сочі 22 жовтня", - йдеться у повідомленні турецького Міноборони.
Російське державне агентство ТАСС підтвердило цю інформацію, зазначивши, що військова поліція Збройних сил РФ вперше вирушила у спільне з турецькими військовими патрулювання в районі північного кордону Сирії.
Агентство проінформувало, що колона російських і турецьких військ вийшла з пункту Дербес в п'ятницю о 12:00. Протяжність маршруту складе 110 км. У складі колони - п'ять машин російських військових і чотири турецькі.
Як відомо, Росія і Туреччина домовилися про розподіл зон впливу у північній Сирії, що дозволило переважно припинити військові дії.
Президенти Путін і Ердогна підписали спільний меморандум, у якому йшлося про спільне патрулювання підрозділів російської військової поліції і сирійської прикордонної служби на сирійському боці сирійсько-турецького кордону за межами зони операції Туреччини "Джерело миру".
Генсек НАТО Єнс Столтенберг натякнув, що він не проти військової домовленості Туреччини з противником Альянсу Росією.
