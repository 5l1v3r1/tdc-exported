
# Prašiče so iz plamenov rešili, hleva pa ne

Published at: **2019-11-06T06:02:00+00:00**

Author: **Danijel Cek**

Original: [Primorske novice](https://www.primorske.si/kronika/prasice-so-iz-plamenov-resili-hleva-pa-ne)


        “Srečo smo imeli, da je hidrantno omrežje zdržalo in da ni bilo močne burje ali vetra, sicer bi imeli res obsežno katastrofo,” je o požaru v Veliki Pristavi včeraj povedal vodja gašenja Tadej Smrdel. Plameni so uničili 300 kvadratnih metrov veliko stavbo, iz katere so rešili osem prašičev, v ognju pa so končali številni stroji.
      
VELIKA PRISTAVA > Požar se je vnel včeraj nekaj minut po pol osmi zjutraj. Domačini naj bi najprej opazili, kako se iz poslopja vali dim, takoj poklicali regijski center za obveščanje, v desetih minutah, kolikor so gasilci potrebovali do Velike Pristave, pa so se plameni razplamteli po delu poslopja in celotnem ostrešju.
“Ob našem prihodu je bil požar že v celoti razvit. Plameni so švigali skozi streho. Sevanje je bilo tako močno, da nismo mogli niti stati ob sosednjem poslopju. Zato smo najprej začeli z varovanjem sosednjih stavb in šele potem smo se lotili samega požara,” včerajšnje gašenje v Veliki Pristavi opisuje vodja gašenja Tadej Smrdel iz slavenskega gasilskega društva, tudi postojnski gasilski poveljnik.
Poudaril je, da so imeli gasilci pri svojem delu srečo, da je zdržalo hidrantno omrežje in da ni pihalo. V veliko pomoč je bil tudi požarni zid med gorečim poslopjem in sosednjo stavbo, ki je zadržal plamene, sicer bi se ti razširili. Gasilci domnevajo, da je zagorelo v pritličju poslopja, ogenj pa se je nato razširil na podstrešje, kjer se je po suhem senu razplamtel kot bakla. Domačini so še pravočasno rešili osem prašičev, drugih živali ni bilo v hlevu. Rešili so tudi nekaj orodja in strojev, vendar je ogenj uničil veliko drugih naprav: sejalnico, vitel, moped ...
Kot nepogrešljiva pri takem gašenju se je izkazala gasilska avto lestev, ki so jo pripeljali postojnski gasilci. “Brez nje bi imeli veliko več dela,” dodaja Smrdel. Med gašenjem so morali odkriti del strehe, saj pločevinasta kritina ne razpoka kot opečnata ali betonska, pod njo pa še vedno gori. Na koncu so gasilcem na pomoč priskočili še pogodbeniki, skupaj so odstranili uničeno ostrešje, kritino ter goreče seno. Od pred nekaj leti obnovljenega objekta so ostali samo še štirje zidovi.
Smrdel je pohvalil tudi vseh 29 gasilcev iz postojnskega, pivškega, košanskega, slavenskega in zagorskega društva, ki so se hitro in številčno odzvali na klic. “Delovni dan in tako zgodnja ura je najslabša možna kombinacija, saj so številni gasilci v službah,” je dodal in se zahvalil tudi delavcem Elektro Primorska, Kovoda in pripadnikom štaba civilne zaščite, ki so aktivirali pogodbeno in ostalo pomoč. Po oceni policije znaša škoda približno 70.000 evrov.
