
# Νεκρός φοιτητής σε επεισόδια μεταξύ διαδηλωτών στη Βολιβία

Published at: **2019-11-07T06:02:14+00:00**

Author: ****

Original: [News.gr](https://www.news.gr/kosmos/article/2023615/nekros-fititis-se-episodia-metaxi-diadiloton-sti-volivia.html)

Ένας φοιτητής 20 ετών υπέκυψε χθες Τετάρτη στα τραύματα που υπέστη κατά τη διάρκεια των σφοδρών συγκρούσεων ανάμεσα σε διαδηλωτές προσκείμενους στην αντιπολίτευση και υποστηρικτές της κυβέρνησης του προέδρου Έβο Μοράλες στην Κοτσαμπάμπα, στην κεντρική Βολιβία, δήλωσε ιατρική πηγή.
«Ναι, είναι νεκρός (...) εξαιτίας καρδιακής ανακοπής», επιβεβαίωσε γιατρός σε νοσοκομείο στην Κοτσαμπάμπα στο Γαλλικό Πρακτορείο.
Σύμφωνα με την ιατρική γνωμάτευση που επικαλέστηκαν βολιβιανά ΜΜΕ, ο διαδηλωτής που υπέκυψε εισήχθη στα επείγοντα περιστατικά με «σοβαρό κρανιακό τραυματισμό, κάταγμα της βάσης του κρανίου» και βρισκόταν ήδη σε κώμα.
Άλλοι περίπου είκοσι άνθρωποι τραυματίστηκαν στα επεισόδια στην Κοτσαμπάμπα.
Πλέον ο απολογισμός των διαδηλώσεων που άρχισαν τη Βολιβία πριν από δύο και πλέον εβδομάδες, μετά την αμφισβητούμενη από την αντιπολίτευση επανεκλογή του Μοράλες στην προεδρία στις εκλογές της 20ής Οκτωβρίου, ανέρχεται σε τρεις νεκρούς.
«Εκφράζω τη βαθιά μου θλίψη για τον θάνατο του νεαρού Λίμπερτ Γκουσμάν, αθώου θύματος της βίας που προωθούν πολιτικές ομάδες οι οποίες ενθαρρύνουν το φυλετικό μίσος μεταξύ βολιβιανών αδελφών», ανέφερε ο πρόεδρος Μοράλες μέσω Twitter.
«Επαναλαμβάνω την έκκλησή μου για κοινωνική ειρήνη», πρόσθεσε ο σοσιαλιστής πρόεδρος, που είναι αντιμέτωπος με διαδηλώσεις που έχουν κεντρικό αίτημα την παραίτησή του και τη διοργάνωση νέων εκλογών.
Από την πλευρά του ο Λουίς Φερνάντο Καμάτσο, μια από τις μορφές της αντιπολίτευσης της Βολιβίας, αφίχθη αργότερα χθες Τετάρτη στη Λα Πας, όπου έχει σκοπό να επιδώσει στον αρχηγό του κράτους ένα κείμενο που προβλέπει την παραίτηση του από την εξουσία.
Ο Καμάτσο, πρόεδρος της ισχυρής Επιτροπής υπέρ της Σάντα Κρους, συντηρητικής οργάνωσης που εκπροσωπεί εμπόρους, επιχειρηματίες και απλούς πολίτες, έχει μετατραπεί στον ηγέτη του κινήματος εναντίον του Μοράλες παρότι δεν ήταν υποψήφιος για την προεδρία στις εκλογές.
«Ελπίζω ότι θα επιτύχουμε τον σκοπό μας», είπε ο Καμάτσο σε βίντεο που μεταδόθηκε μέσω του λογαριασμού του στο Facebook δύο ώρες μετά την προσγείωση του αεροσκάφους που τον μετέφερε στο αεροδρόμιο Ελ Άλτο της Λα Πας, όπου τον υποδέχθηκαν τόσο υποστηρικτές του όσο και μια ομάδα εμφανώς εχθρική απέναντί του.
«Επιδιώκουμε την ειρήνη στη χώρα, δεν θέλουμε να διχάσουμε τη Βολιβία», πρόσθεσε και εξέφρασε την ελπίδα «να μη γίνουν συγκρούσεις» στις διαδηλώσεις στη Λα Πας.
Ο υπουργός Άμυνας Χαβιέρ Σαβαλέτα διαβεβαίωσε ότι ο Καμάτσο είναι ελεύθερος να πάει «να επιδώσει τα γράμματα που θέλει» στην έδρα της κυβέρνησης αλλά απέκλεισε το ενδεχόμενο να γίνει δεκτός από τον πρόεδρο.
Ο ηγέτης της αντιπολίτευσης έφυγε από το αεροδρόμιο με αυτοκίνητο, προστατευόμενο από την αστυνομία, αλλά όχι για την έδρα της κυβέρνησης, όπου τον περίμεναν δεκάδες δημοσιογράφοι. Μετέβη σε άγνωστη τοποθεσία προφανώς για να διανυκτερεύσει.
Την Τρίτη, όταν έκανε την πρώτη του προσπάθεια να επιδώσει την επιστολή, ο 40χρονος δικηγόρος καθηλώθηκε στο εσωτερικό του αεροδρομίου Αλ Άλτο καθώς έξω από αυτό φιλοκυβερνητικοί διαδηλωτές, ορισμένοι από τους οποίους με καδρόνια στα χέρια, διαδήλωναν έξω από το κτίριο όπου βρίσκεται η αίθουσα των αφίξεων.
Επέστρεψε στη Σάντα Κρους υποσχόμενος να επιστρέψει χθες, παρότι η πρωτοβουλία του έχει πρακτικά μηδενικές πιθανότητες να καρποφορήσει.
Το Σάββατο ο Καμάτσο κάλεσε τον στρατό να «ταχθεί στο πλευρό του λαού» και να αναγκάσει τον πρόεδρο να εγκαταλείψει την εξουσία. Από την πλευρά του ο 60χρονος Μοράλες προέτρεψε τις ένοπλες δυνάμεις, που τηρούν μέχρι σήμερα ουδέτερη στάση, να «υπηρετήσουν τον βολιβιανό λαό» μένοντας στο πλευρό της κυβέρνησής του.
Στην εξουσία από το 2006, ο Μοράλες επανεξελέγη κατά τα επίσημα τελικά αποτελέσματα που δημοσιοποίησε η εκλογική επιτροπή από τον πρώτο γύρο στην προεδρία για τέταρτη συναπτή θητεία, ως το 2025 όπως αναφέρει το Αθηναϊκό Πρακτορείο Ειδήσεων.
