
# Galaxy S10 Lite forse nel 2020: processore del S10, Android 10 e batteria da 4.500 mAh

Published at: **2019-11-05T11:05:00+00:00**

Author: **Sergio Donato**

Original: [DDay.it](https://www.dday.it/redazione/32945/samsung-galaxy-s10-lite-rumor-specifiche-tecniche-batteria)

Le voci sul Samsung Galaxy S10 Lite si fanno sempre più rumorose, quindi cerchiamo di riassumerle tutte, grazie anche alla recente pubblicazione della ANATEL - l’autorità di certificazione brasiliana – di alcune specifiche tecniche, che parlano di una batteria più capiente del Galaxy S10+.
Sulla sua carta d’identità il nome dell’S10 Lite è quello di SM-G770F. Dentro si suppone che avrà uno Snapdragon 855: lo stesso dell’S10. È quindi probabile che qui in Italia arriverà con un Exynos 9820.
La RAM di base sarà di 8 GB: più dei 6 GB del modello con 128 GB di spazio di archiviazione dell’S10e. Ma non si sa ancora nulla sui tagli della memoria di archiviazione; crediamo, però, che l’S10 Lite non possa che partire da 128 GB, se vuole essere qualcosa in più dell’S10e.
 
Una delle altre caratteristiche che saltano all’occhio - e che è in realtà è anche l’ultima in ordine di tempo - è che Galaxy S10 Lite dovrebbe essere sorretto da una batteria da 4.500 mAh (nominale da 4.370 mAh) con disponibilità di ricarica rapida da 45 W. Cioè lo stesso taglio dell’S10 5G e addirittura qualcosa in più dell’S10+, che si ferma a 4.100 mAh.
Buio (quasi) totale sullo schermo e sulle fotocamere, anche se le voci raccontano di un 6,7” FHD+ e una camera principale da 48 MP, una grandangolare da 12 MP e un sensore di profondità da 5 MP. La camera frontale dovrebbe essere una 32 MP.
Però è dato quasi certo che dentro batterà il cuore di Android 10. Questo dettaglio non è così irrilevante, perché potrebbe darci anche una finestra di lancio dell’S10 Lite. Uno smartphone che nasce con l’ultima versione di Android è un prodotto di richiamo assoluto e potrebbe rompere le uova nel paniere al futuro S11. Non è quindi impossibile che l’S10 Lite faccia la sua comparsa nella primavera del 2020.
