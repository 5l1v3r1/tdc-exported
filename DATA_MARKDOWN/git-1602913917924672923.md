
# Cursa pentru 5G se încinge: Reţelele noii generaţii din China sunt disponibile şi costă 18 dolari

Published at: **2019-11-01T12:22:19+00:00**

Author: **Teona Tomoiaga, Mediafax**

Original: [Ziarul Financiar](https://www.zf.ro/business-hi-tech/cursa-pentru-5g-se-incinge-retelele-noii-generatii-din-china-sunt-disponibile-si-costa-18-dolari-18527412)

China şi-a pornit, vineri, reţelele 5G înainte de termen, statul chinez urmărind să extindă tehnologia viitoarei generaţii pe fondul războiului comercial prelungit cu SUA, relatează CNBC.
China Telecom, China Unicom şi China Mobile au prezentat toate planuri 5G care pornesc de la valoarea de 128 de yuani sau 18 dolari pe lună, însă experţii au avertizat că preţul ar putea fi prea mare în vederea adoptării acestei tehnologii la scară largă.
Serviciile oferite de operatorii de stat sunt similare şi ajung la aproximativ 599 de yuani pe lună pentru 300 GB de date şi 3.000 de minute de apeluri.
Iniţial, statul chinez voia să înceapă lansarea tehnologiei 5G în 2020.
China şi SUA sunt blocate într-un război comercial de amploare, care s-a transformat şi într-o luptă pentru câştigarea supremaţiei în tehnologie.
B2: 640x160_adtext (2016) - thinkdigital_ro.zf.ro.HiTech.640x160_adtext
La începutul anului curent, preşedintele SUA, Donald Trump, a declarat că “lupta pentru tehnologia 5G a început şi America trebuie să o câştige”, relatează sursa citată.
De asemenea, SUA a făcut presiuni asupra Huawei, susţinând că echipamentul său reprezintă o ameninţare la adresa securităţii naţionale, deoarece ar putea fi folosit de Beijing pentru spionaj. Washingtonul a încercat, totodată, să convingă alte ţări să interzică reţelele 5G ale Huawei.
Serviciile comerciale 5G sunt, acum, disponibile în 50 de oraşe din China, inclusiv Beijing, Shanghai, Guangzhou şi Shenzhen, a informat publicaţia japoneză Xinhua.
În afară de China, doar Coreea de Sud mai are în vedere o lansare la nivel naţional de 5G.
În SUA, AT&T, Verizon, T-Mobile şi Sprint şi au lansat reţele 5G, dar numai în anumite oraşe.
