
# پرستاران ایرانی در کشورهای خارجی اجازه تجویز دارو دارند

Published at: **2019-11-06T06:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980815012.html)

رئیس سازمان نظام پرستاری گفت: پرستاران حق تجویز دارو به دلیل اتخاذ سیاست‌های نادرست را ندارند و همین افراد در کشورهای پیشرفته دارو تجویز می‌کنند.
 اصغر دالوندی رئیس سازمان نظام پرستاری در گفت‌وگو با باشگاه خبرنگاران جوان، با اشاره به تجویز دارو توسط پرستاران، اظهار کرد: پرستاران با گذراندن دوره شش ماهه در حوزه دارو می‌توانند با در نظر گرفتن شرایط خاص، اقدام به تجویز دارو کنند اما متأسفانه به دلیل اتخاذ برخی سیاست‌های نادرست، همکاران ما از انجام این کار سلب شده‌اند.
رئیس سازمان نظام پرستاری ادامه داد: نیرو‌های به‌ورز با گذراندن یک دوره دو ساله در مراکز مختلف بهداشتی و درمانی در روستا‌ها اقدام به تجویز حدود ۴۷ قلم دارو به بیماران و مراجعه‌کنندگان می‌کنند، اما متأسفانه پرستاران با اینکه آموزش‌های لازم در زمینه دارو را دیده‌اند، اما اجازه تجویز دارو به آن‌ها داده نمی‌شود.
دالوندی تأکید کرد: پرستاران هیچ عقده یا علاقه‌ای نسبت به تجویز اقلام دارویی به بیماران ندارند، اما همان پرستاران در کشور‌های خارجی مانند کانادا اجازه تجویز دارو به بیماران را دارند که تعجب من در این است که یا استاندارد‌های کشور‌های خارجی مانند کانادا پایین است یا سطح استاندارد ایران از چنین کشور‌هایی بسیار بالاتر است که اجازه تجویز پرستاران داده نمی‌شود.
او گفت: متأسفانه باید بگویم که تصمیم‌گیری‌های نظام سلامت در انحصار جامعه پزشکی است و پرستاران دخالتی در امور درمان و تشخیص نمی‌کنند بلکه آنها به کار تشخیص و درمان عوارض و علائم بیماران می‌پردازند.
رئیس سازمان نظام پرستاری یادآوری کرد: یکی از اقدامات معاون پرستاری و برد تخصصی پرستاری این است که بتوانیم به پرستاران اجازه تجویز دارو با شرایط خاص را دهیم.
