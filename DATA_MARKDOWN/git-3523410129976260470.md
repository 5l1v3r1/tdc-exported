
# 
        اعمال فشار خارجی بر کمیته قانون اساسی سوریه غیرقابل قبول است
      

Published at: **2019-11-01T10:42:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637305/%D8%A7%D8%B9%D9%85%D8%A7%D9%84-%D9%81%D8%B4%D8%A7%D8%B1-%D8%AE%D8%A7%D8%B1%D8%AC%DB%8C-%D8%A8%D8%B1-%DA%A9%D9%85%DB%8C%D8%AA%D9%87-%D9%82%D8%A7%D9%86%D9%88%D9%86-%D8%A7%D8%B3%D8%A7%D8%B3%DB%8C-%D8%B3%D9%88%D8%B1%DB%8C%D9%87-%D8%BA%DB%8C%D8%B1%D9%82%D8%A7%D8%A8%D9%84-%D9%82%D8%A8%D9%88%D9%84-%D8%A7%D8%B3%D8%AA)

به گزارش بولتن نیوز، "الکساندر لاورنتیف" نماینده ویژه رئیس جمهوری روسیه در امور سوریه اعلام کرد، طرف روسی امیدوار است که جامعه بین الملل از فعالیت کمیته قانون اساسی سوریه حمایت کند، البته این کمیته نباید برای رسیدن به منافع سیاسی کنونی در جهان مورد استفاده قرار بگیرد.
این دیپلمات درباره دورنمای فعالیت کمیته قانون اساسی سوریه در ژنو گفت: «ما امیدواریم که دیگر اعضای جامعه جهانی از فعالیت این کمیته حمایت کنند، مهمترین مسئله آن است که همه چیز در جهت منافع مشترک پیش رود تا صلح در سراسر خاک سوریه برقرار شده و راه حل مناسبی برای بحران سیاسی در این کشور به دست آید.»
به گفته وی روسیه در رابطه با نتیجه کار کمیته قانون اساسی سوریه خوش‌بین بوده و معتقد است که باید به این کمیته فرصت لازم داده شود.
لاورنتیف افزود: «مهمترین مسئله آن است که این کمیته آغاز به کار کرده و گفت‌وگوها بین طرفین آغاز شده و اکنون آنها باید برای دست یابی به توافق فرصت داشته باشند. لازم است صبر کنیم برای این که این یک روند دشوار است و اعتماد بین طرفین هنوز به وجود نیامده است.»
این دیپلمات بلندپایه تاکید کرد، مهمترین مسئله در رابطه با فعالیت کمیته قانون اساسی سوریه آن است که اعمال فشار از خارج وجود نداشته باشد تا سوری‌ها بتوانند با یکدیگر گفتگو کنند. حداقل یک سال و نیم زمان لازم است تا این کمیته بتواند به توافق برسد. برای دستیابی به نتیجه به منظور تغییر قانون اساسی زمان لازم است و باید کار کارشناسی خوبی انجام شود.
لاورنتیف گفت: «همانطور که وزرای خارجه روسیه، ایران و ترکیه اعلام کرده‌اند، آغاز به کار این کمیته باید باعث شود تا روند حل و فصل اوضاع سیاسی در سوریه از نقطه سکون به حرکت درآید. تاکنون هیچکس به چنین اقدامی دست نزده بود. به همین دلیل تشکیل کمیته قانون اساسی یک رویداد تاریخی و  نتیجه زحمات شرکت کنندگان در مذاکرات آستانه است.»
وی افزود، تمایل سازنده شرکت کنندگان در کمیته قانون اساسی، چه دولت و چه مخالفان سازنده است. دیپلمات‌های روسی در ژنو با نمایندگان مخالفان سوری دیدار کردند و تمایل مثبت آنها کاملاً مشخص است.
نماینده پوتین در امور سوریه همچنین یادآور شد: «طرف روسی اوضاع در مناطق شمال شرق سوریه را آرام ارزیابی می‌کند، تفاهم‌نامه سوچی با موفقیت در حال اجراست و ما امیدواریم که وضعیت در مناطق مرزی سوریه و ترکیه در سایه تلاش‌های همه طرفین، پلیس نظامی روسیه، نیروهای مرزبانی سوریه  و نظامیان ترکیه ثبات یافته و مرزها امن شوند.»
