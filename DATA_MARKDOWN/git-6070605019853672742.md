
# La rebequeria infantil de l''Abc' amb Netflix

Published at: **2019-11-04T11:43:55+00:00**

Author: ****

Original: [Ara.cat](https://www.ara.cat/media/rebequeria-Abc-Netflix_0_2337966285.html)

Oh, quan els mitjans s'enrabien i perden els papers. La facilitat per fer el ridícul augmenta exponencialment. L' Abc es quedava a gust fa uns dies amb aquesta notícia: "Netflix veta Abc i Vocento amb acusacions falses". Resulta que la plataforma no els posa anuncis perquè no volen que la seva marca es relacioni amb un mitjà que, fa tres anys, va incloure un encartament dels homòfobs HazteOir.org. Però el diari ho explica a la seva manera. El subtítol diu: "La direcció de màrqueting del gegant dels EUA intenta influir en el diari amb criteris ideològics". Això no és cert, esclar. Netflix no li reclama res, al rotatiu centenari: senzillament no se sent còmoda adjuntant la seva marca als valors del diari. Sobretot tenint en compte que, en el seu catàleg, hi ha una bona collita de sèries de temàtica LGTBI+.
A partir d'aquí, el diari té tot el dret a explicar als seus lectors que la marca X no li posa publicitat. Però, si ho fa, hauria de ser honesta. I no amagar el nom d'HazteOir, com fa. La idea d'un diari és subministrar els fets perquè el lector tregui les seves conclusions. Si amagues les dades concretes de per què no et posen anuncis, estàs quedant en evidència. El sol fet que no vulguis dir-ho ja indica que l'encartament en qüestió era menys inofensiu del que pretens.
El diari encara es reserva una traca final. En un (fals) gest de magnificència, asseguren que ells no represaliaran Netflix i seguiran informant de les seves estrenes. Però, aquest matí, a la web feien córrer el següent titular vendetta: "Mitja hora veient Netflix genera les mateixes emissions que conduir durant sis quilòmetres". En fi. Un cert sentit del pudor m'impedeix de detallar les emissions que genera en mi la lectura de depèn quines notícies.
