
# Økte produktiviteten med firedagersuke

Published at: **2019-11-06T09:32:04+00:00**

Author: **Amanda Strand Askeland**

Original: [Dagbladet.no](https://www.dagbladet.no/nyheter/okte-produktiviteten-med-firedagersuke/71784117)

I august gjorde Microsoft Japan et eksperiment hvor de testet ut firedagers arbeidsuke.
Prosjektet ved navn «Work-Life Choice Challenge Summer 2019» ga 2300 ansatte fri fem fredager på rad, uten å gå ned i lønn.
Det resulterte i at selskapets salgstall økte med 40 prosent, skriver BBC.
Alle møter ble holdt innenfor en tidsramme på 30 minutter, og ansatte ble bedt om å ta diskusjoner på chattetjenester, framfor ansikt til ansikt.
Eksperimentet gjorde også at de ansatte var mer glade.
- Jobb mindre, hvil og lær masse, sa administrerende direktør for Microsoft Japan, Takuya Hirano, til den japanske avisa The Mainichi før eksperimentet.
- Jeg ønsker at de ansatte skal tenke over og erfare hvordan de kan oppnå samme resultat med 20 prosent kortere arbeidstid, står det videre.

        Prosjektet førte også til at de ansatte tok mindre fri, strømforbruket gikk ned 23 prosent og det ble printet ut 59 prosent mindre papir. I tillegg var 92 prosent av de ansatte fornøyde med kortere arbeidsuke.
      
Japan er et av landene i verden med lengst arbeidstider. Dødsfall som følge av stress på arbeidsplassen har de siste åra vært et økende problem i Japan. Det har til og med fått et eget navn, og blir kalt «karoshi».
Høyskolelektor ved Høyskolen Kristiania, Kjetil A. Vedøy, mener dette handler om arbeidsbelastning arbeidsgiveren forventer av ansatte, og ikke hvor lang arbeidstid eller uke de skal ha.

        - Jeg tror ikke Microsoft gjør dette for å være snille. Jeg tror heller ikke de forventer lavere fortjeneste fra hver enkelt av arbeidstakerne sine. Bedriftene og aksjonærene i Microsoft slakker ikke av på kravene til verdiskapning og fortjeneste, selv om de reduserer arbeidstida. De reduserer bare kostnadene sine på denne måten, sier han til Dagbladet.
      
Han tror at yrker som er stedbundet, som butikkpersonale, anleggsarbeidere og renholdere, kan få høyere krav til utførelsen på jobben dersom arbeidstida kuttes.

        - Arbeidstida man får kompensert for blir kortere, men kravene til arbeidstakerne reduseres ikke tilsvarende. Jeg er ikke sikker på om dette er til det beste for arbeidstakerne på sikt.
      
Vedøy tror det vil bli mer vanlig med firedagersuke i framtida, etter hvert som stadig flere yrker og bransjer digitaliseres.
- Mange maskiner, som for eksempel biler og fly, kan i framtida betjenes fra helt andre steder enn der maskinen fysisk befinner seg. Lærere kan undervise på nett, eller utrede en kommunalsak sak fra hytta eller kontoret hjemme. Folk kan regulere arbeidstida, og velge arbeidsstedet selv etter hvert som teknologien tillater det, sier han.
Kokk og kokebokforfatter Bent Stiansen, som er kjent for å være første nordmann til å vinne den internasjonale konkurransen Bocuse d’Or, har hatt firedagersuker på sin restaurant Statholdergaarden siden 2001. Han kaller det gammelt nytt.
- Det er godt for folk å være fire dager på jobb. Det har vært veldig fint helt siden vi innførte det.
Han anbefaler spesielt andre restaurantbedrifter å innføre praksisen.
- Da jobber man 8-9 timer, og får hentet seg ordentlig inn igjen når man har fri, sier han til Dagbladet.
Dette er ikke første gang arbeidsplasser har testet ut firedagersuker. I 2018 testet selskapet Perpetual Guardian i New Zealand ut det samme. Grunnlegger Andrew Barnes valgte å gjøre eksperimentet for å bedre balansen mellom privatliv og arbeidsliv.
Selskapets 240 ansatte jobbet åtte timer dagen, fire dager i uka, men fikk betalt for fem. På den måten kunne de konsentrere seg fullt og helt om jobb, og ta seg av private gjøremål på fridagen.
- Våre funn viser en massiv økning i engasjement og tilfredsstillelse hos de ansatte. Vi har også sett en økning i de ansattes vilje til å bli værende i selskapet. Samtidig har vi ikke sett en nedgang i produktiviteten, sa Barnes i et intervju med New Zealand Herald, etter forsøket.
I Danmark har 300 kommunalt ansatte i Odsherred kommune også prøvd firedagers arbeidsuke. Dette skapte blandede følelser hos de ansatte.
For samtidig som de fikk fri på fredager, skulle de fortsatt jobbe 37 timer i uka. Det vil si at de første tre dagene ble en halvtime lengre, mens den siste arbeidsdagen var på ti timer. To timer var satt av til «kompetanseutvikling».
Forsøket startet i september, og skal vare i tre år.
Statsminister Erna Solberg advarte om en potensiell utvidelse av normalarbeidstida dersom ikke flere kommer i jobb, da hun i fjor sommer innledet Arendalsuka. Mange med henne er skeptiske til å redusere arbeidstida, når det går mot økonomisk tøffere tider.
Hun understreket at regjeringen ikke har noen planer om å gjennomføre dette, men advarte samtidig mot å gjøre motsatte, slik SV, MDG og Rødt hadde gått inn for med sekstimersdagen.
LO har også gått inn for å jobbe mot en reform for kortere arbeidstimer, herunder ordninger som tilrettelegger for sekstimersdagen eller 30 timers arbeidsuke. I argumentene henvises det nettopp til vellykkede forsøk fra utlandet, og at tiltaket vil kunne få flere som står utenfor inn i arbeidslivet.
