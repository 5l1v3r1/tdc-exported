
# Yasmina, l’estudiant que es consumeix en una presó, símbol de la revolta a Algèria

Published at: **2019-11-02T00:03:48+00:00**

Author: ****

Original: [Ara.cat](https://www.ara.cat/internacional/Yasmina-estudiant-consumeix-revolta-Algeria_0_2336766418.html)

“El cos xuclat, un humor taciturn, l’aire distret, els ulls tristos... Gairebé no aixeca la mirada del terra i només respon amb un sí o un no”. Així descriu l’advocat Tamert Abdelhafid en una carta oberta com va trobar la seva clienta, una estudiant de dret de 22 anys, a la presó d’El Harrach a Alger. Yasmina Dahmani va ser detinguda a la capital algeriana el 17 de setembre, durant la manifestació que cada dimarts fan els universitaris. Es manifesten dins el massiu moviment popular que sacseja el país des de fa vuit mesos per reivindicar llibertats democràtiques i justícia social. El seu crim: portar una pancarta que denunciava la corrupció de l’ issaba, la “banda”, com es coneix a Algèria l’entorn del poder.
L’enorme mobilització popular (uns vint milions de persones surten cada divendres als carrers en un país de 40 milions d’habitants) va aconseguir a l’abril la renúncia de l’octogenari president fantasma, Abdelaziz Bouteflika, que s’havia presentat a un cinquè mandat tot i que els últims anys era incapaç de parlar després d’haver patit un ictus. Les manifestacions van malbaratar els plans de la cúpula del poder de tancar en fals una transició més aparent que real amb unes eleccions presidencials al juliol. Però ara el cap de l’estat major i home fort del país, el general Ahmed Gaïd Salah, ha decidit imposar costi el que costi eleccions el 12 de desembre.

        La humiliació inflama la revolta a Algèria
      
Ahir va ser el 37è divendres consecutiu en què els algerians i les algerianes van sortir massivament als carrers contra l’intent del poder de tancar el procés amb una votació sense cap garantia.
