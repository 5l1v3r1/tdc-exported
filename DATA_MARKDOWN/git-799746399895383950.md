
# Єнс Столтенберг: Ми вже дійшли згоди, що Україна стане членом НАТО

Published at: **2019-11-01T10:16:15+00:00**

Author: **Сергій Сидоренко**

Original: [Європейська правда](https://www.eurointegration.com.ua/interview/2019/11/1/7102515/)


        Перед приїздом до Києва Північноатлантичної ради – послів усіх держав-членів Альянсу на чолі з генсеком Єнсом Столтенбергом – українська влада та опозиція розпочали суперечку про те, який шлях України до НАТО є ефективнішим.
      

        Чи має Україна подавати нову заявку на отримання Плану дій щодо членства, ПДЧ? Якщо так, то чи треба робити це якнайшвидше? Чи несе небезпеки новий формат співпраці України з Альянсом? Чи не бракує на Заході впевненості у тому, що нова влада справді прагне членства?
      

        Про все це, а також про тематику Донбасу та угорського вето "Європейська правда" спитала Єнса Столтенберга у короткому інтерв’ю прямо перед завершенням його візиту до України.
      

        – В Україні триває дискусія про ПДЧ. Частина політиків наполягає, що Україна має поновити свою заявку якнайшвидше. Чи ви підтримуєте цей підхід? І що станеться, якщо до кінця року ми справді чи то подамо нову заявку на отримання Плану дій, чи то підтвердимо стару?
      
– Немає потреби з української сторони робити будь-що. Єдине, що є важливим, і на чому Україна має концентруватися зараз – це реформи. Це модернізація вашої оборони, боротьба з корупцією, поліпшення системи правосуддя – і все це покликане полегшити життя людей.
Адже якщо ви зміцнюєте оборонне відомство – то це потрібно вам самим, незалежно від того, коли ви будете членом НАТО, незалежно від того, чи маєте ви ПДЧ. 
Водночас ці реформи наближують вас і до отримання ПДЧ, і до самого членства.

        – Але якщо ми зараз знову подамо заявку – невже це якось зашкодить процесу?
      
– Ні, але навіщо? Немає сумнівів, що Україна прагне членства, але зараз ані питання вашого вступу до НАТО, ані питання ПДЧ не є у фокусі уваги. Увага як Альянсу, так і держав-членів, а також України зараз є і має бути сконцентрована не на даті отримання ПДЧ, а на забезпеченні того, щоби Україна відповідала стандартам НАТО. Саме це є найшвидшим шляхом, щоби зміцнити ваші інституції і отримати членство.

        – Давайте внесемо ясність: у кожному разі етап ПДЧ має бути на нашому шляху до членства, вірно?
      
– Так, ПДЧ – це невіддільна частина шляху для тих, хто стає членом.
Але (не маючи ПДЧ. – ЄП) Україна все одно має низку інструментів. У вас є Комісія Україна-НАТО, є Річна національна програма, є Комплексний пакет допомоги. Ви вже маєте достатньо змістовних речей, потрібних для отримання ПДЧ.

        – В уряді стверджують, що нова Річна національна програма (РНП) зроблена за прикладом ПДЧ інших країн, має їхню структуру та елементи. Чи це правда?
      
– Правда те, що чимало активностей, які ви та ми маємо в Україні сьогодні – РНП, Комплексний пакет допомоги, різні активності, програми підтримки реформ, оновлення безпекових інституцій тощо – багато з них є дуже корисними для підготовки України до членства. І дійсно, у багатьох держав, які тепер стали членами Альянсу, ці елементи були включені у їхні ПДЧ. Це правда.
Однак я вважаю, що зараз треба фокусуватися не так на цих формальностях, як на реальності. А реальність полягає в тому, що поліпшення, посилення безпекових інституцій, досягнення стандартів НАТО, посилення взаємосумісності Українських збройних сил, тобто їхньої здатності діяти разом із силами НАТО – це сутність того процесу, коли держава йде до членства.
А чи це має назву "ПДЧ", чи оформлене у вигляді інших форматів та програм – це вже не так важливо.
