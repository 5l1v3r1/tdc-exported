
# “Človek je zelo majhen”

Published at: **2019-11-04T06:06:00+00:00**

Author: **Andraž Gombač**

Original: [Primorske novice](https://www.primorske.si/kultura/clovek-je-zelo-majhen)


        V Insuli se še do sobote z novimi slikami predstavlja Milan Erič, širši javnosti najbolj znan kot avtor prvega in še zmeraj edinega slovenskega celovečernega animiranega filma Socializacija bika? (1998), ki ga je ustvaril z Zvonkom Čohom.
      
IZOLA > Na razstavi V iskanju izgubljenega časa so zbrane slike, ustvarjene v zadnjih treh letih. “Začnejo se kot improvizacije, s polivanjem tuša, barve ustvarjam naključne oblike, ki jih potem skušam osmisliti z dodajanjem figur,” med sprehodom skozi razstavo pripoveduje akademski slikar Milan Erič, leta 1956 rojen v Slovenj Gradcu. “Zabavala me je tematika vesolja, prostranstva, igra ploskovitosti in volumna ... Čim se pojavi še figura, abstraktni prostor dobi nov pomen. Se pa lotevam še drugih tematik, tudi družbenoangažiranih.”
Dotaknila se ga je tudi problematika migrantov. “Hočeš nočeš to vstopi v delo. Na dnevnopolitične dogodke se odzivam z ironijo, grotesko,” pravi. Moč umetnosti vsekakor ni strašanska, a niti nična ni, je prepričan: “Pravijo, da umetnost ne more spreminjati sveta, vendar v mikrookolju vseeno vpliva na življenje, vsaj posameznikovo. Umetnost se kot skozi osmozo pritihotapi nekam zadaj v možgane. In morda postopoma vpliva tudi na družbo.”
Zanimivo je, da na njegovih slikah nastopajo ljudje, ki pa so vsi po vrsti zelo majhni. “Res je. Prvič, slikar ima tako manj dela s slikanjem,” se nasmehne. “In drugič, človek je majhen, še manjši, kakršnega slikam. V primerjavi z Zemljo je neznaten, v primerjavi z vesoljem pa je manjši od zrnca peska v puščavi.”
Pri Eriču je ključna linija, ugotavlja izolski gostitelj, umetnostni zgodovinar in likovni kritik Dejan Mehmedovič: “A tu imamo pred sabo še marsikaj, saj Erič rad prepleta vse mogoče. Že v temeljnem filmu Socializaciji bika? vidimo na delu dinamiko, stalno permutacijo figur, ki se spreminjajo, prehajajo druga v drugo.”
Tudi slike na razstavi so barvite, igrive, duhovite, družbenokritične: truma do zob oboroženih vojakov lovi drobno begunko, skupina temnopoltih teka čez smučišče v mondenem St. Moritzu ...
Leta 2012 je Erič z Zvonkom Čohom gostoval v izolskem razstavišču Salsaverde. “V Izolo se rad vračam,” pravi. “Zelo mi je simpatično mesto, z vsemi tukajšnjimi akterji, geografsko lego, morjem ... Povabila sem bil vesel. Galerijo Insula poznam že od prej, nisem pa tu še nikoli razstavljal. Sem počaščen.”
