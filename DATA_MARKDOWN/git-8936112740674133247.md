
# Napoli po awans, Milik po pierwszego gola. Sześć drużyn przed szansą na świętowanie w LM

Published at: **2019-11-05T11:57:00+00:00**

Author: ****

Original: [TVN24](https://eurosport.tvn24.pl/pilka-nozna,105/liga-mistrzow-2019-20-terminarz-4-kolejki-rozgrywek-lm-kto-gra,983019.html)

Wtorkowe spotkania Borussii Dortmund Łukasza Piszczka z Interem Mediolan oraz triumfatora Ligi Europy Chelsea z Ajaksem Amsterdam zapowiadają się najciekawiej w 4. kolejce fazy grupowej Champions League. Mecze tej serii będą rewanżami za spotkania rozegrane dwa tygodnie wcześniej.
Pierwsi z awansu do fazy pucharowej prestiżowych rozgrywek mogą cieszyć się piłkarze z Neapolu. Drużyna Arkadiusza Milika i Piotra Zielińskiego podejmie w grupie E nieobliczalny FC Salzburg, a spotkanie poprowadzi Szymon Marciniak.
Obecni wicemistrzowie Włoch mają siedem punktów i o jeden wyprzedzają broniący trofeum Liverpool. Salzburg zgromadził trzy punkty, a KRC Genk Jakuba Piotrowskiego - jeden. Napoli zapewni sobie we wtorek awans, jeżeli wygra, a Genk nie pokona na wyjeździe Liverpoolu.
We włoskiej ekipie świetnie w ostatnich meczach Serie A spisuje się Milik. Polski napastnik od października zdobył pięć bramek w czterech kolejnych spotkaniach. Wciąż czeka natomiast na pierwsze w sezonie trafienie w Lidze Mistrzów.
Pod tym względem imponuje natomiast 19-letni napastnik Salzburga Erling Braut Haaland. Utalentowany Norweg ma już sześć goli w obecnej edycji Ligi Mistrzów i prowadzi w klasyfikacji strzelców, wyprzedzając o jedno trafienie Roberta Lewandowskiego. Wiosną Haaland zasłynął z tego, że podczas rozgrywanych w Polsce mistrzostw świata do lat 20 strzelił dziewięć bramek Hondurasowi (12:0).
Pozostałe drużyny z szansami zapewnienia sobie awansu do 1/8 finału LM zagrają w środę.
W grupie A blisko celu jest Paris Saint-Germain. Mistrzowie Francji zgromadzili w trzech kolejkach komplet dziewięciu punktów i aż o pięć wyprzedzają Real Madryt, który dopiero w poprzedniej serii odniósł pierwsze zwycięstwo (1:0 na wyjeździe nad Galatasaray Stambuł). Paryżanie zapewnią sobie awans w przypadku wygranej u siebie z FC Brugge. Nawet w przypadku remisu mogą być pewni występu w fazie pucharowej, ale pod warunkiem, że Galatasaray nie wygra na Santiago Bernabeu z Realem.
Kłopotów z awansem nie powinien mieć również Bayern, nawet mimo zmiany szkoleniowca. W niedzielny wieczór poinformowano o rozstaniu z Chorwatem Niko Kovacem, którego tymczasowo zastąpi Hansi Flick.
To pokłosie słabszych występów Bawarczyków w Bundeslidze, zwłaszcza ostatniej porażki 1:5 z Eintrachtem Frankfurt, ale akurat w Champions League mistrzowie Niemiec spisują się świetnie. Świadczy o tym komplet dziewięciu punktów i bilans bramek 13-4. Pięć z nich zdobył Lewandowski.
Monachijczycy wywalczą w środę awans w przypadku zwycięstwa u siebie nad ostatnim Olympiakosem Pireus (1 pkt), a nawet w przypadku remisu, ale jeżeli drugi w tabeli Tottenham Hotspur (4 pkt) pokona na wyjeździe trzecią Crvenę Zvezda Belgrad (3 pkt). Sędzią meczu w Monachium będzie Paweł Raczkowski.
Grupa C to zdecydowana dominacja Manchesteru City. Piłkarze trenera Pepa Guardioli mają komplet punktów i awansują do 1/8 finału, jeżeli wygrają we Włoszech ze słabo spisującą się w Lidze Mistrzów Atalantą. Drużyna z Bergamo, która rozgrywa swoje spotkania na San Siro w Mediolanie, przegrała wszystkie trzy mecze, tracąc aż 11 bramek. Po cztery punkty w tej grupie mają Szachtar Donieck i Dinamo Zagrzeb Damiana Kądziora, które zmierzą się w środę w stolicy Chorwacji.
Cztery dni po meczu z Atalantą Manchester City zagra w Premier League na wyjeździe z Liverpoolem, do którego traci sześć punktów.
- Teraz lecimy do Włoch, a kiedy wrócimy, udamy się na Anfield. Zobaczymy... Wiele rzeczy może się wydarzyć, jest wiele spotkań do rozegrania - przyznał Guardiola, pytany m.in. o losy mistrzowskiego tytułu w Anglii.
Jedną z najbardziej "polskich" jest grupa D, gdzie występują m.in. Juventus Wojciecha Szczęsnego oraz Lokomotiw Moskwa Grzegorza Krychowiaka i Macieja Rybusa. Zgodnie z przewidywaniami ton w tej stawce nadają Juventus i Atletico Madryt. Oba zespoły zgromadziły po siedem punktów, Lokomotiw - trzy, a Bayer Leverkusen nie ma żadnego.Sytuacja w tabeli jest więc dość klarowna. Jeżeli Juventus wygra w środę w Moskwie, zapewni sobie awans. Takie rozwiązanie pomogłoby również Atletico, które do awansu potrzebuje zwycięstwa na wyjeździe nad Bayerem i właśnie porażki Lokomotiwu ze Starą Damą.
W pozostałych grupach na razie nie rozstrzygnie się sprawa awansu. Ciekawie zapowiada się m.in. rywalizacja w grupie F, gdzie Barcelona ma siedem punktów, Borussia Dortmund Łukasza Piszczka oraz Inter Mediolan - po cztery, a stawkę uzupełnia Slavia Praga z zerowym dorobkiem.
We wtorek ekipa z Katalonii podejmie Slavię, zaś drużyna niemiecka zagra u siebie z silnym kadrowo Interem.
Tego samego dnia zmierzą się liderzy grupy H. Triumfator LE - Chelsea podejmie półfinalistę poprzedniej edycji LM - Ajax. Oba zespoły mają po sześć punktów i wyprzedzają o dwa Valencię, którą czeka starcie u siebie z Lille (1 pkt).
Program meczów 4. kolejki Ligi Mistrzów: 5 listopada, wtorekgrupa ESSC Napoli - FC Salzburg (godz. 21.00)Liverpool - KRC Genk (21.00)grupa FBarcelona - Slavia Praga (18.55) Borussia Dortmund - Inter Mediolan (21.00) grupa GZenit Sankt Petersburg - RB Lipsk (18.55) Olympique Lyon - Benfica Lizbona (21.00) grupa HChelsea - Ajax Amsterdam (21.00) Valencia - Lille OSC (21.00) 6 listopada, środagrupa AReal Madryt - Galatasaray Stambuł (21.00)Paris Saint Germain - FC Brugge (21.00)grupa BBayern Monachium - Olympiakos Pireus (18.55) Crvena Zvezda Belgrad - Tottenham Hotspur (21.00)
grupa CDinamo Zagrzeb - Szachtar Donieck (21.00) Atalanta Bergamo - Manchester City (21.00) grupa DLokomotiw Moskwa - Juventus (18.55) Bayer Leverkusen - Atletico Madryt (21.00)
Autor: lukl / Źródło: eurosport.pl, PAP
