
# עמותת מטופלי הקנאביס הרפואי הגישה בקשה לביזיון ביהמש נגד משרד הבריאות וחברות הקנאביס

Published at: **2019-11-06T00:00:00+00:00**

Author: **צלי גרינברג**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773192,00.html)

עמותת מטופלי הקנאביס הרפואי הגישה הבוקר (ד') בקשה דחופה לבית המשפט העליון, המאשימה את משרד הבריאות, חברות ומגדלות הקנאביס הרפואי, הסתדרות וארגון הרוקחים בישראל בביזיון בית המשפט.
המטופלים טוענים בבקשה, בין היתר, כי "נתקלנו בחומה בצורה, ובעבור רובנו נפגע הרצף הטיפולי עליו ביקש בית המשפט להגן ובגינו ניפק את צו הביניים".
הבקשה לביזיון בית המשפט הוגשה לאחר שמטופלים לא הצליחו לרכוש קנאביס רפואי, המסווג תחת האסדרה הישנה (המצב טרום רפורמת הקנאביס של משרד הבריאות במסגרתו נרכש קנאביס רפואי, שאינו מחויב בעמידה בתקינה לגידול וייצור, במחיר אחיד של 370 שקל לכל כמות שהונפקה להם על ידי הרופא המטפל - צ.ג), למרות צו הביניים של בג"ץ מה-6 לאוקטובר השנה, המחייב את משרד הבריאות להמשיך את האסדרה הישנה עד ה-31 למרץ 2020.
העמותה צירפה לבקשה קטעי תמלילי שיחות בין מטופלים לבין נציגי חברות הקנאביס, מהם עולה כי החברות מסיטות את תוצריהן אל בתי מרקחת במסגרת האסדרה החדשה - רפורמת הקנאביס הרפואי של משרד הבריאות המחייבת עמידה בתקני גידול וייצור והפצת הקנאביס הרפואי דרך בתי המרקחת בלבד – המאמירים את מחיר הקנאביס הרפואי לכ-20 שקל לגרם.
מתמלילי השיחות עולה כי החברות מעבירות את כל התוצרת, בין תחת האסדרה הישנה ובין תחת האסדרה החדשה, לבתי המרקחת, ובכך מחיר הקנאביס הרפואי מאמיר ואינו ניתן לרכישה במסגרת התנאים שהיו למטופלי הקנאביס הרפואי טרום רפורמת הקנאביס של משרד הבריאות.
בתי המרקחת הפרטיים מואשמים גם הם על ידי העמותה בביזיון בית המשפט, כגורם ה"מאפשר את עצם הפרתו של צו הביניים שניפק בית משפט זה, בו בזמן שהוא, הלכה למעשה, המרוויח המיידי היחיד מעצם הפרת הצו. לולא היו מאפשרים בתי המרקחת הפרטיים את מכירתם של מוצרי קנאביס שאינם עומדים בתקינה - היינו מוצרי האסדרה הישנה - הם היו נמכרים שלא במסגרת בתי המרקחת, דרך הספקים".
העמותה סיכמה את הבקשה בכותבה כי "אי קיום צו הביניים מהווה ביזוי להחלטה של בית המשפט ומקבע ומשמר את הפגיעה בזכויות החוקתיות של המטופלים בקנאביס רפואי, שהם החולים המטופלים בקו טיפול אחרון. ערך חיי אדם וההגנה על שלום בריאותו וגופו הוא ערך עליון וגובר על הכל. לשם שמירה על ערך זה חייב משרד הבריאות, כרגולטור, לקיים את הצו השיפוטי בעצמו ולאכוף אותו על השלוחים שלהם – החברות והספקים בתחום הקנאביס הרפואי, ובתי המרקחת שיש להם זיקה לעצם סיכול הצו השיפוטי".
