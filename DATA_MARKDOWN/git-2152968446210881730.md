
# Двама българи на репешажи за бронза на световното по борба до 23 г.

Published at: **2019-11-03T08:24:00+00:00**

Author: **Елка Василева**

Original: [Dnes.bg](https://www.dnes.bg/sport/2019/11/03/dvama-bylgari-na-repeshaji-za-bronza-na-svetovnoto-po-borba-do-23-g.428352)

Двама български борци в класическия стил стигнаха до репешажите за бронза на Световното първенство за младежи до 23 години в унгарската столица Будапеща.
Най-близо до финал бе Дейвид Димитров, който в категория до 67 килограма загуби на полуфиналите от Александър Лавончук (Украйна) с 0:2 точки.
Преди това той постигна победи над португалеца Педро де Мораии Са с 8:0 и над Виталис Лазовски (Германия) с 4:0.
В спора за бронза той очаква победителя от двубоя между Сайджад Именталабфумани (Иран) и Хаджъ Каракуш (Турция).
На репешажите днес ще продължи и Мартин Велев, който в категория до 60 килограма загуби на старта от бъдещия финалист Армен Маликян (Армения) с 0:8.
В баражите Велев ще започне срещу иранеца Мехди Мохсен Неджад.
Поражения в репешажите претърпяха Никълъс Сулев (63 кг) след 1:5 точки срещу Ерик Торба (Унгария), както и Радослав Георгиев при 130-килограмовите, който падна с туш от казахстанеца Мансур Шадукаев.
Другите български представители вчера също приключиха участието си. Стоян Кубатов (72 кг) отстъпи с 0:9 на грузинеца Рамаз Зоидзе, а Светослав Димитров (82), започна с успех над Димитру Минаскурта (Молдова) с 10:0, но после загуби от унгареца Тамаш Левай с 4:7./БТА/
 
