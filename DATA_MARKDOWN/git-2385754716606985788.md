
# Η Μέρκελ καταδίκασε τις απώλειες αμάχων κατά την εισβολή στην Συρία

Published at: **2019-11-07T20:12:00+00:00**

Author: **SigmaLive**

Original: [SIGMALIVE](https://www.sigmalive.com/news/international/596281/i-merkel-katadikase-tis-apoleies-amaxon-kata-tin-eisvoli-stin-syria)

Τις απώλειες αμάχων κατά την στρατιωτική επέμβαση της Τουρκίας στην βορειοανατολική Συρία καταδίκασε η Καγκελάριος Άγγελα Μέρκελ και τόνισε ότι διατηρεί σοβαρές επιφυλάξεις σε ό,τι αφορά την εφαρμογή του διεθνούς δικαίου, τόνισε ωστόσο ότι είναι σημαντικό να διατηρηθεί ο διάλογος με την Άγκυρα, στην οποία αναγνώρισε «δικαιολογημένα συμφέροντα ασφάλειας» στην περιοχή. Την ανησυχία του για την κατάσταση στην Συρία εξέφρασε και ο Γενικός Γραμματέας του ΝΑΤΟ, Γενς Στόλτενμπεργκ, και τάχθηκε εκ νέου υπέρ της πολιτικής διαδικασίας. «Είμαι ευγνώμων στον Γενικό Γραμματέα, ο οποίος παρότι προφανώς έχουμε δυσκολίες με ένα κράτος - μέλος, την Τουρκία», πολύ λίγες ημέρες μετά την επιχείρηση στην βόρεια Συρία, ταξίδεψε στην Τουρκία, εξέφρασε τις απόψεις της πλειοψηφίας της Συμμαχίας, «ότι είμαστε πολύ ανήσυχοι για το τι συμβαίνει στην βορειοανατολική Συρία, ότι έχουμε μεγάλες αμφιβολίες σε ό,τι αφορά το διεθνές δίκαιο, αλλά και ότι αναγνωρίζουμε ότι σε κάποιες περιοχές η Τουρκία έχει δικαιολογημένα συμφέροντα ασφάλειας και ότι φιλοξενεί μεγάλο αριθμό προσφύγων από την Συρία», δήλωσε πριν από λίγο η κυρία Μέρκελ, μετά την συνάντηση που είχε στην Καγκελαρία με τον Γενικό Γραμματέα του ΝΑΤΟ. Η κυρία Μέρκελ τόνισε ότι καταβάλλεται προσπάθεια να διατηρηθούν οι δίαυλοι επικοινωνίας και εξέφρασε για αυτό την ευγνωμοσύνη της στην Συμμαχία. «Η κατάσταση στην Συρία μας απασχολεί όλους στο ΝΑΤΟ», τόνισε από την πλευρά του ο κ. Στόλτενμπεργκ και παραδέχθηκε ότι υπάρχουν διαφορετικές απόψεις μεταξύ των μελών της Συμμαχίας, ενώ προειδοποίησε για τον κίνδυνο να τεθούν σε κίνδυνο «τα κέρδη που αποκομίσαμε στον αγώνα κατά του κοινού εχθρού, του "Ισλαμικού Κράτους"». Πρέπει να μείνουμε προσηλωμένοι στις αποστολές μας στην περιοχή, συνέχισε ο Γενικός Γραμματέας, προκειμένου να μην ανακάμψει το «Ισλαμικό Κράτος» στο Αφγανιστάν ή στο Ιράκ και πρέπει να συνεχίσουμε να στηρίζουμε τις προσπάθειες του ΟΗΕ να εξευρεθεί πολιτική λύση στην κρίση στην Συρία. Απαντώντας σε ερώτηση σχετικά με τις πληροφορίες που θέλουν τις τουρκικές δυνάμεις να κάνουν χρήση χημικών εναντίον αμάχων κατά την διάρκεια των επιχειρήσεών τους στην βορειοανατολική Συρία, η Καγκελάριος δήλωσε ότι δεν μπορεί να επιβεβαιώσει τις αναφορές, ωστόσο τόνισε ότι η ίδια έχει κατ' επανάληψη ζητήσει από τον Πρόεδρο της Τουρκίας Ταγίπ Ερντογάν να καταβληθεί κάθε δυνατή προσπάθεια προκειμένου να αποφευχθούν οι απώλειες αμάχων. «Αυτό δεν έχει συμβεί και πολλοί αναγκάστηκαν να φύγουν. Βρισκόμαστε σε διάλογο, αλλά αυτό το καταδικάζουμε ρητά», τόνισε η 'Αγγελα Μέρκελ. Για το ίδιο θέμα, ο κ. Στόλτενμπεργκ περιορίστηκε να επαναλάβει την ανησυχία του για την τουρκική επιχείρηση στην βόρεια Συρία και την στήριξή του στην πολιτική διαδικασία. Πηγή: ΑΠΕ-ΜΠΕ 
