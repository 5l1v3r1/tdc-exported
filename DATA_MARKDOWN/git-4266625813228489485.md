
# В Україну не пустили російську актрису, яка раніше незаконно відвідувала Крим

Published at: **2019-11-06T12:05:00+00:00**

Author: ****

Original: [ZIK.UA](https://zik.ua/news/2019/11/06/v_ukrainu_ne_pustyly_rosiysku_aktrysu_yaka_ranishe_nezakonno_vidviduvala_1684823)


        Державна прикордонна служба України не пропустила на територію країни російську актрису, яка у 2018 році незаконно відвідувала окупований Крим, їй заборонено в'їзд в Україну на три роки.
      
Про це повідомляє пресслужба відомства.
"В аеропорту "Бориспіль" серед пасажирів рейсу з Мінська прикордонники виявили правопорушницю українського законодавства. Нею виявилася громадянка РФ - актриса, яка прилетіла в Україну на зйомки. Однак з’ясувалося, що у 2018 році росіянка незаконно відвідувала окупований її країною Кримський півострів", - зазначається у повідомленні.
Тож, за порушення вимог закону України "Про забезпечення прав і свобод громадян та правовий режим на тимчасово окупованій території України" актрисі заборонили в'їзд в Україну на 3 роки. "З відповідним штампом у документі вона вилетіла зворотним рейсом до Білорусі", - наголосили у відомстві.
При цьому к Держприкордонслужбі додали, що загалом із початку року виявлено понад 5 тис. фактів порушення особами порядку в'їзду/виїзду до/з тимчасово окупованих територій, складено 4251 адмінпротокол.
Крім того, за це правопорушення 1314 іноземцям відмовлено в перетині держкордону, а щодо майже 915 - прийнято рішення про заборону в'їзду в Україну. Також із початку 2019 року заборону в'їзду в Україну отримали 43 іноземці серед діячів культури та мистецтва.
