
# Nová metla dobre metie, Hrnčárov Trenčín zvíťazil rozdielom triedy nad Žilinou

Published at: **2019-11-03T18:35:06+00:00**

Author: **Webnoviny**

Original: [Denník politika](http://dennikpolitika.sk/archiv/88580)

3.11.2019 (Webnoviny.sk) – Futbalisti AS Trenčín pod vedením nového trénera Norberta Hrnčára v najvyššej slovenskej súťaži Fortuna lige 2019/2020 neprehrali ani v druhom zápase. V nedeľňajšom dohrávanom stretnutí 14. kola základnej časti triumfovali nad hráčmi MŠK Žilina rozdielom triedy 3:0 a nadviazali na minulotýždňovú cennú remízu z Ružomberka (2:2).
Pod Dubňom, inak v domovskom stánku Žilinčanov, rozhodli Trenčania o trojbodovom zisku až v záverečných fázach zápasu. V 70. min otvoril skóre obranca Martin Šulek a už o minútu pridal druhý zásah Osman Bukari. Víťazstvo AS definitívne spečatil v 87. min chorvátsky legionár Ante Roguljič.
Trenčín si víťazstvom nad Žilinou výrazne zvýšil vyhliadky na účasť v poprednej „šestke“, na ktorú momentálne zo 7. pozície stráca jediný bod. „Šošoni“ prehrali iba druhý ligový zápas v aktuálnej sezóne. Zostali na 2. mieste, no ich strata na vedúci Slovan Bratislava je už päťbodová.
nedeľa
AS Trenčín – MŠK Žilina 3:0 (0:0) – hralo sa v ŽilineGóly: 70. M. Šulek, 71. Bukari, 87. Roguljič
Viac k témam: Fortuna ligaZdroj: Webnoviny.sk – Nová metla dobre metie, Hrnčárov Trenčín zvíťazil rozdielom triedy nad Žilinou © SITA Všetky práva vyhradené.
