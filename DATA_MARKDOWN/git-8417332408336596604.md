
# Iran markerer 40 år siden stormingen av USAs ambassade

Published at: **2019-11-04T12:46:52+00:00**

Author: **(NTB) NTB-DPA**

Original: [adressa.no](https://www.adressa.no/nyheter/utenriks/2019/11/04/Iran-markerer-40-%C3%A5r-siden-stormingen-av-USAs-ambassade-20316985.ece)

Tusenvis av demonstranter deltok i statlig organiserte arrangementer i Iran mandag for å markere at det er 40 år siden stormingen av USAs ambassade i Teheran.
Flere tusener elever og studenter deltok i markeringen i hovedstaden Teheran, utenfor bygningen der USAs ambassade tidligere holdt til.
Lignende demonstrasjoner ble holdt andre steder i landet.
På de statlig organiserte arrangementene viste demonstranter fram bannere med velkjente tekster som «ned med USA» og fordømmelse av «den store Satan» – som er USAs kallenavn i iransk propaganda.
4. november 1979 stormet flere hundre iranske studenter den amerikanske ambassaden i Teheran for å protestere mot beslutningen som gjorde det mulig for den iranske sjahen, Mohammad Reza Pahlavi, å dra til USA for å få medisinsk behandling. Studentene tok amerikanske ambassadeansatte som gisler og satte som krav at USA måtte returnere sjahen til Iran. Sjahen var kreftsyk og døde i USA. De amerikanske gislene i USAs ambassade ble satt fri etter 444 dager.
Krisen fant sted like etter den iranske revolusjonen i 1979. Forholdet mellom USA og Iran har siden den gang vært svært dårlig, og er nå igjen svært anstrengt.
(©NTB)
