
# Ženu, ktorá bývala v byte so 140 hadmi, našli mŕtvu. Okolo krku mala obtočeného dvojmetrového pytóna, ktorý ju uškrtil

Published at: **2019-11-03T15:39:00+00:00**

Author: **Timea Krauszová**

Original: [REFRESHER](https://refresher.sk/76164-Zenu-ktora-byvala-v-byte-so-140-hadmi-nasli-mtvu-Okolo-krku-mala-obtoceneho-dvojmetroveho-pytona-ktory-ju-uskrtil)


        Aby toho nebolo málo, byt aj niektoré hady patrili miestnemu šerifovi.
      
V byte v americkom štáte Indiana, ktorý vlastní miestny šerif, no obývala ho zosnulá Laura Hurst, žilo približne 140 hadov. Šerif býva vo vedľajšom byte, popri svojej klasickej práci je vášnivým milovníkom hadov, stará sa o nich a neskôr ich predáva.
Niekoľko si kúpila aj tridsaťšesťročná  Laura. Osudovým sa jej stal dvojmetrový pytón mriežkovaný, ktorý ju zaškrtil. Píše BGR.
Podľa BGR nie je zrejmé, kto Lauru našiel ako prvý. Odmotal však dvojmetrového hada z jej krku. Až neskoršia biopsia potvrdila, že zomrela následkom škrtenia. Šerif, ktorý byt vlastní, podľa informácií Journal & Courier s políciou spolupracuje, no pre médiá sa vyjadrovať veľmi nechce. O tom, že obľubuje hady, sa v mestečku vedelo, dokonca jedného ukazoval aj počas akcie v miestnej škole.
Pre J&C sa však vyjadril Laurin právnik, ktorý ju v minulosti zastupoval pri rozvode. Tvrdí, že hady milovala a kvôli nim sa skomplikovalo aj dohadovanie sa o rozdelení majetku medzi bývalými manželmi. 
Pytón je silné a veľké zviera. Laurin prípad nie je prvý, pri ktorom had zaútočil na svojho majiteľa. Podrobnosti o tom, prečo sa tak stalo, sa už pravdepodobne nedozvieme.
