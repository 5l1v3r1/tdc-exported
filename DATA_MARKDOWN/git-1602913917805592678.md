
# Johan Meyer, Fondului Proprietatea, replică la declaraţiile ministrului Niculae Bădălău: Suntem preocupaţi de fiecare dată când un reprezentant al Statului încalcă Legea guvernanţei corporative

Published at: **2019-11-01T14:48:50+00:00**

Author: **Ştefan Stan**

Original: [Ziarul Financiar](https://www.zf.ro/burse-fonduri-mutuale/johan-meyer-fondului-proprietatea-replica-la-declaratiile-ministrului-niculae-badalau-suntem-preocupati-de-fiecare-data-cand-un-reprezentant-al-statului-incalca-legea-guvernantei-corporative-18528753)

Johan Meyer, CEO al Franklin Templeton Investments şi Portfolio Manager al Fondului Proprietatea, susţine că este de fiecare dată preocupat când un reprezentant al Statului încalcă Legea guvernanţei corporative, nerespectând principiile legale care sunt în vigoare pentru a garanta independenţa companiilor de stat faţă de imixtiunea politică. 
Ministrul demis al Economiei, Niculae Bădălău, a solicitat, marţi, convocarea unei şedinţe extraordinare a Consiliului de Administraţie la Salrom pentru rezolvarea protestelor începute de minerii care au reclamat că nu şi-au primit voucherele de vacanţă. Fondul Proprietatea transmite într-un comunicat de presă dezacordul cu declaraţiile ministrului Economiei, Niculae Bădălău, cu privire la grevele angajaţiilor Salrom. Fondul Proprietatea deţine 49% din acţiunile Salrom. 
”Fondul proprietatea îşi exprimă dezamăgirea extremă faţă de declaraţiile recente ale ministrului Economiei, Niculae Bădălau, cu privire la grevele actuale ale angajaţilor organizate la mai multe unităţi ale Companiei Naţionale de Sare (Salrom), legate de decizia consiliului de administraţie al companiei de a nu acorda vouchere de vacanţă în anul 2019. Declaraţiile arată o perspectivă eronată asupra situaţiei şi au potenţialul de a creşte tensiunea actuală dintre companie şi angajaţi, în special având în vedere că încalcă legislaţia în vigoare privind guvernanţa corporativă a întreprinderilor publice”, transmite FP.
B2: 640x160_adtext (2016) - thinkdigital_ro.zf.ro.HiTech.640x160_adtext
FP menţionează că Ordonanţa 109/2011 privind guvernanţa corporativă a întreprinderilor publice, interzice Ministerului Economiei să intervină în administrarea şi conducerea întreprinderilor publice.
”Ministrul Economiei nu are dreptul să solicite convocarea „urgentă” a Consiliului de Administraţie al Salrom pentru a adopta măsuri pe care domnia sa le aprobă, întrucât aceasta nu constituie altceva decât interferenţa statului în afacerile companiei şi reprezintă o încălcare clară a independenţei consiliului de administraţie al Salrom”, transmite Fondul Proprietatea.
„În primul rând, nu trebuie să uităm că întreprinderile de Stat sunt deţinute de către toţi românii, astfel încât aceştia au dreptul să aibă acces la informaţii corecte şi veridice cu privire la chestiuni legate de aceste entităţi. Suntem profund dezamăgiţi de orice declaraţie publică care induce în eroare publicul şi denaturează realitatea, întrucât poate avea consecinţe imprevizibile, care pot fi greu de controlat. În al doilea rând, suntem preocupaţi de fiecare dată când un reprezentant al Statului încalcă Legea guvernanţei corporative, nerespectând principiile legale care sunt în vigoare pentru a garanta independenţa companiilor de stat faţă de imixtiunea politică. Vom continua să prezentăm orice abatere de la regulile de guvernanţă corporativă şi pledăm pentru punerea lor în aplicare corespunzătoare, atât de către întreprinderile de stat, cât şi de reprezentanţii statului, fiind siguri că singura cale de urmat este abordarea deschisă a acestor încălcări”, a declaratJohan Meyer, CEO al Franklin Templeton Investments şi Portfolio Manager al Fondului Proprietatea, drept răspuns la declaraţiile ministrului Economiei.
