
# - Ikke sett et eneste fnugg av bevis

Published at: **2019-11-06T18:36:35+00:00**

Author: **Trym Mogen**

Original: [Dagbladet.no](https://www.dagbladet.no/nyheter/ikke-sett-et-eneste-fnugg-av-bevis/71787897)

282 dager etter at han sist sto i Oslo tinghus og opplevde et av sine livs nederlag, var Eirik Jensen (62) onsdag tilbake på tiltalebenken.
For tredje gang fikk han høre de alvorlige anklagene om at han har bidratt til å smugle 13,9 tonn av Gjermund Cappelens (53) narkotika og mottatt millioner av kroner av hasjbaronen for det.
Jensen fikk en knusende dom på 21 år i tingretten. Onsdagens innledningsforedrag fra Spesialenheten viser at bevisbildet er så godt som det samme som da han først møtte i tingretten i januar 2017.

        Den tidligere polititoppen nektet straffskyld for tredje gang da tiltalen mot ham ble lest opp.
      
Jensen satt i en rosa skjorte mellom sine forsvarere gjennom rettsdagen. Han tittet stort sett ned i tiltalebenken og gjespet flere ganger under innledningsforedraget til Spesialenheten-aktor Guro Glærum Kleppe og førstestatsadvokat Lars Erik Alfheim.
Torsdag skal hans forsvarere komme med sine kommentarer til innledningsforedraget før den tidligere narkospaneren begynner sin forklaring.

        - Blir Jensens forklaring annerledes enn sist?
      
- Nei, sannheten endrer seg ikke fra gang til gang, selv om innholdet kanskje blir noe forskjellig, sier hans forsvarer John Christian Elden til Dagbladet.

        - Hvordan synes han det er å gjenoppleve dette for tredje gang?
      

        - Han opplever nok en gang å ikke få en eneste konkret indikasjon på hva han skal ha bidratt med. Han har heller ikke sett et eneste fnugg av bevis på hvordan de mener han skal ha fått de ti tolv millionene som Cappelen har forklart om, sier Elden.
      

        - Hvordan ser dere på å holde på med dette til mars?
      
- Det hadde vært veldig behagelig å slippe det, men for all del, vi skal stå løpet.
Da retten ble hevet onsdag ettermiddag, forsvant Jensen raskt ut av rettssalen. Han ville ikke svare på spørsmål fra Dagbladet på vei ut av lokalene og reiste med samboer Ragna Lise Vikre (59) hjem til Hønefoss.
Vi fikk imidlertid en prat med ham på vei inn i rettssalen onsdag morgen.
- Dette er ikke stedet jeg ønsker å tilbringe all min tid, sa Eirik Jensen til Dagbladet på vei inn til Oslo tinghus.
Han forteller at tida siden 28. januar har vært slitsom og demotiverende.

        - Vi mente vi hadde gode poenger, men det holdt ikke. Da må man mobilisere på nytt og det har vi gjort, sier Jensen.
      

        Tirsdag hadde Se og Hør en reportasje med samboerparet fra ferie i Puerto Banus. Der uttalte Jensen at det kunne bli hans siste ferie i frihet.
      

        - Er det en tankegang du har hatt i tida fram mot rettssaken?
      
- Det er klart at den tanken ulmer i bakhodet. Motivasjonen for at det ikke skal skje, er jo det viktigste. Da må man brette opp ermene og jobbe, sier han.
Spesialenheten-aktor Guro Glærum Kleppe sier til Dagbladet at påtalemyndigheten ikke har planlagt noen ny bevisførsel i denne runden.

        - Jensen anførte på vei inn her at han hadde noen nye kort på hånda. Hva tenker dere om det?
      

        - Prosessen er sånn at partene varsler hverandre om nye bevis. Det er ikke noe man kommer med over bordet i retten. Derfor forholder jeg meg til forsvarer underveis, sier Kleppe.
      
Begge aktorene pekte på at de to fagdommerne og de fem meddommerne fram til 27. mars neste år vil bli presentert med en stor mengde bevis som innebærer enorme mengder kommunikasjonshendelser og over hundre vitner.

        - Dere må ikke gjøre dere opp en mening før dere har fått presentert alle bevisene. Bevisene må sees under ett.
      
Hun og Alfheim peker på at Cappelen allerede er dømt for korrupsjon ved å ha gitt penger og for å ha innført over 16 tonn hasj til Norge.
- Spørsmålet dere skal være opptatt av er om Jensen har medvirket til narkovirksomheten og om han har mottatt penger eller andre fordeler av Cappelen, sier hun.
