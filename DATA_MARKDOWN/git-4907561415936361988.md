
# İlaca karşı direnç varsa

Published at: **2019-11-02T05:01:29+00:00**

Author: **Opr. Dr. Hande Akbaş**

Original: [Posta](https://www.posta.com.tr/yazarlar/opr-dr-hande-akbas/ilaca-karsi-direnc-varsa-2216389)


        Vajinal enfeksiyon şikayetiyle doktora başvuran kadına doğru ilacın verilmesi çok önemli. Bunun için yapılması gereken kültür sonucu beklemek. Çünkü vücutta ilaca karşı direnç varsa akıntıdan kurtulamadığınız gibi daha da fazlalaştığını fark edersiniz.
      

        Biyopsi yapıldı
      
Adet düzensizliği için temmuzda rahim içinden biyopsi yapıldı. Sonuçlar temiz. Eylül boyunca kanama devam etti, kanama az. Ara ara geliyor. Ne yapmamı önerirsiniz?

        CEVAP
      
Sevgili okuyucum, biyopsi aldırdıysanız ve temiz olduğu söylendiyse artık ilaçla ya da hormon içeren başka tedavi yöntemleriyle ara kanamalar kontrol altına alınabilir.
Doğru ilaç ya da yöntemin başlanması için kadın hastalıkları ve doğum uzmanına başvurun. Böylece sizi rahatsız eden bu ara kanamalardan tamamıyla kurtulma şansınız olacaktır, endişelenmeyin.

        Fayda etmiyor
      
2 yıllık evliyim, akıntı problemim var. Akıntı koyu kahverengi. Doktora gittim, ilaçlar fayda etmedi. Bu akıntı anne olmaya engel olur mu?

        CEVAP
      
Sevgili okuyucum, vajinal enfeksiyonlara körlemesine tedavi vermek yerine kültür alınmalı. Üreme varsa hangi antibiyotiklere karşı duyarlılık olduğu saptanmalı ve tedavi verilmeli. Size verilen ilaca karşı direnç varsa akıntınızda değişiklik olmaz hatta artar.
Etkin tedavi için kültür şarttır. Bir de uzun süreli kronikleşmiş enfeksiyonlarda ilaç tedavisini uzun tutmak iyi olur. Akıntınıza neden olan mikrop, rahim ve tüplerinize ilerlemediği sürece çocuğunuz olur. Ama devamlı akıntınızın olması konforsuz bir durum, gecikmeden tedavi olmanızı öneririm.

        Yumurta çatlamıyor
      
30 yaşındayım, 2 yıllık evliyim. Bebek olması için tedavi görüyorum ama hamile kalamıyorum. Yumurtalarım çatlamıyormuş. Ne yapmalıyım?

        CEVAP
      
Sevgili okuyucum, tedavi görmenize rağmen yumurtalarınızın çatlamaması söz konusu değildir. Çocuk sahibi olamamanızın sebebi bu bile olsa tedaviyle o yumurtalar çok rahat çatlatılır. 2 yıldır istediğiniz halde çocuk sahibi olamadıysanız lütfen artık üreme tıbbı alanında deneyimli bir kadın hastalıkları ve doğum uzmanına başvurun.

        İkiz olacakmış
      
Tüp bebek yaptırdım. Tek embriyo transfer edilmesine rağmen doktorum aynı kesede 2 bebek gördüğünü yani tek yumurta ikizleri olacağını söyledi. Bu duruma rastlıyor musunuz?

        CEVAP
      
Sevgili okuyucum, bazen tek embriyo transferi yapmış olsak bile o embriyo transfer sırasında ya da sonrasında ikiye bölünerek iki embriyonun gelişimine sebep olabiliyor.
Aynı embriyodan kaynaklandıkları için de tıpa tıp benzer yani tek yumurta ikizi oluyorlar. Nadiren aynı kese içinde tek plasentadan beslenmeleri sebebiyle ikizden ikize transfuzyon denilen bebeklerden birbirlerine kan akım geçişi olması nedeniyle gebeliğiniz boyunca sıkı takip edilmeniz dışında diğer ikiz gebeliklerden farkı olmayacaktır.
