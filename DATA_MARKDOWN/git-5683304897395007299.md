
# പുരുഷനും ഇനി വിവാഹപ്രായം 18? പുതിയ ഭേദഗതി വരുന്നു

Published at: **2019-11-01T06:19:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/india/2019/11/01/marriage-age-for-men-to-be-18.html)

ന്യൂഡൽഹി ∙ പുരുഷന്റെ വിവാഹപ്രായം സ്ത്രീകളുടേതു പോലെ 18 ആക്കാൻ കേന്ദ്രസർക്കാർ ആലോചിക്കുന്നു. ഇതിനായി ശൈശവ വിവാഹ നിരോധന നിയമത്തിൽ ഭേദഗതി വരുത്തും. നിലവിലെ നിയമപ്രകാരം പുരുഷന് 21 ആണ് വിവാഹപ്രായം.
ശൈശവ വിവാഹങ്ങൾക്ക് ഒത്താശ ചെയ്യുകയും കാർമികത്വം വഹിക്കുകയും ചെയ്യുന്നവർക്കുള്ള ശിക്ഷ കഠിനമാക്കും. 2 വർഷം തടവും ഒരു ലക്ഷം രൂപ പിഴയും എന്നത് 7 വർഷം തടവും 7 ലക്ഷം രൂപ പിഴയുമാക്കും.
ശൈശവ വിവാഹങ്ങൾ നിയമ വിരുദ്ധമാണെങ്കിലും ഇരു കക്ഷികൾക്കും വിവാഹ പ്രായമെത്തുമ്പോൾ വിവാഹം നിയമവിധേയമാക്കാനുള്ള വ്യവസ്ഥ എടുത്തു കളഞ്ഞേക്കും. ഇതു സംബന്ധിച്ച മൂന്നാം വകുപ്പിൽ മാറ്റം വരുത്താൻ മന്ത്രാലയങ്ങളുടെ യോഗം തീരുമാനിച്ചതായാണു വിവരം. 
