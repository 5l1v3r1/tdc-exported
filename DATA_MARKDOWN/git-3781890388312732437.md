
# 'แม่'ขอเอาผิดรุ่นพี่รับน้องโหด พา'เฟรชชี่'ลาออกแม่โจ้

Published at: **2019-11-03T10:10:00+00:00**

Author: ****

Original: [เดลินิวส์](https://www.dailynews.co.th/regional/739820)


        "แม่"สุดทนพฤติกรรม "รุ่นพี่" หลังแหกคอกจัดกิจกรรมรับน้องโหด ลั่นขอแจ้งความเอาผิดเหตุทารุณเกินกว่าเหตุ พร้อมให้ลูกชายลาออกจาก "ม.แม่โจ้"
      
จากกรณีโลกออนไลน์เกิดกระแสวิจารณ์อย่างหนัก ภายหลังจากที่แฟนเพจเฟซบุ๊ก @รับน้องสร้างสรรค์ระดับโคตรมหากาฬ ได้เผยแพร่แชทข้อความไลน์จากผู้ปกครอง ที่มีหลานชายศึกษาอยู่มหาวิทยาลัยชื่อดังแห่งหนึ่ง ใน จ.เชียงใหม่ พร้อมภาพรอยแผลขนาดใหญ่ที่ปรากฎบริเวณแผ่นหลัง อีกทั้งยังระบุอีกว่า เฟรชชี่บางรายนั้นถูกรุ่นพี่รับน้องจนขาหัก โดยภายหลังจากที่เรื่องราวดังกล่าวผยแพร่ออกไป ต่างเกิดกระแสวิจารณ์ถึงเรื่องราวที่เกิดขึ้นอย่างร้อนแรงไปทั่วทั้งสังคมออนไลน์ ตามที่ได้นำเสนอไปแล้วนั้นเกี่ยวกับเรื่องดังกล่าว ล่าสุดเมื่อวันที่ 3 พ.ย. ผู้สื่อข่าว "เดลินิวส์" ได้รับการเปิดเผยจาก ผู้ปกครอง "น้องโฟล์ค" หนึ่งในนักศึกษาที่ระบุว่าถูกรับน้องในลักษณะดังกล่าว เผยว่า ลูกชายของตนได้เรียนที่ สาขาประมงทรัพยากรทางน้ำ และได้เข้าร่วมกิจกรรมรับน้อง ที่เรียกว่า 7 วันอันตราย ซึ่งจัดขึ้นหลังจากมหาวิทยาลัยได้มีการเปิดเทอม และหลังจากนั้นทางรุ่นพี่ก็ยังมีการจัดกิจกรรมรับน้องอย่างต่อเนื่องทุกสัปดาห์ โดยกิจกรรมที่ทำนั้นมีความรุนแรง ทารุณรุ่นน้อง จนลูกชายของตนทนไม่ไหว จึงได้เอามาแอบเล่าให้กับทางผู้ปกครองฟัง และเมื่อตนเห็นภาพก็ถึงกับตกใจว่าทำไมที่มหาวิทยาลัยดังกล่าวจึงมีการจัดกิจกรรมรับน้องที่รุนแรงเช่นนี้
"หลังจากนั้นจึงได้ตัดสินใจนำหลักฐานเข้าแจ้งความกับเจ้าหน้าที่ตำรวจในพื้น ซึ่งหลังจากนี้ก็ตัดสินใจให้ลูกชายยื่นใบลาออกกับทางมหาวิทยาลัย เพราะกลัวว่าหากปล่อยให้เป็นแบบนี้ก็จะมีผลกระทบกับลูกเกิดขึ้น แม้ว่ากิจกรรมดังกล่าวจะถือเป็นธรรมเนียมที่รุ่นพี่ถือปฎิบัติกันมาต่อเนื่องก็ตาม แต่เราก็เห็นว่ามันเป็นการกระทำที่รุนแรงและทารุณมากเกินไป" ผู้ปกครอง น้องโฟล์ค กล่าวอย่างไรก็ตาม อยากเรียกร้องให้ทางมหาวิทยาลัยมีการตรวจสอบและดำเนินการแก้ไขปัญหาที่เกิดขึ้น แม้ว่าทางมหาวิทยาลัยจะมีการติดป้ายว่าไม่ส่งเสริมให้มีการรับน้องรุนแรงหรือไม่สร้างสรรค์แล้วก็ตาม แต่ก็มีรุ่นพี่บางกลุ่มยังละเมิดกฎและแอบเอารุ่นน้องไปทำกิจกรรมในที่ลับตาคน ซึ่งเป็นข้อมูลที่ตนได้ทราบจากลูกชายมาทั้งหมด...ข่าวที่เกี่ยวข้อง..-แฉรุ่นพี่ม.ดังเชียงใหม่รับน้องโหด ไม้หน้าสามฟาดขาหัก-'ม.แม่โจ้'โร่แจงเหตุรับน้องโหด เร่งตามตัวรุ่นพี่รับผิด!
