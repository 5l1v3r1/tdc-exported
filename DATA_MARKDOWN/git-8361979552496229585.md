
# І мови бути не може. У МАУ прокоментували слова міністра про банкрутство авіакомпанії

Published at: **2019-11-05T12:41:00+00:00**

Author: ****

Original: [НВ](https://nv.ua/ukr/biz/markets/mau-aviakompaniya-zaperechuye-mozhlive-bankrutstvo-novini-ukrajini-50051707.html)

Авіакомпанія Міжнародні авіалінії України заявляє, що здійснює ряд заходів з метою уникнення збитків і жодної мови про банкрутство авіакомпанії не може бути. Про це, як передає Укрінформ, повідомила прес-секретар компанії Євгенія Сацька, коментуючи заяву міністра інфраструктури Владислава Криклія про можливе банкрутство авіакомпанії, якщо не будуть погашені борги перед державою.
«Українські перевізники несуть ряд додаткових витрат у порівнянні з іноземними конкурентами: акциз на паливо, мита на ввезення авіатехніки і запасних частин, необхідність облітати повітряний простір Сходу України, АРК і РФ. Для мінімізації негативного впливу цих факторів на діяльність і фінансовий стан, авіакомпанії МАУ доводиться діяти в рамках своїх повноважень: переглядати фінансову політику і зменшувати витрати, оптимізувати в бік звуження маршрутну мережу, закривати деякі напрями польотів. Мета цих дій — оздоровити авіакомпанію. Тому про банкрутство авіакомпанії тут мова не йде і йти не може», — зазначила вона.
Читайте також:&nbspРада розгляне скасування ПДВ на внутрішніх авіарейсах — міністр інфраструктури Читайте також:&nbspІгри з державою: чи подешевшають авіаквитки при компенсації за обліт території Росії
Сацька додала, що цитування міністра інфраструктури в ЗМІ про можливе банкрутство авіакомпанії «виглядає як слова, вирвані з контексту».
«Питання заборгованості є предметом переговорів між двома суб'єктами господарювання, і це нормальний бізнес-процес», — зазначила вона.
Сацька зазначила, що МАУ знаходиться на етапі змін, головною метою яких є повернення компанії до зони беззбитковості, подальшого збалансованого розвитку і прибутковості бізнесу.
«Для реалізації цього завдання авіакомпанія змушена скоротити частотність виконання частини своїх рейсів, а деякі з них — з негативною рентабельністю — повністю скасувати. Це економічно виважений крок для стабілізації бізнесу, який дозволить МАУ переглянути та оптимізувати мережу маршрутів і розклад рейсів з урахуванням економічних чинників: розміру флоту, витрат на обслуговування польотів, тощо», — додала вона.
У жовтні в МАУ заявили про значне скорочення програми польотів і закриття частини маршрутів з 16 листопада. У компанії планують сконцентруватися на прибуткових напрямках, щоб змінити свою фінансову модель.
18 вересня в авіакомпанії змінився президент. Компанію очолив Євген Дихне, який був першим заступником гендиректора аеропорту Бориспіль. Глава наглядової ради МАУ, співвласник компанії Арон Майберг заявив на прес-конференції, що його завдання — повернути компанію до зони прибутковості в 2020 році.

        Авіакомпанія МАУ заснована в 1992 році. Її контролює кіпрська Онтобет Промоушінз Лімітед, бенеціфіари якої не розголошуються. Олігарх Ігор Коломойський заявляв, що йому належить 25% акцій авіакомпанії. МАУ виконує понад 1100 регулярних рейсів в тиждень. Базовим аеропортом є міжнародний аеропорт Бориспіль. У 2018 році МАУ збільшила чистий збиток майже в дев’ять разів — до 2,696 млрд грн.
      
