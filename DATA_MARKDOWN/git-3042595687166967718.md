
# Arvingenes milliarder har «forduftet»

Published at: **2019-11-05T06:25:19+00:00**

Author: **Linn-Christin Marthinussen**

Original: [Dagbladet.no](https://www.dagbladet.no/kjendis/arvingenes-milliarder-har-forduftet/71779891)

Ferd-arvingene Katharina (24) og Alexandra Andresen (23) troner nok en gang øverst på formuetoppen blant landets rikeste unge. Det viser tall fra skattelistene for 2018, som ble offentliggjort tirsdag morgen.

        Som døtre av industri- og finansmannen Johan H. Andresen (58) satt søstrene på en formue på svimlende 13,6 milliarder norske kroner sammenlagt 
        i 2017
        .
      
Tall fra 2018 viser derimot at formuen har krympet med hele 11,6 milliarder kroner.
Overfor DN har Ferd opplyst om bakgrunnen for skrekkfallet. Søstrene har nemlig eid aksjene sine i selskapet privat fram til nå. På tampen av 2018 bestemte de seg derimot for å opprette egne aksjeselskap for sine andeler.
- Dette gir dem et bedre grunnlag til å være gode og langsiktige eiere i Ferd, og det er en langsiktig eierform som de fleste investorer velger, sa administrerende direktør i Ferd, Morten Borge til avisa.
Dette gir klare fordeler, særlig i form av beskatning. I 2017 betalte søstrene til sammen 116 millioner kroner i skatt. Til sammenlikning serverte de statskassen 18 millioner i fjor.
Likningstallene for 2018 konstaterer at Alexandra og Katharina sitter på en formue på rett over én milliard kroner hver. Ferd har imidlertid opplyst at formuen i realiteten er like høy som i 2017, men at dette først vil vise seg på neste års likningstall.

        Ferd-arvingene har grunnet sin økonomiske status fått mye medieoppmerksomhet i både inn- og utland. Selv har søstrene valgt å være åpne om sin enorme formue - og ikke minst hvor den kommer fra.
      
«Skal jeg være ærlig; Jeg har ikke gjort en dritt. Alt er arvet. All «kred» går til faren min og de hardtarbeidende menneskene i Ferd», skrev Alexandra Andresen på Instagram i 2018.
Sistnevnte har i voksen alder satset på hestesport, og håper ifølge VG å være med i dressur under Tokyo-OL om to år. Katharina har på sin side bygget CV og kunne nylig avsløre hun flytter ut av landet for å studere.
I likhet med Ferd-arvingene har Gustav Magnar Witzøe (26) dominert skattelistene i en årrekke. Nå viser også han til et formuefall i fjor.

        I 2017 var 
        Salmar-arvingen god for 1,1 milliarder kroner. Tall fra 2018 viser imidlertid at formuen krympet til 1,0 milliarder kroner. Han står videre oppført med en inntekt på 150 millioner kroner.
      
Skattemyndighetenes beregninger står dermed i sterk kontrast til Forbes' kalkuleringer tidligere i år.

        Det var i 2011 at trønderen fikk overført nær samtlige aksjer fra farens familieselskapet Kverva. Først da Witzøe ble myndig, havnet han på topplista over Norges yngste milliardærer - hvor han har ligget stabilt siden.
      
I fjor skrev derimot DN at Salmar-arvingen hadde fått formuen sin barbert med ti milliarder kroner, noe som skyldtes en endring i selskapsstrukturen. Dette har, i likhet med Andresen-søstrene, bidratt til millionbesparelser i skatt.
Da 26-åringens formue gjorde seg synlig i offentlige lister, var det knapt noen som visste hvem han var. I seinere tid har Witzøe blitt en langt mer framtredende figur i norsk offentlighet.
- Jeg ønsker a bli husket. Det vil jo alle. Jeg prøver a gjøre litt forskjellige ting, og ønsker at folk skal forbinde meg med det jeg selv har gjort, med den jeg er som person. Ikke pengene, sa Witzøe blant annet til Dagbladet Magasinet i fjor.
Selv satser han som modell i New York, og har stilt opp i flere intervjuer der han har fortalt om både karriere og privatliv.
Et firkløver som har gjort et kjempebyks på skattelistene, er Mathias (20), Henrik (23), Alexander (23) og Julie Varner (26). Varner-familien har med byggingen av sitt klesimperium toppet formuelistene i en rekke år. Den unge delen av slekta sitter med en formue på like under én milliard hver.

        Se fullstendig liste under:
      
