
# Казахстан забирає з оренди РФ 11 тисяч гектарів космодрому Байконур

Published at: **2019-11-06T15:50:00+00:00**

Author: ****

Original: [ZIK.UA](https://zik.ua/news/2019/11/06/kazahstan_zabyraie_z_orendy_rf_11_tysyach_gektariv_kosmodromu_baykonur_1685103)


        Мажиліс (нижня палата) парламенту Казахстану схвалив рішення про виведення з російської оренди 11,6 тис. га землі в Байконурі.
      
Про це повідомляється на сайті Мажилісу.
"На пленарному засіданні «добро» Мажилісу отримали ратифікаційні поправки до казахстансько-російського Договору оренди комплексу «Байконур». Передбачається повернення земельних ділянок площею 11,6 тисячі гектарів, які виводяться з оренди Російської Федерації. Земельні ділянки, що повертаються, будуть перерозподілені для будівництва об'єктів, які мають республіканське значення", - йдеться у повідомленні.
Всього з оренди виводяться чотири земельні ділянки. На них буде побудована ділянка автомобільної дороги "Західна Європа - Західний Китай", залізниці Алмати - Москва, ділянка газопроводу "Бейнеу - Шимкент"). Також земля буде задіяна в розвитку селища Торетам Кармакшинського району Кизилординської області.
Росія орендує комплекс "Байконур", до якого входять місто Байконур і космодром. У місті живе більше ніж 76 тис. 500 осіб, 60% з яких - громадяни Казахстану, близько 37% - громадяни Росії. Глава адміністрації Байконура призначається указами президентів двох країн. У місті діють російські органи влади, в тому числі міська адміністрація, муніципальні підприємства та установи і силові структури.
Казахстан у Байконурі має спеціального представника президента і представництва своїх силових структур, через які проводиться координація і взаємодія між російськими і казахстанськими державними органами і міністерствами.
Як повідомляли, в Україні планують побудувати космодром.
 
