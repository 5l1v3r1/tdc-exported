
# Loš dan za srpsku odbojku: Vojvodina na rubu eliminacije, u Novom Sadu potrebno čudo

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/ostali-sportovi/vesti/los-dan-za-srpsku-odbojku-vojvodina-na-rubu-eliminacije-u-novom-sadu-potrebno-cudo/341800)


        Nije tajna da je srpska klupska odbojka godinama u potpunom rasulu. Šest od sedam klubova koji su izborili plasman u Evropu moralo je da se povuče i pre nego što je bilo kakva borba počela zbog nedostatka novčanih sredstava. Da stvar bude još gora, na rubu eliminacije se sada nalazi i jedini predstavnik koji je započeo kvalifikacije za Ligu šampiona. Vojvodina je danas potpuno razbijena u susednoj Rumuniji od Arkade iz Galacija i bilo bi neophodno čudo u revanšu kako bi prošla dalje - 3:0 (25:23, 25:17, 25:21).
      
Međutim, nije se na početku meča činilo da će Vojvodina tako lako biti poražena u Rumuniji. Novosađani su sasvim dobro parirali Arkadi, konstantno rezultatski bili u igri, ali su ih koštale dve velike greške na samom kraju seta. Na prvu, a i jedinu set loptu protivnika, odbojkaši gostujuće ekipe su smečovali pravo u vrh mreže na trojni blok. Na taj način, gotovo da su poklonili set Arkadi - 25:23.
Nakon toga, usledio je logičan pad u igri Novosađana. Već na startu Arkada je ušla u seriju poena, a Lale nisu sa servisa dugo uspevale da skinu Nilsa Klapvajka. Gotovo da nije bilo odigrano ni 15 poena, već je bilo jasno ko će uzeti drugi set. Do kraja, domaći su samo rutinski sve priveli kraju - 25:17.
Ni treći set nije doneo neku veću promenu na terenu. Vojvodina je pokušavala da se izbori sa, objektivno gledano, kvalitetnijim rivalom, ali je uvek naletala na neprobojan zid. Doduše, ponovo su Lale rezultatski bile prilično blizu Arkade iz Galacija, ali su poklekle na samom kraju - 25:21.
Tako će u Novom Sadu za sedam dana biti neophodno čudo kako bi Vojvodina ostala u konkurenciji za plasman u Ligu šampiona. Ukoliko do toga ne dođe, Lale će takmičenje nastaviti u CEV Kupu, takmičenju nešto slabijeg kvaliteta.

        Foto: 
        MN Press
      
