
# Kopnął piłkę w trybuny, chciał zejść z boiska. Balotelli miał dość rasistowskich okrzyków

Published at: **2019-11-03T19:16:00+00:00**

Author: ****

Original: [TVN24](https://eurosport.tvn24.pl/pilka-nozna,105/mario-balotelli-ofiara-ataku-rasistowskiego-w-meczu-hellas-verona-brescia,982624.html)


        
          Mecze ligi włoskiej można oglądać w kanałach ELEVEN SPORTS w Player.pl
        
      
Była 53. minuta niedzielnego meczu Hellas Verona - Brescia Calcio, w 11. kolejce Serie A. Balotelli znalazł się w narożniku boiska i starał się chronić piłkę przed dwoma przeciwnikami. Nagle Włoch zrobił coś niespodziewanego. Zatrzymał się, wziął piłkę w ręce i wściekły kopnął ją w kierunku trybuny kibiców gospodarzy.
 
 
Czarnoskóry piłkarz był niesamowicie wzburzony, bo - jak twierdził - fani z Werony obrazili go na tle rasowym. Po czymś takim Balotelli nie miał już ochoty kontynuować spotkania. Wymownym gestem pokazał sędziemu, że ma tego dość i kończy grę, po czym zaczął schodzić z boiska do szatni.
Zrobiło się olbrzymie zamieszanie. Mecz został przerwany na kilka minut. Najpierw zawodnicy Brescii próbowali powstrzymać swojego kolegę. Później robili to także piłkarze gospodarzy i sędzia. Wszyscy starali się pocieszać Balotellego. Niektórzy poklepywali go po plecach, inni nawet przytulali.
Sędzia Maurizio Mariani zarządził, aby z głośników miejscowi kibice usłyszeli, jakie kary grożą za rasistowskie okrzyki.
W końcu 36-krotny reprezentant Italii dał się przekonać i pozostał na boisku. Warto było. Balotelli odpowiedział w najlepszy możliwy sposób, strzelając pięknego gola z dystansu. Zrobił to, będąc na wprost trybun, z których miał usłyszeć rasistowskie okrzyki.
Ostatecznie jego zespół przegrał 1:2. Od 16. minuty w drużynie Verony występował Paweł Dawidowicz, a od 73. Mariusz Stępiński.Rasistowskie incydenty od lat są olbrzymim problemem na włoskich stadionach. Za zachowanie pseudokibiców karane są kolejne kluby, ale problem stale powraca.
 
Autor: dasz/twis / Źródło: eurosport.pl
