
# Marcel Boloş, noul ministru: Prioritatea este evitarea dezangajării de fonduri UE

Published at: **2019-11-07T22:04:00+00:00**

Author: **Răzvan Botea**

Original: [Ziarul Financiar](https://www.zf.ro/eveniment/marcel-bolos-noul-ministru-prioritatea-este-evitarea-dezangajarii-de-fonduri-ue-18553537)

Marcel Ioan Boloş, noul ministru al fondurilor europene: Tre­buie introdusă eficienţa la locul de muncă, altfel nu vom reuşi ca an­gajamentul celor din sectorul public să fie comparabil cu al celor din sectorul privat. Însă prioritatea imediată este evitatea dezan­ga­jării de fonduri UE (retragerea lor din cauză că nu au fost cheltuite).
Marcel Ioan Boloş, noul ministru al fondurilor europene, a spus în cadrul unei conferinţe că este nevoie de o reorganizare a muncii salariaţilor din Ministerul Fondurilor Europene, în contextul în care nivelul salarial în sistemul public este mai ridicat pentru cei care lucrează cu fonduri europene.
„Toată lumea ştie, mai ales la nivelul instituţiilor publice, că toţi cei care lucrează cu fonduri europene beneficiază de pachete salariale mai bune. Nu se poate ca un astfel de angajat la ora 4 să părăsească instituţia şi ziua de lucru să fie la fel ca a unui funcţionar care se simte demoralizat la locul de muncă din cauza nivelului de salarizare. Trebuie introdusă eficienţa la locul de muncă, altfel nu vom reuşi ca angajamentul celor din sectorul public să fie comparabil cu al celor din sectorul privat”, a spus noul ministru la preluarea mandatului.
Ministrul Boloş promite că una dintre principalele priorităţi ale ministerului va fi alocarea de fonduri pentru proiectele de infrastructură şi că vrea ca exerciţiul financiar 2021 să prindă România cu proiectele pregătite.
„Prioritare sunt proiectele de infrastructură în mandatul meu. Sunt primele care ajută la dezvoltarea sustenabilă pe termen lung, fie că vorbim de proiecte de infrastructură rutieră sau de infrastructură de apă, canalizare etc. (...)
Mai avem în vedere pregătirea portofoliului de proiecte de infrastructură, astfel că până în anul 2021 România să aibă deja proiectele pregătite şi să fim cu un pas înainte. Acestea sunt condiţii de normalitate şi de bun simţ.”
Cu toate acestea, Boloş spune că prioritatea stringentă din acest moment este evitarea riscului de dezangajare a sumelor oferite de Uniunea Europeană.
„Pe de altă parte, pe termen scurt, avem de evitat riscul de dezangajare. Suma la ultima raportare este de 600 mil. euro şi cea mai mare parte, 300 mil. euro,  este a programului operaţional regional.”
O altă prioritate, spune ministrul, este simplificarea procedurală: În programul de guvernare avem măsuri legate de simplificarea procesului şi de debirocratizarea instituţională. Simplificarea procedurală este aşteptată de toată lumea, să nu mai fie atât de stufoase aplicaţiile de finanţare. Trebuie să fim atenţi şi la debirocratizarea instituţională şi vom acţiona în această direcţie.
Birocraţia instituţională este o altă probleă cu care se confruntă ministerul şi de multe ori cei care vor să acceseze fonduri europene primesc informaţii contradictorii de la reprezentanţii ministerului.
„Spuneam de simplificare procedurală, dar trebuie să fim atenţi şi la debirocratizarea instituţională şi vom acţiona în această direcţie. Nu este permis că două entităţi să desfăşoare acelaşi tip de activitate în paralel şi să ajungem la acelaşi rezultat. Nu am să tolerez astfel de lucruri. Ne uităm către partea de simplificare procedurală, dar beneficiarul este pus de multe ori în dificultate pentru că nu mai ştie de cine să asculte.”
