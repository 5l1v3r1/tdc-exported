
# Генчев сподели каквa промяна иска и очакванията си за двубоя с Еспаньол

Published at: **2019-11-06T09:58:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/ligaeurope/genchev-spodeli-kakva-promqna-iska-i-ochakvaniqta-si-za-dvuboq-s-espanxol-1403389.html)

Българският шампион Лудогорец гостува в Испания на Еспаньол в мач от груповата фаза на Лига Европа. "Орлите" започнаха по прекрасен начин участието си в турнира, но в последния двубой допуснаха минимална загуба от испанците с 0:1 като домакин, с което сдадоха първото място.
Треньорът на разградчани Станислав Генчев говори преди утрешния двубой. Той очаква промяна най-вече в негативния резултат в сравнение с първия мач и се надява на победа или добър резултат. Лудогорец и Еспаньол се изправят един срещу друг утре от 22:00 часа българско време.
"Искаме да променим най-вече резултата от мача. Този път да бъдем победители. Анализирали сме мача, извлекли сме своите поуки. Надявам се това, което сме замислили като идея утре да се получи на терена и да се приберем от Испания с добър резултат. Начинът им на игра при новия треньор се запазва. Те записват лоши резултати, но по мое мнение надиграваха съперниците си и не заслужаваха да загубят" - започна Генчев.
"Вероятно ще има промени в състава им, тъй като знаете, те също играят на всеки три дена. Имат и тежък мач с Атлетико (Мадрид), най-вероятно ще направят промени, но за мен е важно, че те запазват начина и стила си на игра. Всичките им футболисти са добри, каквито и промени да направят, нас ни очаква изключително труден мач. Предупредили сме нашите футболисти, те го знаят" - сподели наставникът пред медиите преди отпътуването на тима към Испания.
Лудогорец е втори в група Н на Лига Европа с точка по-малко от предстоящия си съперник, който има 7. Трети е Ференцварош с 4, а на последното място е ЦСКА (Москва) без спечелена точка. А близо ли са "орлите" до прозвището "царят на обратите" в Първа лига - вижте в този материал на SportLive.
