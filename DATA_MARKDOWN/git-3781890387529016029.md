
# วีรศักดิ์จี้สินค้าลิขสิทธิ์ เลือกตัวแทนดี-ประวัติไม่เสื่อม

Published at: **2019-11-06T11:18:00+00:00**

Author: ****

Original: [เดลินิวส์](https://www.dailynews.co.th/economic/740338)


        พาณิชย์ถก ปอศ.-ตัวแทนลิขสิทธิ์ แก้ปัญหาตัวแทนล่อซื้องานลิขสิทธิ์ ด้านรมช.พาณิชย์ จี้ให้เจ้าของลิขสิทธิ์หาตัวแทนที่มีคุณภาพและไม่มีประวัติเสื่อม ชี้เด็กวัย 15 แค่ตักเตือนก่อนไม่ควรดำเนินคดีทันที และคนโทรสั่งทำก็ต้องมีความผิดร่วมด้วย
      
นายวีรศักดิ์ หวังศุภกิจโกศล รมช.พาณิชย์ ได้เชิญกรมทรัพย์สินทางปัญญา,  กองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (ปอศ.)  รวมถึงเจ้าของและตัวแทนลิขสิทธิ์จากกรณีล่อซื้อกระทงลายการ์ตูน เช่น  บริษัท เวอริเซ็ค จำกัด  บริษัท แอนิเมชั่น อินเตอร์เนชั่นแนล ประเทศไทย จำกัด บริษัท เบเคอร์ แอนด์ แม็คเค็นซี่ จำกัด เพื่อกำชับถึงแนวทางปฏิบัติของผู้รับมอบอำนาจและผู้รับมอบอำนาจช่วงให้ดำเนินการตามกระบวนการ  ที่ถูกต้องตามกฎหมาย เกิดความเป็นธรรม และการแก้ปัญหาการถูกล่อลวงให้กระทำความผิด นายวีรศักดิ์   กล่าวว่า ตามที่มีข่าวทางเฟซบุ๊กและสื่อต่างๆ ว่ามีเด็กหญิงวัย 15 ปี ซึ่งหารายได้เสริมโดยการทำกระทงประดิษฐ์ขาย โดนตัวแทนเจ้าของลิขสิทธิ์และเจ้าหน้าที่ตำรวจจับกุมข้อหาละเมิดลิขสิทธิ์ ที่จังหวัดนครราชสีมา พร้อมเรียกเงิน 50,000 บาท ก่อนที่จะมีการตกลงยอมความกันที่ 5,000 บาทนั้น เบื้องต้นได้ขอความร่วมมือให้เจ้าของลิขสิทธิ์สินค้าต่างๆ  ควรคัดเลือกตัวแทนที่มีคุณภาพเข้ามาร่วมทำงานเพื่อป้องกันปัญหาการกระทำที่ไม่เหมาะสมของพนักงาน โดยในส่วนของเด็กหญิงวัย 15 ปีนั้นทางตัวแทนฯควรตักเตือนก่อนไม่ใช่ดำเนินคดีทันที หากพบว่ามีการกระทำผิด  เพราะยังเป็นเด็กที่ไม่ได้มีเจตนาที่จะผลิตสินค้าที่ละเมิดลิขสิทธิ์  แต่หากมีการกระทำผิดที่ซ้ำๆก็สามารถดำเนินคดีได้ตามกฎหมาย “ผมก็เป็นโคราชซึ่งคาดว่าในอีก 1-2 วันนี้ก็จะไปเยี่ยมครอบครัวเด็กที่ถูกตัวแทนเจ้าของลิขสิทธิ์ดำเนินคดีตามกฎหมาย เพราะเห็นเด็กแล้วเป็นคนตั้งใจทำงานและพร้อมที่จะช่วยเหลือครอบครัวเด็กเต็มที่ ดังนั้นในช่วงที่ผมเป็นรัฐมนตรีและดูแลกรมทรัพย์สินทางปัญญาขอสร้างความมั่นใจแก่ประชาชนว่าหากใครผิดก็ว่าไปตามผิด หากใครถูกก็ว่าไปตามถูก เพื่อให้ความเป็นธรรมทั้งผู้ที่ถูกละเมิดสินค้าและผู้ที่ละเมิดสินค้า อย่างไรก็ตามในนี้อยากให้เจ้าของสิขลิทธิ์และตัวแทนมอบอำนาจควาหาบุคคลที่มีคุณสมบัติที่เหมาะสม โดยนอกจากพิจารณาความรู้ด้านกฎหมายแล้ว ต้องเป็นผู้ไม่มีประวัติหรือพฤติกรรมที่ไม่เหมาะสม เช่นการเรียกรับผลประโยชน์ตอบแทนจากผู้อื่นอย่างไม่เป็นธรรม” 
นายวีรศักดิ์ กล่าวว่า ยังได้มอบหมายให้กรมทรัพย์สินทางปัญญา ไปรวบรวมรายละเอียดงานอันมีลิขสิทธิ์ และใครเป็นเจ้าของสิทธิ์ โดยให้อัพเดตให้เป็นปัจจุบัน และอยากให้ดูถึงการตั้งตัวแทนผู้รับมอบอำนาจว่าเป็นใครบ้าง เพื่อให้สามารถตรวจสอบได้กรณีที่มีปัญหาเกิดขึ้นได้ทันทีส่วนกรณีที่เกิดขึ้นกับเด็กหญิง หากเป็นไปตามข้อเท็จจริงที่เป็นข่าว ถือว่า คนที่โทรสั่งให้ทำกระทงรูปการ์ตูนอาจเป็นปผู้มีส่วนในการกระทำความผิดด้วย โดยการล่อให้ผู้อื่นกระทำความผิด จึงไม่น่าจะมีสิทธิมาร้องทุกข์กล่าวโทษผู้อื่น เพราะไม่ถือว่าเป็นผู้เสียหาย อีกทั้งพยานหลักฐานที่ได้มาจากการล่อให้ผู้อื่นกระทำความผิด อาจถือเป็นพยานหลักฐานที่ได้มาโดยมิชอบด้วยกฎหมาย และกำลังตรวจสอบกรณีที่ถูกล่อซื้อและถูกจับกุมกรณีอื่นๆ ด้วย หลังพบมีจำนวนผู้เสียหายเพิ่มขึ้น          “ กรมทรัพย์สินทางปัญญา ชี้แจงว่า โดยหลักแล้วเจ้าของงานอันมีลิขสิทธิ์ เช่น ภาพยนตร์ เพลง และภาพวาด รวมทั้งตัวการ์ตูนหรือลายการ์ตูน มีสิทธิแต่เพียงผู้เดียวในการทำซ้ำ ดัดแปลง และเผยแพร่งานอันมีลิขสิทธิ์ของตน การนำตัวการ์ตูนมาทำเป็นสิ่งของต่างๆ เช่น ตุ๊กตา เสื้อผ้า และขนมเค้ก เพื่อนำมาขาย เป็นการดัดแปลงงานอันมีลิขสิทธิ์ เมื่อไม่ได้รับอนุญาตจากเจ้าของลิขสิทธิ์ก็ถือเป็นการละเมิดลิขสิทธิ์ อย่างไรก็ตามกรณีการทำกระทงรูปการ์ตูนขายแล้วถูกจับกุม  อาจมาจากความรู้เท่าไม่ถึงการณ์ดังนั้นกรมทรัพย์สินทางปัญญา เห็นว่า เรื่องในลักษณะนี้ไม่ควรเกิดขึ้น “ น.ส.นุสรา กาญจนกูล รองอธิบดีกรมทรัพย์สินทางปัญญา กล่าวว่า กรมฯ ได้ขอทราบแนวทางปฏิบัติจากเจ้าของสิทธิว่ามีแนวทางการดำเนินการในเรื่องของการละเมิดลิขสิทธิ์อย่างไร และขอให้ใช้วิธีการที่ถูกต้อง เหมาะสม เป็นธรรม และเป็นไปตามที่กฎหมายกำหนด ส่วนการมอบอำนาจให้ตัวแทนเป็นผู้ดำเนินการ ขอทราบว่ามีการมอบกี่ช่วง ซึ่งได้ข้อมูลว่ามีการมอบช่วง ตั้งแต่ 1 2 และ 3 ช่วงหรือมากกว่า จึงได้ขอความร่วมมือให้มีการแจ้งขึ้นทะเบียนตัวแทนกับกรมฯ เพื่อให้สามารถตรวจสอบได้ นอกจากนี้ กรมฯ กำลังจะจัดทำรายชื่องานอันมีลิขสิทธิ์ โดยเฉพาะตัวการ์ตูน ซึ่งมีทั้งลิขสิทธิ์ของทางสหรัฐฯ และญี่ปุ่น ซึ่งทำเป็นรายชื่อออกมาว่าตัวการ์ตูนนี้ ใครเป็นเจ้าของ ถ้าอยากจะนำไปใช้ จะต้องขออนุญาตจากใคร หรือติดต่อใคร  
