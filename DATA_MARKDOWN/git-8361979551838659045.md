
# Трамп повідомив про «дуже хорошу» телефонну розмову з Ердоганом

Published at: **2019-11-06T23:39:00+00:00**

Author: ****

Original: [НВ](https://nv.ua/ukr/world/geopolitics/tramp-proviv-telefonnu-rozmovu-z-erdoganom-novini-svitu-50052072.html)

Про це американський лідер повідомив у своєму Twitter.
«Щойно відбулася дуже хороша розмова з президентом Туреччини Ердоганом», — написав Трамп.
Американський президент уточнив, що Ердоган повідомив йому про затримання «багатьох бойовиків Ісламської держави», серед яких також дружина і сестра глави ІД Абу Бакра аль-Багдаді.
Читайте також:&nbspЕрдоган оголосив про затримання дружини ліквідованого ватажка ІД аль-Багдаді
«Також поговорили про їх кордон із Сирією, боротьбу з тероризмом, припинення ворожих відносин з курдами і про багато іншого», — додав Трамп.
Американський президент також повідомив, що 13 листопада у Білому домі він проведе зустріч з Ердоганом.
Раніше повідомлялося, що турецькі військові захопили сестру вбитого лідера ІД Абу Бакра аль-Багдаді.
Нагадаємо, 27 жовтня стало відомо, що США провели операцію по ліквідації лідера ІДІЛ Абу Бакра аль-Багдаді.
Надсекретна операція проводилася в провінції Ідліб у Сирії, де розташований останній оплот Ісламської держави. За повідомленнями ЗМІ, американські вертольоти обстрілювали околиці села Бариш протягом 30 хвилин. Сама операція тривала близько чотирьох годин.
Останки аль-Багдаді були поховані у морі.
