
# 
        بیانیه مشترک هند و آلمان بر حمایت کامل از برجام
      

Published at: **2019-11-01T21:40:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637388/%D8%A8%DB%8C%D8%A7%D9%86%DB%8C%D9%87-%D9%85%D8%B4%D8%AA%D8%B1%DA%A9-%D9%87%D9%86%D8%AF-%D9%88-%D8%A2%D9%84%D9%85%D8%A7%D9%86-%D8%A8%D8%B1-%D8%AD%D9%85%D8%A7%DB%8C%D8%AA-%DA%A9%D8%A7%D9%85%D9%84-%D8%A7%D8%B2-%D8%A8%D8%B1%D8%AC%D8%A7%D9%85)

به گزارش بولتن نیوز، نارندرا مودی، نخست وزیر هند و آنگلا مرکل، صدراعظم آلمان با صدور بیانیه مشترک از برجام حمایت کردند.
بر این اساس، سران هند و آلمان در دیدار دو جانبه خود در دهلی نو بر حمایت خود از توافق هسته‌ای ایران موسوم به برجام تاکید کردند.
در این بیانیه آمده است: ما بر حمایت کامل خود از توافق هسته‌ای تاکید می‌کنیم. مسائل مربوط به برجام باید از مجاری دیپلماتیک حل و فصل شود.
این بیانیه می‌افزاید: ما از ایران می‌خواهیم به مفاد برجام پایبند بماند. مسائل پیرامون این توافق باید بصورت مسالمت آمیز و از طریق گفتگو و اعتمادسازی حل شود.
سران هند و آلمان همچنین خواستار کاهش تنش‌ها پیرامون برجام شدند.
آمریکا ۱۸ اردیبهشت پارسال به صورت یکجانبه از برجام خارج شد و اعلام کرد کارزار فشار حداکثری علیه ایران را به راه خواهد انداخت تا صادرات نفت تهران را به صفر برساند و آن را مجبور کند بار دیگر به میز مذاکره بیاید تا «توافق بهتری» برای آمریکا رقم بخورد. این اقدام دولت آمریکا پس از یک سال «صبر راهبردی» ۱۸ اردیبهشت امسال با اعلام رسمی رئیس‌جمهور کشورمان برای کاهش گام به گام تعهدات برجامی ایران روبه‌رو شد.
به دنبال آن طرف‌های اروپایی برجام، از خروج یک‌جانبه آمریکا از این توافق ابراز «تأسف» کردند و مدعی شدند بهره‌مندی ایران از مزایای اقتصادی برجام را تضمین می‌کنند. مقامات کشورمان در واکنش و در جهت تامین منافع ایران اقداماتی را در ارتباط با کاهش تعهدات برجامی آغاز کردند که تاکنون سه گام از آن اجرا شده است.
