
# Съдебно решение може да е основание „Света София” отново да стане  джамия

Published at: **2019-11-05T21:53:00+00:00**

Author: ****

Original: [bTV Новините](https://btvnovinite.bg/svetut/sadebno-reshenie-mozhe-da-e-osnovanie-sveta-sofija-otnovo-da-stane-dzhamija.html)

Предстоящо решение на Държавния съвет, който е най-висшият административен съд на Турция, би дало възможност музеите, които са действали като джамии по време на Османската империя, отново да станат мюсюлмански места за поклонение, пише проправителственият вестник „Йени Шафак”, цитиран отж гръцкото издание „Катимерини”. 
В момента се очаква решение на Върховния административен съд в Турция дали Музеят Хора в истанбулския квартал „Едирнекапъ”, който е бивша византийска църква, не може да бъде използван като джамия. 
След превземането на Константинопол от османския султан Мехмед Фатих църквата „Исус Христос Спасител“ в Хора е превърната в джамията „Карие” през 1511 г. 
През 1945 г. с решение на министерския съвет на Турция джамията се  превръща в музей. Организации обаче са подали жалба във Върховния административен съд, оспорваща решението на правителството. 
Положителното решение на съда по този казус евентуално може да проправи пътя за подобно решение и за гръцката православна катедрала „Света София”, коментира „Йени Шафак”. 
„Катемирини” припомня, че няколко пъти Анкара заплаши, че ще превърне византийската катедрала в джамия. През март президентът на Турция Реджеп Тайип Ердоган заяви, че е възможно да се „промени името от музей в джамия „Света София“. 
Предложението на Ердоган предизвика недоволство в Гърция, тъй като построената през VI век катедрала е била седалище на гръцката православна църква. Тя остава такава, докато през 1453 г. не е превърната в джамия след превземането на Константинопол от османските войски.
Основателят на Република Турция Мустафа Кемал Ататюрк превръща през 1935 г. храма в музей, който всяка година привлича милиони туристи.
 
