
# След загубата: Атанас Камбитов напуска политическите постове в Благоевград

Published at: **2019-11-04T12:32:00+00:00**

Author: **Анна-Мария Конова**

Original: [bTV Новините](https://btvnovinite.bg/mestnite2019/sled-zagubata-atanas-kambitov-napuska-politicheskite-postove-v-blagoevgrad.html)

Досегашният кмет на Благоевград Атанас Камбитов напуска политическите постове, тъй като не иска да работи в опозиция, научи bTV. Днес той не беше открит за коментар.
След 8-годишно управление в града ГЕРБ загуби вота на гражданите. С 56,61% Румен Томов спечели на балотажа. В кампанията си той каза, че е водил чиста битка без компромати.
Във „Фейсбук” обаче Камбитов публикува статус, в който се усъмни, че има купуване на гласове. Приложи и видео, на което се вижда „наглата размяна на пари пред кметството на село Изгрев в деня на изборите”.
„Мен ме подкрепя БСП в тази битка за кметския стол. Това, което е показано в този материал, аз нямам отношение към него. Има разследващи органи, които да проверят. Ние сме водели изключително чиста кампания, без да си позволим да купуваме гласове”, заяви Томов.
„Жителите на Община Благоевград иска управлението да бъде обърнато към тях. Да има прозрачни обществени поръчки, да има работа и промишленост в Благоевград”, допълни Румен Томов.
„Гонейки онези, големите проекти, изпуснахме обикновения човек. Завещавам един обновен град – от санираните блокове, стотиците детски площадки, зали, басейни. Всичко това с помощта на правителството. Надявам се той да продължи да развива Благоевград и да завърши проектите, които сме започнали”, бяха думите на Камбитов снощи.
