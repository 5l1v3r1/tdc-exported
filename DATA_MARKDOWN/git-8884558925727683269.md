
# Arrigoni ostaja na vrhu

Published at: **2019-11-04T11:22:49+00:00**

Author: **Igor Mušič**

Original: [Primorske novice](https://www.primorske.si/sport/arrigoni-ostaja-na-vrhu)


        Medtem ko še vedno ni jasno, kdaj se bo začelo prvenstvo v prvi moški namiznoteniški ligi, so dekleta odigrala peti krog. Na vrhu ostajajo članice izolskega Arrigonija.
      
Izolanke za zdaj opravičujejo položaj branilk naslova državnih prvakinj. Tokrat so kar s 5:1 slavile sredi Raven na Koroškem in tako niso dovolile Ljubljančankam, da bi jih prehitele. Začetek je bil za Primorke sicer težak, saj je Ravenčanka Lea Kadiš premagala Urško Čokelj, a je nato najizkušenejša Izolanka Jana Ludvik ekspresno izenačila, Lea Paulin pa je v tretjem dvoboju že poskrbela za prvo vodstvo Arrigonija. Potem so se gostujoče favoritinje sprostile. Po vrsti so točke osvojile še Čokljeva, Paulinova in Ludvikova. V derbiju prvih zasledovalk Arrigonija in Ljubljane je bil Kajuh Slovan boljši od Keme.
Ekipa Mahle Letrike se je v domači dvorani v Vrtojbi v boju za obstanek dobro upirala Logatčankam, ki pa so bile na koncu pričakovano uspešnejše. Sprva je kazalo na presenečenje, saj je že v prvem dvoboju Tina Mozetič proti Katji Gutnik vodila z 2:1 v nizih, a ji ni uspelo zmagati. V nadaljevanju je domačine navdušila najmlajša, a tudi najbolj nadarjena Sara Tokić. V bojih z izkušenejšima tekmicama, Gutnikovo in Kajo Okorn, je dvakrat zmagala in s tem izenačila skupni izid dvoboja. Po rezultatu 2:2 pa se je Primorkam ustavilo. Eva Cerkvenič pričakovano ni bila kos najboljši Logatčanki Nini Zupančič, zadnja prava priložnost za preobrat pa je Primorkam ušla v četrtem dvoboju. Lara Kompara je proti Kaji Okorn vodila že z 2:0 v nizih, a je dovolila tekmici popoln preobrat za skupno vodstvo s 4:2. Zato je bil naslednji dvoboj že odločilen, v njem pa Tokićeva proti Zupančičevi po izrednih začetkih nizov ni uspela ohraniti natančnosti v tesnih končnicah.
Prva SNTL ženske, 5. krog - Kajuh Slovan : Kema 5:2, Inter Diskont : Arrigoni 1:5 (Kadiš : Čokelj 3:1, Kadiš : Ludvik 0:3, Horvat : Paulin 0:3, Kadiš: Čokelj 0:3, Večko : Paulin 0:3, Horvat : Ludvik 1:3), Vesna : Preserje 5:0, Mahle Letrika : Logatec 2:5 (Mozetič : Gutnik 2:3, Tokić : Okorn 3:0, Kompara : Zupančič 0:3, Tokić : Gutnik 3:1, Cerkvenič : Zupančič 0:3, Kompara : Okorn 2:3, Tokić: Zupančič 0:3), Jesenice : Ljubljana 0:5.
Vrstni red - Arrigoni, Ljubljana 10, Vesna, Kema Logatec, Kajuh Slovan 6, Inter Diskont 4, Mahle Letrika 2, Jesenice, Preserje 0.
