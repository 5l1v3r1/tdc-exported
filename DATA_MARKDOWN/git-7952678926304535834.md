
# קלופ ביקר את ה-VAR: מפטרים מנג'רים אחרי הפסדים

Published at: **2019-11-03T09:18:00+00:00**

Author: **מערכת אתר ערוץ הספורט**

Original: [Sport5.co.il](https://www.sport5.co.il/articles.aspx?FolderID=252&docID=327157&lang=HE)

ערב דרמטי באנגליה: ליברפול ומנצ'סטר סיטי השיגו הערב (שבת) ניצחונות לא פשוטים אחרי שחזרו מפיגור. המייטי רדס עשו זאת עם 1:2 בתוספת הזמן על אסטון וילה, בעוד האלופה חזרה מפיגור על סאות'המפטון כדי לנצח בדיוק באותה תוצאה.
אלופת אירופה לא נראתה טוב, ולפחות עד הדקה ה-87, נדמה היה שהיא בדרך להפסד בכורה העונה בליגה. אבל אז, שער של אנדרו רוברטסון ועוד אחד עמוק בתוך תוספת הזמן של סאדיו מאנה, הפכו וסידרו למוליכה שלוש נקודות יקרות. אגב, זה היה משחק שלישי ברציפות בכל המסגרות בו ליברפול חוזרת מפיגור כדי לנצח.
עוד לפני שני השערים הדרמטיים היו הרבה דפיקות לב, בעיקר לנוכח העובדה ששער של המייטי רדס נפסל באמצעות ה-VAR, כמו גם טענות לפנדל. יורגן קלופ התייחס לעניין הזה בצורה חריפה: "מדובר ברגעים מאד מכריעים בכדורגל, אי אפשר סתם לשבת בצד בלי להגיד על זה כלום. כולם מגחכים על העניין, אבל זה רציני מדי. מנג'רים מפוטרים מהתפקיד על הפסדים במשחקים. אני לא אומר שעושים דברים כאלה בכוונה, אבל חייבים לסדר דברים כדי שלא יהיו טעויות".
כובש שער הניצחון, סאדיו מאנה, הודה שזה לא היה משחק טוב של קבוצתו: "זו לא הייתה הופעה טובה שלנו, אבל הגיע לנו לנצח. היה לי קצת מזל שהכדור פגע בי בצורה הנכונה. אני חייב להגיד מילה טובה לאסטון וילה. היא הכריחה אותנו לשחק חזק יותר, וקבוצות כמו וילה הן הסיבה שהפרמיירליג היא הליגה הטובה בעולם".
קלופ הוסיף בסיום על התרגשות ואמונה: "רגעים כמו שער הניצחון של מאנה מוציאים מאיתנו את הרגשות הכי טובים שיש בכדורגל. הכל מתחיל באמונה. לא חשבנו לרגע אחד שאנחנו נפסיד הערב, ובסוף זה באמת נגמר עם ניצחון". אנדרו רוברטסון הוסיף: "אנחנו מראים את האופי שלנו כבר כמעט שנתיים, והערב זה המשיך עם ניצחון בדקה האחרונה".
במירוץ הדו-ראשי הזה לאליפות נמצאת גם האלופה המכהנת, מנצ'סטר סיטי. בדיוק כמו ליברפול, גם הסיטיזנס מצאו עצמם בפיגור מוקדם מול סאות'המפטון, אבל אצלם היו אלה סרחיו אגוארו וקייל ווקר שהפכו לקראת הסיום, קבעו 1:2 דרמטי והשאירו את הפער מהמקום ראשון על שש נקודות, ולא יותר.
המאמן פפ גווארדיולה החמיא בסיום לסאות'המפטון: "אני חייב להגיד להם כל הכבוד. הם התכוננו טוב למשחק, הגנו עם 11 שחקנים מאחורי הכדור בצורה מושלמת ועשו לנו חיים קשים מאוד. עשינו את כל מה שאנחנו יכולים, היינו אינטנסיביים, ואני שמח שהשגנו ניצחון עם קאמבק טוב. היינו צריכים להשיג ניצחון היום, ויש לי בסגל שחקנים ברמה עולמית שבסוף עשו את העבודה שלהם".
כובש שער הניצחון, קייל ווקר, דיבר על הכישרון האדיר שיש לאלופה בסגל: "זה היה משחק משוגע לגמרי, מסוג השערים שאתה זוכר לנצח. נצמדנו לשיטת המשחק שלנו, וזה השתלם בסיום. ידענו שננצח, לא היינו מודאגים. יש לנו כל כך הרבה כישרון בקבוצה שזה היה בלתי נמנע".
 
