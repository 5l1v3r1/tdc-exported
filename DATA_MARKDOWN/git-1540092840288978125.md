
# Ερντογάν: Οι ΗΠΑ δεν τηρούν τη συμφωνία για την απόσυρση των Κούρδων από τη Συρία

Published at: ****

Author: ****

Original: [CNN.gr](https://www.cnn.gr/news/kosmos/story/196553/erntogan-oi-hpa-den-tiroyn-ti-symfonia-gia-tin-aposyrsi-ton-koyrdon-apo-ti-syria)

Newsroom, CNN Greece 11:34 , 07 November 2019 - 11:37
Πριν από έναν μήνα η Τουρκία ξεκίνησε επιχείρηση στη βορειοανατολική Συρία εναντίον των Κούρδων μαχητών και αφού έθεσε υπό τον έλεγχό της μια περιοχή μήκους 120 χιλιομέτρων κατέληξε σε συμφωνία με τις ΗΠΑ ώστε η YPG να παραμείνει μακριά από την περιοχή αυτή.
Ο Ερντογάν πρόκειται να συζητήσει την εφαρμογή της συμφωνίας με τον Τραμπ κατά την επίσκεψή του στην Ουάσιγκτον στις 13 Νοεμβρίου, αφού επιβεβαίωσε ότι αυτή θα πραγματοποιηθεί κανονικά έπειτα από τηλεφωνική επικοινωνία που είχαν οι δύο ηγέτες στη διάρκεια της νύκτας.
Μετά τη συμφωνία με τις ΗΠΑ η Άγκυρα κατέληξε σε συμφωνία και με τη Ρωσία, βάσει της οποίας η YPG θα πρέπει να αποσυρθεί σε απόσταση 30 χιλιομέτρων από τα σύνορα με την Τουρκία.
Ωστόσο ο Τούρκος πρόεδρος κατήγγειλε ότι ούτε αυτή η συμφωνία εφαρμόζεται, με μαχητές της YPG να εξακολουθούν να βρίσκονται στην περιοχή, ενώ πρόσθεσε ότι σύντομα θα συζητήσει με τον Ρώσο ομόλογό του Βλαντίμιρ Πούτιν για το θέμα.
Μιλώντας στους δημοσιογράφους προτού αναχωρήσει για την Ουγγαρία, ο Ερντογάν δήλωσε ότι εξακολουθούν να σημειώνονται συγκρούσεις στη Συρία, με 11 μαχητές του υποστηριζόμενου από την Τουρκία Συριακού Εθνικού Στρατού (SNA) να σκοτώνονται σήμερα.
«Αυτοί οι τρομοκράτες επιτίθενται στον SNA και αυτός απαντά. Υπήρξαν 11 μάρτυρες από τον SNA σήμερα το πρωί. Πολλοί άλλοι σκοτώθηκαν από την άλλη πλευρά», εξήγησε.
Εξάλλου χθες, Τετάρτη, ο διοικητής των Συριακών Δημοκρατικών Δυνάμεων (SDF), στις οποίες κυριαρχεί η YPG, δήλωσε ότι ξεκινούν εκ νέου τη συνεργασία τους με τον υπό τις ΗΠΑ συνασπισμό εναντίον του Ισλαμικού Κράτους στη Συρία.
«Έπειτα από μια σειρά συναντήσεων με τους επικεφαλής του συνασπισμού, οι SDF ξεκινούν εκ νέου το κοινό πρόγραμμα εργασίας με τον συνασπισμό προκειμένου να πολεμήσουν εναντίον του ΙΚ και να διασφαλίσουν τις υποδομές στη βορειοανατολική Συρία», έγραψε ο Μάζλουμ Κομπάνι στο Twitter.

        Διαβάστε επίσης
      
