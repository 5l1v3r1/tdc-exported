
# UN pozvale vladu i opoziciju Bolivije da obnove dijalog i mir

Published at: **2019-11-07T20:15:05+00:00**

Author: ****

Original: [Novinska agencija Beta](https://beta.rs/vesti/politika-vesti-svet/119029-un-pozvale-vladu-i-opoziciju-bolivije-da-obnove-dijalog-i-mir?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Ujedinjene nacije su pozvale bolivijsku vladu i opoziciju da obnove dijalog i mir pošto je i treća osoba poginula u uličnim sukobima započetim posle predsedničkih izbora 20. oktobra.Limbert Gusman, 20-godišnji student, sinoć je umro u bolnici u gradu Kočabamba, posle sukoba pristalica i protivnika socijalističkog predsednika Bolivije Eva Moralesa, u kojima je povredjeno oko 90 ljudi.Kancelarija UN u Boliviji pozvala je vlasti da istraže slučaj i osudila "netoleranciju i nasilje" u toj zemlji."Ništa ne opravdava sukobe medju Bolivijcima, a smrt gradjana je nezamisliva", navode UN.Morales, koji je povodom smrti Gusmana izrazio saučešće na Tviteru, rekao je da je student žrtva nasilja promovisanog od političkih grupa koje podstiču rasnu mržnju.Tokom prošlonedeljnih sukoba u provinciji Santa Krus, uporištu opozicije, dve osobe su ubijene iz vatrenog oružja.Moralesovi protivnici ne priznaju rezultate izbora prema kojima je dugogodišnji predsednik Bolivije osvojio dovoljno glasova za pobedu u prvom krugu, dok on optužuje opoziciju za pokušaj državnog udara.Opozicioni kandidat Karlos Mesa, bivši predsednik Bolivije, osvojio je jedan odsto glasova manje od potrebnog za drugi krug izbora.Protesti su danas nastavljeni u većini gradova, a demonstranti su postavljali barikade i blokirali puteve.Morales je predsednik Bolivije od januara 2006. godine, a kritičari navode da njegov reizbor krši ustavnu odredbu o ograničenju mandata.Pobedjivao je na svim predsedničkim izborima održanim od 2005. godine, a naredni mandat bio bi mu treći od usvajanja novog ustava zemlje 2009. godine, a četvrti ukupno.
