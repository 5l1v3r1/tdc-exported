
# У лісгоспі на Буковині заготовлюють жолудь для відновлення дубових дібров

Published at: **2019-11-01T15:49:00+00:00**

Author: ****

Original: [Погляд](https://pogliad.ua/news/bukovina/u-lisgospi-na-bukovini-zagotovlyuyut-zholud-dlya-vidnovlennya-dubovih-dibrov-379678)

Буки і ялиці цього року відпочивають від плодоношення. Нема ні букових горішків, ні насіння з шишок. Зате вродив дуб.
- В цілому у нашому лісгоспі вже заготовлено 950 кг жолудя, – розповідає інженер з лісових культур ДП «Сторожинецьке ЛГ», кандидат сільськогосподарських наук Вадим Яковишин. – Будемо висівати жолудь в розсадниках лісництв. Зауважу, що усі наші лісництва ще весною виконали план щодо посівів в лісових розсадниках.
Навіть у нинішній не урожайний на насіння рік, лісництвам цілком вистачить сіянців з розсадників для доповнення лісових культур у ялицево-букових лісах, які переважають у лісфонді, особливо у гірських лісництвах. Лісозаготівлю там проводять за допомогою поступових рубок у кілька прийомів, що дає можливість лісам відновлюватись природним шляхом.
- Рівнинні ж лісництва якраз орієнтовані на збільшення дубових насаджень, – розповідає далі Вадим Яковишин. – Маємо гарні кліматичні умови для їх якісного зростання. Тож за типологією лісів у нас на рівнині переважають діброви. Тому останніми роками при лісовідновленні ми звертаємо на дуб звичайний особливу увагу. Щодо буку лісового, який потребує багатих ґрунтів і добре зволоженого повітря, то Буковина є крайньою східною точкою, аж до берегів Дністра, його європейського природного ареалу, де бук є головною лісовою породою.
Окрім дуба, ще добре вродив горіх чорний. Сторожинецькі лісівники планують заготовити сто кілограмів його насіння, яке також висіватимуть в розсадниках, щоб потім вирощені сіянці висаджувати в лісах і тим урізноманітнювати і покращувати структуру лісового державного фонду. За науковою літературою, горіх чорний належить до порід, перспективних для використання у лісовідновленні в регіоні Карпат. Лісівники Сторожинецького ЛГ невеликими партіями вже його висаджують безпосередньо у лісі.
- Минулого року ми висадили насіння в розсаднику Чудейського лісництва. Схожість була досить висока. А у Верхньопетрівецькому лісництві уже є створена посівом ділянка культур горіха чорного, – зауважує Вадим Яковишин.
Горіх чорний має цінну деревину з високими технічними якостями, а також він забезпечує харчову базу для лісової фауни. Про це повідомляє Сторожинець.Інфо з посиланням на ДП «Сторожинецький лісгосп».
