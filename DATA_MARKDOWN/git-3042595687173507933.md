
# Forsvant - kom tilbake med felle rundt snuten

Published at: **2019-11-06T09:50:05+00:00**

Author: **Ruth Elise Henden**

Original: [Dagbladet.no](https://www.dagbladet.no/nyheter/forsvant---kom-tilbake-med-felle-rundt-snuten/71786308)

På mandag var Anne Jakobsen Tangen ute og luftet hundene Buffy og Wilma ved hytta på Tylldalskjølen da ulykken inntraff.
- Vi gikk forbi vannet som ligger 70-80 meter unna hytta da Wilma plutselig stoppet opp og ble igjen. Jeg tenkte at hun ville komme etter meg etter hvert, siden hun er en skikkelig mammadalt.
Anne går tur med jämthunden Buffy og schæferblandingen Wilma hver dag. Buffy går i bånd og Wilma får løpe fritt, men hun holder seg alltid nær matmor. Denne gangen kom ikke hunden tilbake, selv da Anne begynte å rope etter den.

        Da hun gikk tilbake for å se hvor Wilma hadde blitt av så hun hunden komme springende i panikk med en stor felle rundt munnen.
      
- Vi fikk henne fort inn i bilen og til dyrlegen som fikk dopet henne ned og fjernet fella. Det var fryktelig ekkelt.
Det var Arbeidets Rett som først omtalte uhellet ute på Tynset i Hedmark på mandag. I dag går det heldigvis bedre med Wilma, men Anne merker på hunden at den har blitt traumatisert.
- Fella var ganske stor, den hadde kvasse greier som stakk ut og kjetting rundt. Det så helt forferdelig ut.
Nesa til Wilma er ganske hoven, og hun klorte seg kraftig opp da hun prøvde å komme seg løs. Dyrlegen sa at Wilma var heldig, og om hun hadde blitt klemt på en annen måte kunne det gått riktig galt.
- Hun er tydelig traumatisert. Når vi kommer hjem er hun veldig tullete og engstelig, så det håper vi går over etter hvert.
Anne er bekymret for at det kan ligge flere feller rundt omkring i området, og er glad for at det gikk så bra som det gjorde.
- Jeg er veldig skeptisk til hele greia, det kunne jo vært barn i nærheten og andre små dyr som kunne blitt tatt i fellene.
Fangstsesongen for mår startet 1. november. Biolog og vetrinær Sturla Molden sier til Dagbladet at dette ser ut som en slagfelle for mår, villmink og røyskatt. Det er altså en lovlig felle, men de skal være sikret slik at andre dyr ikke kan gå i dem. Anne sier at de kommer til å anmelde saken til politiet.
- Vi har ikke rukket å dra ned ennå, men vi skal ta med fella til politiet på onsdag.
