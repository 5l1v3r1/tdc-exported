
# Державні спиртзаводи контролюються кримінальними угрупуваннями — Зеленський

Published at: **2019-11-01T13:20:00+00:00**

Author: ****

Original: [НВ](https://nv.ua/ukr/biz/markets/zelenskiy-pro-ukrspirt-spirtzavodi-kontrolyuyutsya-kriminalnimi-ugrupovannyami-novini-ukrajini-50051104.html)

Понад половина виробництва державного підприємства спиртової та лікеро-горілчаної промисловості Укрспирт перебуває в тіні. Про це заявив президент Володимир Зеленський під час наради з питань розвитку спиртової галузі, повідомляє Укрінформ.
«Така в мене є статистика… більше половини, 55% виробництва зараз Укрспирту в тіні, державні заводи контролюються кримінальними угрупуваннями більше 10 років», — сказав президент.
У свою чергу заступниця керівника Офісу президента Юлія Ковалів розповіла, що, починаючи з 2016 року, фінансовий результат Укрспирту зменшився майже у п’ять разів.
«Якщо податку на прибуток Укрспирт платив у 2016 році майже 30 млн, то у 2018 році жодної копійки податку на прибуток найбільший державний спиртовий монополіст не сплатив до бюджету», — зазначила вона.
За словами Ковалів, через нелегальний ринок спирту державний і місцеві бюджети щороку недоотримують 8 млрд грн.
Як повідомлялося, раніше Кабмін призначив новим виконувачем обов’язків директора ДП Укрспирт Сергія Блескуна.
Також Юлія Ковалів заявляла, що в Офісі президента очікують, що Укрспирт буде продано не менше, ніж за 5 млрд грн.
