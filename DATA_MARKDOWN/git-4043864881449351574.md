
# Зе!влада: тріумф приречених

Published at: **2019-11-01T15:00:00+00:00**

Author: **Геннадій Степанчук**

Original: [Українська правда](https://www.pravda.com.ua/columns/2019/11/1/7230623/)

Чи розуміє Зеленський і його близьке оточення, що вони концентрують владу не для Зе, а для його наступника?
І зовсім не факт, що наступник зможе скористатися цим лише через п'ять років.
Як і те, що наступник буде для Зе бажаним.
Попри вражаючий зовнішній ефект влада, як і за Порошенка, продовжує валятися під ногами.

        Зе!команда демонструє все очевидніші симптоми тієї ж хвороби, яка вкоротила віку владі як мінімум декількох попередників.
      
Реальні наслідки будуть суттєво відрізнятись не тільки від обіцяного, а й від очікуваного самою владою. Оскільки Володимир Зеленський, як і Порошенко з попередниками, демонструє фатальне ігнорування фундаментальних засад.
Один і той же інструмент дасть кардинально різні результати аж до протилежних в залежності від системи, в яку він вмонтований.
Інвестиційні програми, земельна реформа дадуть кардинально різні результати в умовах реального правосуддя і відповідного захисту прав власності – і в умовах корумпованого "правосуддя".
Масштабні промислові інвестиції не підуть у країну, в якій силовики і фіскали по факту є додатком до Офіса президента, а серед впливового оточення президента – люди з дуже специфічною репутацією.
Під час земельної реформи фінансові можливості селян і рівень їхнього правового захисту не йтиме ні в яке порівняння з фінансовими можливостями місцевих феодалів і олігархічних агрохолдингів під "дахом" корумпованих і взятих "на гачок" компромату суддів.
Які шанси в українських селян проти тих, у кого лише годинники від $ 30 тисяч?
Якими будуть реальні соціальні наслідки – здогадатися неважко.
І це при величезній кількості бойової зброї на руках у населення.
На горизонті – глобальна економічна криза.
А уряд Гончарука планує великі доходи від продажу активів і прискорене зростання української сировинної економіки...
А ще ж є борги, які з'їдають третину мізерного бюджету, а також фактичний кабальний податок на прискорений розвиток імені Наталії Яресько.
І велике бажання Зеленського якнайшвидше розпочати повномасштабне фінансування "особливих територій", які він не зможе ефективно контролювати і які Кремль легко перетворить на "чорну діру" українського бюджету.
Зе!керівництво нагадує радянське командування зразка 1942 року, яке в теорії і планах на картах громило німців під Харковом і переможно виходило аж до Дніпра...
В реальності ж радянські війська самі зазнали жахливого розгрому, відкрили німцям шлях до Кавказу і Сталінграду і тільки полоненими втратили близько 240 тисяч наших дідів і прадідів.
Першочергово прийняті закони і проект бюджету-2020 дають наочну відповідь про реальні, а не декларативні пріоритети нової влади.
Головною проблемою Зе!влада вважає не "прокладки" і офшори, а ФОПи...
Увага зосереджена не на стимулах для малого і середнього бізнесу, а на касових чеках.
У Китаї інвестиційна політика побудована таким чином, що іноземні інвестиції є драйвером розвитку перш за все національного китайського бізнесу, до того ж у найсучасніших галузях.
Якщо ж іноземні інвестиції фокусуються на вивезенні з України дешевих ресурсів, то це колоніальна політика, якою діджитал-презентацією її не прикривай.
Якщо малий і середній бізнес фактично знищуються на догоду великим корпораціям – проблема міграції найбільш підприємливих громадян лише загострюється, а система перестає бути стійкою і стабільною.
І соціальні наслідки будуть відповідними і невідворотніми.
Зе!стиль – це лібертаріанство і "Лукашенко-стайл" в одному флаконі. 
Це у всіх відношеннях дуже різношерстна мегафракція, яка може триматися купи лише методами залякування.
Це Ігор Коломойський, який з відомих причин є дуже токсичним для Зеленського, але без підтримки якого Зе ризикує втратити навіть просту більшість у Раді. З усіма наслідками.
Справжній реформатор, який дбає про майбутнє народу і країни, будує систему влади за принципом "для наступника" з обов'язковим акцентом на опцію "захист від дурня".
Бо інакше усі здобутки можуть накритися мідним тазом значно швидше, ніж були досягнуті.
Зеленський з оточенням, як і його попередники, завзято будує систему влади за принципом "для себе особисто".
Замість створювати систему владних противаг і надійного взаємоконтролю, Зеленський руйнує її залишки. 
Намір по факту перетворити парламент на додаток до Офісу президента вже навіть не дуже приховують.
Гучна історія з телефонною розмовою президентів США і України підтвердила, що самостійність генпрокурора також під великим сумнівом.
Революційна доцільність відверто домінує над дотриманням юридичних процедур і якістю змісту.
Масштабна будівля, аврально зведена з неякісних матеріалів і з порушенням технологій, приречена на швидкий розвал.
Фактор настільки потужний і добре відомий, що особливих коментарів не потребує.
Заміна у владі друзів і бізнес-партнерів Порошенка на друзів і бізнес-партнерів Зеленського абсолютно не змінює суті.
ВОЗу дуже не завадило б пам'ятати ще й приклад Кучми, якому створили потужну "кольчужну" кризу. Після чого настав зоряний час дуже впливового "антикризового менеджера".
Кадровий резерв "95-го кварталу" і знайомих Зеленського фактично вичерпується, а під чиї інтереси підбираються нові кадри – велике питання.
Путін ніколи не втомиться від війни на Донбасі, бо він бореться не стільки за права росіян в Україні, скільки за збереження своєї влади в Росії.
Господар Кремля категорично не може допустити процвітаючого Сходу України.
Йому потрібні бідні росіяни в Україні, на фоні яких життя росіян в Росії буде здаватися не таким вже й поганим. І на "захист" яких можна буде постійно переключати увагу.
"Сакральна" влада у Москві категорично не може допустити соціально-економічного успіху Зеленського. Бо на такому фоні її власні "успіхи" в Росії виглядатимуть жалюгідно.
А популярних коміків в Росії вистачає...
"Особливі території", в яких місцеву владу, силовиків і процес виховання підростаючого покоління по факту контролюватиме Кремль, – це джерело нескінченних політичних, економічних і кримінальних проблем для України.
Цю міну під Україну заклав "патріот" Порошенко. Який справжнього нового Майдану злякається не менше, ніж Зеленський.

        "Штайнмаєр" у російській трактовці – це детонатор.
      
На жодну іншу трактовку Путін не погодиться – надто багато він поставив на карту, надто велику ціну вже заплатив, надто сприятливі умови для нього створив Зеленський, надто відверті зелені сигнали надсилає йому Захід.
Після підписання не матиме принципового значення, як уявляє собі подальшу реалізацію "Штайнмаєра" Зеленський.
Бо можливість впливати на дії Путіна у нього буде дуже обмежена.
Фронтовики добре знають реальну ціну "контролю" з боку ОБСЄ.
Події в ПАРЄ дуже наочно окреслюють нинішні реальні цілі Заходу.
Як "творчо" Путін вміє "виконувати" взяті зобов'язання – добре відомо.
До того ж Зеленському завжди зможуть нагадати тезу, що бойовики прислуховуються до Кремля, але офіційно йому не підпорядковуються...
Кримінальні, економічні і політичні наслідки "миру" будуть такими, що для Зеленського за щастя буде протриматися у кріслі до кінця президентського строку.
І після реалізації "Штайнмаєра" першими Зеленського щиро проклянуть не західні, а східні області України. Які першими опиняться на шляху хвиль озброєного до зубів криміналу з "особливих територій".  
Гучна перемога зробила Зеленського єдиним політичним громовідводом.
ВОЗ революційними темпами нарощує висоту громовідводу, нехтуючи заземленням.
Кожен з вищеперелічених факторів здатен поставити під великий сумнів успішні перспективи Зе!влади. 
А у комплексі вони фактично не залишають сумнівів у перспективі дуже сумній.
Успішного диктатора із Зеленського також не вийде. 
У нього відсутній талант збирати великий натовп і "заряджати" його своїми ідеями.
У нього за спиною відсутня віддана особисто йому армія.
У нього відсутні дармові величезні ресурси на кшталт нафти, доходи від яких він міг би обміняти на особисту лояльнісь населення.
Зеленський може копіювати стиль поведінки Лукашенка, але він не зможе скопіювати систему влади білоруського президента.
Вражаюче візуальне Зе!шоу триває, але запас електрики для нього швидко вичерпується.
І ми ризикуємо розпочати черговий танок на тих же граблях.
Щоб мати адекватну успішну наступну владу, спочатку потрібно створити адекватну успішну системну опозицію. Яка в нинішній Верховній Раді, як і в попередніх, відсутня як явище.
Якщо це не буде зроблено сьогодні поза Радою, завтра на місце коміків можуть прийти фельдфебелі.
Геннадій Cтепанчук, для УП    

        Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.
      
