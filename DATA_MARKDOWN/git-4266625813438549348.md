
# В Україні за 9 місяців на 4% упали грошові перекази з-за кордону і на 35% зросли внутрішні

Published at: **2019-11-05T18:28:00+00:00**

Author: ****

Original: [ZIK.UA](https://zik.ua/news/2019/11/05/v_ukraini_za_9_misyatsiv_na_4_upaly_groshovi_perekazy_zza_kordonu_i_na_35_1684371)


        З початку 2019 року через системи переказу коштів в Україну надійшло понад 1,7 млрд дол в еквіваленті, що на 4% менше, ніж за 9 місяців 2018 року.
      
Як зазначають у пресслужбі Нацбанку, таке незначне коливання пов’язане із сезонними факторами.
Повідомляється, що протягом 9 місяців 2019 в Україні транскордонні перекази фактично здійснювали 9 систем переказу коштів, з них 2 – створені резидентами та 7 – створені нерезидентами (4 системи з США, по 1 системі – з Грузії, Канади, Азербайджану).
Найбільше коштів переказано із США та Ізраїлю. Лідерство за обсягами транскордонних переказів зберігають системи переказу коштів – резиденти США.
Разом з тим, через системи переказу коштів в межах України за дев’ять місяців 2019 року переказано майже 140 млрд грн або 5,3 млрд дол.
За даними Нацбанку, це на понад третину (понад 35%) більше, якщо порівняти з аналогічним періодом 2018 року.
Зазначається, що переважний обсяг внутрішньодержавних переказів (89%) традиційно припадає на системи, створені небанківськими установами. Найбільший обсяг переказів у межах України (понад 67%) здійснили дві системи переказу коштів – Forpost (ТОВ "Пост Фінанс") та Поштовий переказ (АТ "Укрпошта").
Нагадаємо, у І кварталі 2019 року українські заробітчани, які працюють за кордоном менше 1 року, переказали до України 2,08 мільярда доларів.
Як повідомляв НБУ, вказана сума на 330 мільйонів доларів більша, ніж за аналогічний період 2018 року. 
