
# Hva ser de i hverandre?

Published at: **2019-11-06T12:07:29+00:00**

Author: **Marie Kleve**

Original: [Dagbladet.no](https://www.dagbladet.no/kultur/hva-ser-de-i-hverandre/71784812)

«Mellom oss» åpner med at Joachim (Nicolai Cleve Broch) gir sitt eget ekteskap terningkast fire. Kona Merete (Agnes Kittelsen) avbryter ham, lettere sjokkert.
3 1 6
7.11.2019 kl 21.40 Beskrivelse:
Kanal:

        Se alle anmeldelser
      

        Etter å ha sett fire episoder av TV 2s nye dramasatsing, er det vanskelig å forstå den reaksjonen. Alt ved Merete og Joachim er terningkast fire. De er herr og fru dørgende hverdagslig, til tross for kule jobber og stilige klær, og et plott som insisterer på at begge to står høyt i kurs på sjekkemarkedet.
      
Men annenhver gang de åpner munnen, holder jeg på å sovne.
Foruten Merete og Joachim, som har vært sammen «siden tidenes morgen» og har en sønn som spiser opp all tida de kunne brukt på å finne seg selv, møter vi danske Nanna (Lærke Winther) og Kasper (Johannes Nymark). Her er problemet motsatt, de ønsker seg barn, men får det ikke til. Hun har bikket førti og har hastverk, mens han er ti år yngre og er kanskje ikke så mye mer enn et barn selv. Men han «vil bare at hun skal være lykkelig», og har gitt opp musikerkarrieren sin i forsøket. Slik Joachim la fotografdrømmen på is da Merete ville flytte til Danmark for å starte app-firma med Nanna.
Det er jo meningen vi skal kjenne oss igjen, alle vi andre par i tretti-førti-åra, i skvis mellom forventninger på jobb og hjemmebane, på vei til å innse at vi er midt i livet og ennå ikke har funnet ut hvem det er meningen at vi skal være. Det kunne funket. Det var en del av vinnerformelen til Knausgård, var det ikke? Det er også grunnlaget for den nedstrippede britiske serien «State of the Union», der Rosamund Pike og Chris O'Dowd sitter rett opp og ned i ti herlige timinutters episoder og diskuterer sitt skrantende ekteskap.
Men Knausgård er Knausgård, og «State of the Union» har Nick Hornby som serieskaper. «Mellom oss» har ikke de samme litterære kapasitetene ved roret, og det er kanskje litt mye forlangt. Men en serie som dette er avhengig av vidd og vittigheter, smarte dialoger og originale perspektiver, for å kunne bli noe mer enn repetisjon eller et minste felles multiplum av seernes egen hverdag. Disse parene har så uoriginale samtaler at det er vanskelig å forstå hva de så i hverandre i utgangspunktet. Når de kjeder seg, blir det også kjedelig å se på.
Ikke bare når de kjeder seg, forresten. Selv forspill til utroskap blir langdrygt i denne settingen. Christian Rubeck er sikkert en kul fyr privat, men den grå musa han spiller i denne serien, er det uforståelig at noen får lyst på en affære med.
Alt er ikke bare grått. Det er nyanser i skuespillet som gjør scenene morsomme, selv om replikkene ikke når helt opp. Som når Joachim går opp et trappetrinn mens han forsøker å selge seg inn hos den høyreiste danske kuratoren. Dette er en mann som føler seg nokså liten. Eller når Merete og Nanna sitter i møte og får sms-er av hver sin mann - den ene «Jeg elsker deg» og den andre «Kjøper du dopapir på vei hjem?». Humoren er ikke banebrytende, men Kittelsen er såpass god på timing at hun løfter både den og liknende scener.
«Mellom oss» forsøker å skille seg ut med en krimaktig rammehistorie: I starten av hver episode møter vi Nanna hos psykologen, noen måneder fram i tid. Hun har gjort noe veldig dumt som kan ødelegge livene til alle hun er glad i, og for hver episode kommer vi litt nærmere hva dette dumme er. Etter de fire jeg har sett, er vi ennå ikke i mål, men jeg har en sterk anelse. Jeg håper svaret er mer originalt enn jeg tror det er.
