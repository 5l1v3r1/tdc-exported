
# 
        Kis Grófo: Megnézném Dzsudzsák nézését meg a járását - interjú
      

Published at: **2019-11-03T02:00:00+00:00**

Author: **G. Sz.**

Original: [www.borsonline.hu](http://www.borsonline.hu/celeb/kis-grofo-megneznem-dzsudzsak-nezeset-meg-a-jarasat-interju/185682)


        Nem túl gyakran ad interjút a Bulibáró, de most kötélnek állt, és elárulta, edzőteremben tartja formában magát, felnéz a Gipsy Kings zenekarra, mert roma előadókként világhírűvé váltak, na és hogy májusban született kislányával, Tündével sokkal engedékenyebb, mint fiaival. 
        Nem túl gyakran ad interjút a Bulibáró, de most kötélnek állt, és elárulta, edzőteremben tartja formában magát, felnéz a Gipsy Kings zenekarra, mert roma előadókként világhírűvé váltak, na és hogy májusban született kislányával, Tündével sokkal engedékenyebb, mint fiaival.
      

        Nehéz volt keresztülvinni, hogy hivatalosan is felvehesse a művésznevét és Grófo-Kozák László legyen? Egyáltalán honnan jön a Grófo név?
      
A Grófo onnan ered, hogy régen a grófoknak gyönyörű göndör fürtös hajuk volt, akárcsak az édesapámnak, aki innen kapta a nevét. Mivel én voltam az elsőszülött fia, így én lettem Kis Grófo, az én kisfiam pedig emiatt kapta a Cino Grófo nevet, hiszen mindig apáról fiúra száll, generációkon át. Ez egy ismert művésznév, és mivel az édesapám hivatalosan használhatja, így nem volt körülményes a névváltoztatási procedúra. A roma nevek között egyébként már megtalálható a Grófo név.

        Mennyiben más lányos apának lenni, mint amikor még csak két fia volt? Érzelmesebb, netán engedékenyebb lett?
      
Mindhárom gyermekemet egyformán szeretem, viszont a kislánnyal teljesen másképp viselkedek, és azt vettem észre, hogy vele sokkal engedékenyebb vagyok. Persze a két fiú is imádnivaló volt kisgyermekként. De még csak most kezdem igazán felfogni, hogy már háromgyermekes apa vagyok.

        Nyolc év után felhajtás nélkül vette el szerelmét, gyermekei édesanyját, Tündét. Hogy lehet, hogy a Bulibáró nem csapott hetedhét országra szóló lakodalmat?
      
Szűk körben tartottuk a lagzit, de nálunk a szűk kör is hetedhét országra szóló lakodalmat jelent.

        Nemrég arról szóltak a hírek, hogy munkamá­niás, és rendre túlhajtja magát. Hogy élte meg, hogy rövid ideig kórházban is kezelték?
      
Ritkán szoktam kórházba járni, most sem volt jó érzés, de azt gondolom, ez egy intő jel volt nekem, hogy egy picit jobban figyeljek oda az egészségemre.

        Egyáltalán hány kilométert nyom le egy hét alatt egyik fellépésről a másikra tartva?
      
Nagyon sokat utazunk, heti körülbelül 1500-2000 kilométert.

        Életmódot is váltott, például rendszeresen sportol. Nem unja az edzőtermet?
      
Az őszi és a téli időszakban edzőteremben kardiózom heti háromszor, nyáron pedig, ha újra kint tudunk majd lenni a szabadban, teniszre váltok. Az edzőtermet nem unom, közel áll hozzám és inspirál. A cél érdekében bármit elkövetek, és igyekszem mind egészségesebb életmódot élni.

        Az alkoholról viszont nem kellett leszoknia, mert az a hír járja önről, hogy sosem iszik. Eszerint csak a dalszövegeiben folyik a sör meg rendeli a whiskyt literszámra?
      
Aki ismer, tudja, hogy Kis Grófo a fellépésein csak mentes vizet iszik. Ünnepekkor, családi rendezvények alkalmával viszont szeretek én is bulizni, olyankor megiszom egy-két italt, de természetesen mértékkel.

        Egy előadónak fontos a megjelenés. Elárulja, melyikből van több a szekrényében: öltönyből, nyakkendőből vagy napszemüvegből?
      
Így, ebben sorrendben, szép kollek­cióm van. Inkább az elegánsabb szerkókat kedvelem, mert szerintem egy előadónak példaértékűnek kell lennie. Én az adott helyszínt és a közönséget már az öltözékemmel is megtisztelem.

        Van stylistja vagy a saját ízlése után megy?
      
A saját magam stylistja vagyok, viszont a feleségem véleményét és tanácsát mindig megfogadom.

        Létezik olyan szín, amilyet soha nem viselne?
      
Kombinálva bármilyen színű öltöny felvehető, de zöld öltönyöm például nincs.

        Ha bármelyik külföldi sztárénekessel közös klipet forgathatna, ki lenne az és miért?
      
A Gipsy Kings. Az ő zenéjükön nőttem fel, felnézek rájuk és büszke vagyok arra, hogy roma származású előadóként ekkora világhírnévre és elismerésre tettek szert.

        Otthon, pihenésképpen milyen zenét hallgat?
      
Szeretem a köny­nyűzenét, Majka dalait például nagyon kedvelem.

        Magyarországon nyilván több híres ember lagziján is fellépett már. Melyik volt a legemlékezetesebb?
      
Ugyanúgy emlékezetes a hétköznapi embe­reknél is egy esküvő, privát ünnepség, mint egy ismertnél. A lagzikon mindenki jól érzi magát, ahogyan én is, így egyet sem tudok külön kiemelni.

        A magyar futballválogatott a győzelmei után rendre az ön slágereit énekli az öltözőben. Szereti egyáltalán a focit?
      
A focit szeretem, de a fellépések miatt nem mindig tudom naprakészen nyomon követni az eredményeket.

        Kapcsolatban van a játékosokkal, barátjának nevezheti például Dzsudzsák Balázst?
      
Balázzsal nem volt még lehetőségem személyesen találkozni, amit nagyon sajnálok. Bízom benne, hogy erre mielőbb sor kerül, hiszen mindenképpen szeretném megnézni a nézését meg a járását…

        Kapcsolódó jegyzetünk ide kattintva olvasható.
      
