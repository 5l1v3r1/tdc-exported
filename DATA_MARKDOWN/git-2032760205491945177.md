
# Ajax a Chelsea si po prestrelke delili body, Dortmund v Lige majstrov otočil zápas s Interom

Published at: **2019-11-05T23:35:06+00:00**

Author: **Webnoviny**

Original: [Denník politika](http://dennikpolitika.sk/archiv/88798)

6.11.2019 (Webnoviny.sk) – V utorkovom súboji o druhé miesto F-skupiny Ligy majstrov Borussia Dortmund zdolala Inter Miláno 3:2. Hostia viedli po prvom polčase 2:0, ale domáci po zmene strán otočili výsledok aj vďaka dvom gólom Maročana Achrafa Hakimiho. Ten sa v 77. min postaral tiež o víťazný zásah. Za Dortmund bol strelecky úspešný aj Julian Brandt.
V tíme hostí odohral celý zápas slovenský obranca Milan Škriniar a po polhodine hry dostal žltú kartu. Naďalej platí, že Škriniar v tejto sezóne LM zatiaľ odohral kompletnú minutáž. Dortmund má na druhom mieste 7 bodov, Inter je so 4 bodmi tretí.
V druhom utorkovom zápase LM, ktorý sa hral v skoršom termíne, v G-skupine vyhral nemecký zástupca RB Lipsko v Petrohrade nad Zenitom 2:0. Za hostí skóroval v nadstavenom čase prvého polčasu Diego Demme a v 63. min pridal gólovú poistku rakúsky útočník Marcel Sabitzer.
V drese Zenitu sa na ihrisku neobjavil slovenský reprezentant Róbert Mak. Hráči Lipska dosiahli vo štvrtom zápase tretie víťazstvo a s 9 bodmi sú na čele G-skupiny LM. Večer si v G-skupine Olympique Lyon poradil s Benficou Lisabon 3:1 a so 7 bodmi sa posunul na druhé miesto.
V E-skupine sa SSC Neapol nedočkal predčasného postupu do vyraďovacej fázy. Niekdajší tím slovenského kapitána Mareka Hamšíka doma iba remizoval s rakúskym šampiónom RB Salzburg 1:1 (1:1). Na gól nórskeho mladíka Erlinga Haalanda z 11. min odpovedal tesne pred prestávkou Mexičan Hirving Lozano. Haaland je so 7 gólmi na čele strelcov celej súťaže.
V druhom súboji E-skupiny si obhajca trofeje FC Liverpool doma poradil s KRC Genk 2:1 (1:1). O víťazstvo FCL sa gólmi postarali Holanďan Georginio Wijnaludum a Angličan Alex Oxlade-Chamberlain, za hostí vyrovnal v 41. min na priebežných 1:1 Tanzánijčan Ally Samatta. Slovenský reprezentant Patrik Hrošovský odohral na ľavej strane stredu poľa Genku 85 minút.
V H-skupine sú po utorku až tri 7-bodové tímy. Ajax Amsterdam viedol v Londýne na trávniku Chelsea v 55. min po zásahu Donnyho van de Beeka už 4:1, ale napokon sa táto futbalová šou skončila remízou 4:4. Hostia dohrávali posledných 21 minút bez dvoch vylúčených hráčov, aj tak sú vďaka lepšiemu skóre na čele H-skupiny pred Chelsea a Valenciou.
Španielsky zástupca doma zdolal Olympique Lille 4:1 (0:1) vďaka zlepšenému výkonu po zmene strán. Všetky štyri góly Valencie padli po 65. min.
4. kolo skupinovej fázy – utorok
E-skupina:FC Liverpool (Angl.) – KRC Genk (Belg.) 2:1 (1:1)Góly: 14. Wijnaldum, 53. Oxlade-Chamberlain – 41. Samatta
SSC Neapol (Tal.) – Red Bull Salzburg (Rak.) 1:1Góly: 44. Lozano – 11. Haaland (z pok. kopu)
F-skupina:
Borussia Dortmund (Nem.) – Inter Miláno (Tal.) 3:2 (0:2)Góly: 51. a 77. Hakimi, 64. Brandt – 5. Lautaro Martínez, 40. VecinoMilan Škriniar (Inter) odohral celý zápas, v 30. min videl žltú kartu
G-skupina:Zenit Petrohrad (Rus.) – RB Lipsko (Nem.) 0:2 (0:1)Góly: 45.+ Demme, 63. Sabitzer
Olympique Lyon (Fr.) – Benfica Lisabon (Portug.) 3:1 (2:1)Góly: 4. J. Andersen, 33. Depay, 89. Traoré – 76. Seferovič
H-skupina:FC Valencia (Šp.) – Olympique Lille (Fr.) 4:1 (0:1)Góly: 66. Parejo (z pok. kopu), 82. Soumaoro (vlastný), 84. Kondogbia, 90. Ferrán Torres – 25. Osimhen
FC Chelsea (Angl.) – Ajax Amsterdam (Hol.) 4:4 (1:3)Góly: 5. a 71. Jorginho (oba z pok. kopu), 63. Azpilicueta, 74. James – 2. Abraham (vlastný), 20. Promes, 35. Kepa (vlastný), 55. Van de Beek, ČK: 68. Veltman, 69. Blind (obaja Ajax)
Viac k témam: Liga majstrovZdroj: Webnoviny.sk – Ajax a Chelsea si po prestrelke delili body, Dortmund v Lige majstrov otočil zápas s Interom © SITA Všetky práva vyhradené.
