
# A14, anziano spacca una gomma: la Polstrada gliela cambia Il ‘grazie’ di un automobilista

Published at: **2019-11-06T12:27:08+00:00**

Author: **Alessandra Pierini**

Original: [Cronache Maceratesi](https://www.cronachemaceratesi.it/2019/11/06/anziano-spacca-una-gomma-in-a14-la-polstrada-gliela-cambia-il-grazie-di-un-automobilista/1321755/)

Condividi2KTweetEmail2K Condivisioni
«Mille volte grazie alla polizia stradale. Questa è vera assistenza, vero ausilio. Questo significa essere al servizio del cittadino». Sono le parole di stima di un automobilista che questa mattina, in transito con la sua auto all’uscita dell’A14 di Ancona sud, tratto di competenza della polizia stradale di Fermo, sottosezione autostradale di Porto San Giorgio, ha assistito, anche se per pochi istanti, giusto il tempo di passarci davanti, a due agenti che hanno soccorso un anziano che aveva spaccato la gomma della sua vettura. Gli agenti hanno prima posto in sicurezza il veicolo e l’automobilista per poi rimboccarsi le maniche e sostituire la gomma del veicolo. «Non sarebbero tenuti a sostituire pneumatici. Ma lo hanno fatto. Non posso, come utente dell’A14, come automobilista e, prima di tutto come cittadino – racconta l’automobilista – non ringraziare quegli agenti, e con loro tutta la polizia stradale che oltre a rischiare quotidianamente la vita per la sicurezza di tutti noi automobilisti, è capace anche di simili e encomiabili gesti. Ovviamente – sorride l’automobilista – le foto non le ho scattate io che mi trovavo alla guida ma mia moglie che era seduta sul sedile posteriore».
