
# У Києві затримали товариша вищого керівництва, який продавав посаду за $1,5 млн

Published at: **2019-11-01T12:43:31+00:00**

Author: **Daria Trokhimovich**

Original: [Рубрика](https://rubryka.com/2019/11/01/u-kyyevi-zatrymaly-tovarysha-vyshhogo-kerivnytstva-yakyj-prodavav-posadu-za-1-5-mln/)


        
          У Києві правоохоронці затримали чоловіка, який представлявся “позаштатним помічником” вищого керівництва країни і за гроші пропонував сприяти призначенню на керівні посади у правоохоронних та державних органах.
        
      
Про це повідомляє Генпрокуратура та СБУ.
ГПУ: За версією слідства, він, видаючи себе за близького товариша вищих посадових осіб держави, а саме: президента, голови Верховної Ради, керівника Офісу президента, першого заступника керівника ОПУ, віцепрем’єр-міністра – міністра цифрової трансформації… вводив потерпілих в оману та намагався заволодіти грошовими коштами в особливо великих розмірах”.
Оперативники та слідчі спецслужби встановили, що зловмисник підшукував “клієнтів” через контакти з бізнесовими колами та чиновниками середньої ланки. Він представлявся кандидатам на посади “позаштатним помічником” та “близьким товаришем” майже всіх вищих осіб держави.
Зокрема, за забезпечення працевлаштування директором одного з державних підприємств зловмисник виставив ціну у майже 1,5 мільйона доларів США. У цьому випадку він посилався на власні зв’язки та запевняв, що питання нібито вирішується безпосередньо через керівництво Офісу президента.
31 жовтня правоохоронці затримали шахрая у центрі столиці після отримання частини авансу у розмірі 50 тисяч доларів США.
Слідчі СБУ повідомили зловмиснику про підозру у вчиненні злочинів, передбачених ч. 2 ст. 15, ч. 4 ст. 27, ч. 4 ст. 190, ч. 4 ст. 369 Кримінального кодексу.
Наразі проводяться невідкладні слідчі (розшукові) дії, спрямовані на встановлення обставин вчиненого злочину, вирішується питання про обрання запобіжного заходу.
За вказані злочини передбачено строк покарання до 12 років позбавлення волі з конфіскацією майна.
