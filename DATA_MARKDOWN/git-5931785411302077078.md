
# Partizan protiv neporaženog FMP-a: Teška utakmica

Published at: **2019-11-01T12:42:04+00:00**

Author: **Nemanja**

Original: [Sportska centrala](https://www.sportskacentrala.com/2019/11/01/partizan-protiv-neporazenog-fmp-a-teska-utakmica/)

Trener Košarkaškog kluba Partizan Andrea Trinkijeri najavio je danas utakmicu petog kola ABA lige sa FMP-om.
Crno-beli, koji igraju sjajno u Evrokupu gde su tokom nedelje upisali i petu uzastopnu pobedu u isto toliko utakmica, dočekuju FMP, koji je neporažen u ABA ligi posle četiri meča.
Andrea Trinkijeri ističe da je prednost FMP-a u tome što su imali više vremena za odmor, ali da se nada trijumfu.
 – Iza nas je dugačak put, zbog puno gostovanja…a ispred nas još duži put do našeg cilja. Dočekujemo FMP koji nema poraz u ABA ligi, koji igra u ritmu jedne utakmice nedeljno, dakle ima vremena za trening i za oporavak, i koji uvek igra sa dodatnim motivom protiv nas. Mi igramo pred svojim navijačima i učinićemo sve da ih pametnom igrom obradujemo – kazao je Trinkijeri.
Krilni centar crno-belih Stefan Birčević smatra da će ovo biti teška i zanimljiva utakmica.
 – Čeka nas veoma važna utakmica protiv veoma talentovane ekipe. Otvorili su sezonu veoma dobro, dobili prve četiri utakmice i sigurno da će sutra biti jako motivisani i da će igrati sa dosta samopouzdanja. Sa druge strane, mi moramo da iskoristimo svoje prednosti i da ih uvedemo u ritam utakmice koji nama više odgovara. Biće to teška, ali verujem i zanimljiva utakmica u kojoj nam pobeda puno znači – kazao je Birčević.
