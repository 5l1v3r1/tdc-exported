
# Soylu'dan Avrupa'ya: DAEŞ'lıları nasıl göndereceğimizi biliyoruz

Published at: **2019-11-05T11:44:40+00:00**

Author: **Sertaç Aktan**

Original: [euronews](https://tr.euronews.com/2019/11/05/soylu-dan-avrupa-ya-daes-lilari-nasil-gonderecegimizi-biliyoruz)

İçişleri Bakanı Süleyman Soylu, Avrupalı ülkeleri kast ederek "Ne yaparlarsa yapsınlar, arkadaşlarımız hazırlıklarını yapıyorlar, DEAŞ'lıları onlara göndereceğiz. Nasıl göndereceğimizi de biliyoruz." dedi.
Hilton Garden Inn'de düzenlenen "Fahri Trafik Müfettişleri Değerlendirme ve Eğitim Toplantısı"nın ardından konuşan Soylu, DEAŞ elebaşı Ebubekir el-Bağdadi'nin kız kardeşinin yakalanmasıyla ilgili soruya da, "Dün akşam itibarıyla Ebubekir el-Bağdadi'nin kız kardeşi, eşiyle beraber Azez'de yapılan bir operasyon sonucu yakalandı. Azez'de bulunanlar gerekli tahkikatları gerçekleştiriyorlar." yanıtını verdi.
Euronews'e konuşan İngiliz ve Belçikalı yetkililer, IŞİD mensupları konusundaki tutumlarının değişmediğini; en iyi çözümün örgüt üyelerinin bulundukları yerlerde yargılanması olduğunu açıklamıştı.
Belçika yetkililerinin "DEAŞ'lılar, suç işlendiği yerde yargılansın" sözünü eleştiren Soylu, "Ne için? DEAŞ'lılar oraya gitmesinler, Avrupa ülkelerine gitmesinler. O zaman koskoca bir soru sormak isterim, Fehriye Erdal'ı bize niye vermediniz?
Madem suç işlendiği yerde değerlendirilecekti, sorgulanacaktı. Çifte standardı Avrupa defalarca üretmeye çalışmaktadır. Ne yaparlarsa yapsınlar, arkadaşlarımız hazırlıklarını yapıyorlar, DEAŞ'lıları onlara göndereceğiz. Nasıl göndereceğimizi de biliyoruz." değerlendirmesini yaptı.
İstanbul Büyükşehir Belediye Başkanı Ekrem İmamoğlu'nun kendisiyle ilgili sözlerinin hatırlatılması üzerine ise Soylu, terörle mücadelelerinin devam ettiğini söyleyerek bu mücadelenin sadece dağda ve sınır ötesinde devam etmediği şeklinde cevap verdi ve şöyle devam etti:
"Hep beraber görüyoruz, gidip Avrupa'da bir fırsatını bulup Strazburg'da Türkiye'yi şikayet etmek, Türkiye'nin hukuk ihlalleri yaptığını ortaya koymak, Türkiye'nin terör sıfatıyla görevden aldığı belediye başkanlarını savunmak, onların hapse atılmasının yanlış olduğunu ifade etmek doğruysa ben milletimden özür dilerim, İmamoğlu'ndan da özür dilerim. Bu görevi yapmamın da bir anlamı olmadığını burada bir kez daha ifade ederim."
İBB Başkanı İmamoğlu, önceki gün Bakan Soylu'nun açıklamalarına ilişkin verdiği cevapta "Ben lafa bakarım laf mı diye, bir de söyleyene bakarım adama bakarım adam mı diye derim." demişti.
Ek kaynaklar • AA
