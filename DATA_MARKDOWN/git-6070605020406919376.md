
# Catalunya rep un de cada quatre euros que gasten els turistes estrangers a Espanya

Published at: **2019-11-04T09:20:19+00:00**

Author: ****

Original: [Ara.cat](https://www.ara.cat/economia/Catalunya-quatre-gasten-turistes-estrangers_0_2337966255.html)

Catalunya és la comunitat líder a Espanya tant en recepció de turistes estrangers com en la despesa que fan durant la seva estada. Segons les dades publicades per l'Institut Nacional d'Estadística (INE), gairebé un de cada quatre euros que gasten els turistes de fora els rep Catalunya.
Segons les dades de l'estadística de moviments en fronteres (Frontur), entre el gener i el setembre han arribat a Espanya poc més de 67 milions de turistes, un 1,3% més que el mateix període de l'any passat.

        Els hotels de Barcelona guanyen rendibilitat i són els que més fan augmentar l'ocupació a l'Estat
      
Catalunya lidera la recepció de turistes estrangers, amb 15,6 milions de visitants, un 0,6% més que el mateix període de l'any passat. La segona comunitat en recepció de turistes va ser les Illes Balears, amb 12,1%, però va registrar un petit retrocés respecte del mateix període de l'any passat, amb un 0,4% menys.
Malgrat el lideratge de Catalunya, la comunitat on més va créixer l'arribada de turistes estrangers va ser Madrid, amb un increment del 7,4% entre el gener i el setembre respecte del mateix període de l'any passat. Tot i aquest creixement, el nombre total de turistes estrangers que van visitar la comunitat de la capital espanyola van ser poc més de 5 milions, una tercera part dels arribats a Catalunya.
A més de liderar el nombre de visitants estrangers, Catalunya també lidera la despesa que fan aquests visitants. Segons les dades de l'INE, entre el gener i el setembre els turistes estrangers es van deixar a Catalunya 17.406 milions d'euros, un 23,6% del total de la despesa que van fer a l'Estat. És a dir, gairebé un de cada quatre euros que van gastar els turistes a Espanya es va gastar a Catalunya.
La despesa global dels turistes a Catalunya els nou primers mesos de l'any va augmentar un 4,3%. A més, la despesa diària dels turistes a Catalunya va ser de mitjana 195 euros, un 5,17% més que el mateix període de l'any passat.
En el conjunt de l'Estat els turistes estrangers van fer una despesa de 73.830 milions d'euros entre el gener i el setembre, un 2,99% més que el mateix període de l'any passat. La despesa diària mitjana a Espanya dels turistes va ser de 153 euros, per sota del que gasten de mitjana a Catalunya.
