
# चिन्मयानंद केस: एसआईटी ने दाखिल किया 4700 पन्नों का आरोप पत्र

Published at: **2019-11-06T19:55:03+00:00**

Author: **हिंदुस्तान संवाद।,शाहजहांपुर।**

Original: [https://www.livehindustan.com](https://www.livehindustan.com/national/story-sit-filed-4700-pages-charge-sheet-on-chinmayanand-case-2835999.html)

पूर्व केंद्रीय मंत्री स्वामी चिन्मयानंद मामले में दर्ज दो मुकदमों में बुधवार को एसआईटी ने शाहजहांपुर सीजेएम कोर्ट में 4700 पन्ने का आरोप पत्र दाखिल किया। आरोप पत्र दाखिल किए जाते वक्त जेल से आरोपियों को भी बुलाया गया था। इसके बाद उन्हें जेल भेज दिया गया। सबसे पहले जेल से दुराचार के आरोपी स्वामी चिन्मयानंद को सीजीएम कोर्ट लाया गया। इसके बाद उन्हें पुन: जेल में दाखिल कर दिया गया। इसके बाद छात्रा, उसके साथी संजय, विक्रम और सचिन को सीजेएम कोर्ट लाया गया। 
सीजेएम कोर्ट में छात्रा और उसके साथी अलग अलग खड़े हुए थे। उन्होंने कोई बातचीत नहीं की। बड़ी संख्या में पुलिस बल तैनात किया गया, भारी गहमागहमी रही। बता दें कि सुप्रीम कोर्ट के निर्देश पर गठित की गई एसआईटी ने शाहजहांपुर में दर्ज दो मुकदमों की विवेचना की। करीब दो माह में यह विवेचना पूरी हो सकी। इसमें 105 लोगों से पूछताछ की गई और बयान दर्ज किए गए। आरोप पत्र में 55 दस्तावेजों को शामिल किया है। एसआईटी इस मामले पर 28 नवंबर को स्थिति रिपोर्ट दाखिल करेगी।
पीड़िता की जमानत पर सुनवाई 29 कोइलाहाबाद उच्च न्यायालय ने स्वामी चिन्मयानंद से ब्लैकमेल करने की आरोपी रेप पीड़िता की जमानत याचिका सुनवाई के लिए 29 नवंबर की तारीख लगाई है। कोर्ट ने इस जमानत अर्जी पर राज्य सरकार से जवाब मांगा है। यह आदेश न्यायमूर्ति मंजूरानी चौहान ने दिया है। बुधवार को इस मामले में स्वामी चिन्मयानंद की तरफ से जवाब दाखिल किया गया। 
कोर्ट को बताया गया कि मामले की जांच कर रही एसआईटी अधीनस्थ अदालत में चार्जशीट दाखिल करने जा रही है। उधर, पीड़िता के वकील का कहना था कि जांच एजेंसी शासन के दबाव में सही जांच नहीं कर रही है। यह भी कहा गया कि पीड़िता की ओर से दिल्ली में की गई शिकायत अब तक दर्ज नहीं की गई है। कोर्ट ने जमानत याचिका पर राज्य सरकार से जवाब मांगते हुए 29 नवंबर की तारीख लगाई है।
पाइए देश-दुनिया की हर खबर सबसे पहले www.livehindustan.com पर। लाइव हिन्दुस्तान से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    
