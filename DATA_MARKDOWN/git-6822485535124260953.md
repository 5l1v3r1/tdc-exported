
# کسری بودجه ۵۰ میلیارد دلاری دولت سعودی

Published at: **2019-11-01T14:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980810065.html)

وزیر دارایی سعودی میزان کسری بودجه این کشور برای سال آتی میلادی را بیش از پیش‌بینی‌ها به میزان ۴۹.۸۶ میلیارد دلار اعلام کرد.
به گزارش فارس، «محمد الجدعان» وزیر دارایی دولت سعودی روز پنجشنبه (دیروز) در بیانیه‌ای از افزایش کسری بودجه این کشور در سال ۲۰۲۰ به ۱۸۷ میلیارد ریال سعودی (۴۹.۸۶ میلیارد دلار) خبر داد.
به نوشته وبگاه روسیا الیوم، در بیانیه صادره شده آمده است که این میزان کسری بودجه بسیار بیشتر از میزان پیش‌بینی شده است. سال گذشته میزان کسری بودجه دولت سعودی ۳۴.۹۳ میلیارد دلار بود که امسال رشد ۷۰ درصدی را نشان می‌دهد.
همچنین به علت کاهش درآمد نفتی، میزان درآمد امسال دولت سعودی ۸۳۳ میلیارد ریال سعودی است. سال گذشته این میزان ۹۱۷ میلیارد ریال سعودی بود.
با این حساب دولت سعودی تلاش خواهد کرد تا حد ممکن از میزان هزینه‌های خود بکاهد.
وزیر مالی سعودی همچنین تأکید کرد که دولت به حمایت از پروژه‌های عظیم و حمایت از بخش خصوصی برای ایجاد اشتغال ادامه خواهد می‌دهد.
دولت سعودی بزرگترین تولید کننده نفت در جهان است اما پس از امضای توافق کاهش تولید در اوپک، میزان تولید این کشور پایین‌تر از حد مطلوب برای این کشور شده است. اما در مقابل، کاهش میزان درخواست جهانی و ضعف اقتصاد جهان مانع از افزایش قیمت‌ها شده که این مسأله کاهش درآمد دولت سعودی را در پی داشته است.
صندوق بین‌المللی پول پیش از این گفته بود که ریاض نیاز دارد تا سیاست‌های مالی خود را برای جلوگیری از تأثیرات کسری بودجه تشدید کند. هر دلار آمریکا برابر با ۳.۷۵ ریال سعودی است.
