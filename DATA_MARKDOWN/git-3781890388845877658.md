
# เด็กขายกระทงขึ้นโรงพัก แจ้งจับคนล่อซื้อกรรโชกทรัพย์

Published at: **2019-11-06T03:15:00+00:00**

Author: ****

Original: [เดลินิวส์](https://www.dailynews.co.th/regional/740183)


        เด็กสาวขายกระทง ควงแม่ขึ้นโรงพัก เอาผิดคนล่อซื้อกระทงการ์ตูน พบอีกรายสาวโคราชวัย 16 ปี ถูกล่อซื้อซองพลาสติกใส่โทรศัพท์มือถือลายการ์ตูน
      
จากกรณีโลกออนไลน์เกิดกระแสวิจารณ์อย่างหนัก ภายหลังจากที่คุณพ่อรายหนึ่งได้เผยเรื่องราวของลูกสาววัย 15 ปีทำกระทงขายเพื่อหารายได้พิเศษ ได้ถูกลูกค้าสั่งทำกระทงเน้นย้ำทำ "กระทงลายการ์ตูน" แต่เมื่อนัดรับส่งของกลับแจ้งจับละเมิดลิขสิทธิ์พร้อมเรียกปรับเป็นเงิน 30,000 แต่ทางผู้ปกครองขอต่อรองจ่ายเพียง 5,000 บาท จนทำให้เรื่องราวดังกล่าวกลายเป็นที่วิพากษ์วิจารณ์ในสังคมออนไลน์อย่างกว้างขวางนั้น.ความคืบหน้าเมื่อเวลา 09.00 น.วันที่ 6 พ.ย.ผู้สื่อข่าวรายงานว่า ที่ สภ.เมือง จ.นครราชสีมา แม่และเด็กสาววัย 15 ปี ที่ถูกล่อซื้อกระทงรูปการ์ตูน ได้เดินทางไปแจ้งความร้องทุกข์เอาผิดกับทางคนล่อซื้อกระทงรูปการ์ตูนแล้ว ในข้อหา กรรโชกทรัพย์
ขณะที่ล่าสุดพบผู้เสียหายอีกรายคือ น.ส.นิภารัตน์ เสงี่ยมกลาง อายุ 46 ปี ได้นำหลักฐานมาพบตำรวจ สภ.เมืองนครราชสีมา กรณีลูกสาวอายุ 16 ปี ถูกล่อซื้อซองพลาสติกใส่โทรศัพท์มือถือกันน้ำ ลวดลายการ์ตูนโดเรม่อนและคิตตี้ จำนวน 10 ชิ้น ก่อนถูกจับกุมน.ส.นิภารัตน์ กล่าวว่า ลูกสาวถูกตัวแทนลิขสิทธิ์ข่มขู่เรียกเงิน 50,000 บาท หากไม่จ่ายจะต้องติดคุก มีการไกล่เกลี่ยต่อรองจนตกลงจ่ายค่าเสียหาย 25,000 บาท ข่มขู่ว่าต้องรีบหาเงินมาจ่ายภายในวันเดียว จึงจำยอมต้องไปหาเงินโดยกู้เงินนอกระบบดอกเบี้ยแพงมาจ่ายให้ สร้างความเจ็บปวดแก่ลูกสาวที่ต้องการหารายได้พิเศษช่วยพ่อแม่ โดยเหตุเกิดเมื่อวันที่ 5 เม.ย.ที่ผ่านมา  หลังเห็นข่าวขบวนการล่อซื้อกระทงลิขสิทธิ์ มั่นใจว่าลูกสาวตกเป็นเหยื่อของขบวนการเดียวกันนี้ จึงนำหลักฐานมาพบตำรวจ เพื่อแจ้งความเอาผิดฐานกรรโชกทรัพย์

        
          ข่าวที่เกี่ยวข้อง'สมศักดิ์'สั่งยุติธรรมโคราช ช่วยเหลือคดีล่อซื้อกระทงเด็ก
        
      
