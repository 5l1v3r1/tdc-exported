
# «Голос України» опублікував скандальний закон про судову реформу

Published at: **2019-11-06T08:30:20+00:00**

Author: ****

Original: [ГЛАВКОМ](https://glavcom.ua/news/golos-ukrajini-opublikuvav-skandalniy-zakon-pro-sudovu-reformu--638015.html)

Закон «Про внесення змін до закону України «Про судоустрій і статус суддів» та деяких законів України щодо діяльності органів суддівського врядування» опублікований в офіційній газеті Верховної Ради «Голос України».
Текст закону також оприлюднений на сайті видання «Голос України».
Закон передбачає внесення змін до законів «Про судоустрій і статус суддів», «Про очищення влади» та «Про Вищу раду правосуддя».
Закон запроваджує новий порядок формування Вищої кваліфікаційної комісії суддів, за яким призначення на посади 12 членів ВККС здійснюватиметься Вищою радою правосуддя за результатами конкурсу. Вища рада правосуддя утворюватиме конкурсну комісію, до складу якої входитимуть: три особи, обрані Радою суддів України з-поміж її членів; три особи з-поміж міжнародних експертів, запропонованих міжнародними організаціями, з якими Україна співпрацює у сфері запобігання та протидії корупції відповідно до міжнародних договорів України, до складу Громадської ради міжнародних експертів, утвореної згідно із законом «Про Вищий антикорупційний суд».
Закон передбачає створення Вищою радою правосуддя комісії з питань доброчесності та етики, яка забезпечить дотримання членами ВРП та ВККС високих критеріїв доброчесності та професійної етики.
Серед іншого, вносяться суттєві зміни до законів «Про судоустрій і статус суддів» та «Про Вищу раду правосуддя» щодо суддівської винагороди. Документом пропонується визначити, що суддівська винагорода встановлюється за єдиними правилами для всіх суддів незалежно від умов проходження ними кваліфікаційного оцінювання, оскільки всі судді судової системи мають єдиний правовий статус і є рівними перед законом.
Закон визначає необхідність скоротити склад Верховного Суду до 100 суддів, при цьому їхні посадові оклади зменшаться із 75 до 55 прожиткових мінімумів, тобто зі 145 тис. 200 грн до 106 тис. 480 грн.
Вищу кваліфікаційну комісію суддів зроблять колегіальним органом. Водночас законом пропонується скоротити кількість членів ВККС із 16 до 12 членів, яких за результатами конкурсів призначатиме Вища рада правосуддя.
Також закон визначає, що рішення про звільнення з посади члена Вищої ради правосуддя мало прийматися за поданням Комісії з доброчесності та етики на спільному засіданні ВРП і Комісії з питань доброчесності та етики протягом п’яти днів після подання. Рішення ж про звільнення члена ВРП вважається прийнятим, якщо подання не буде відхилене на спільному засіданні більшістю голосів учасників засідання за умови, що за це проголосувало принаймні два міжнародних експерти – члени Комісії з питань доброчесності та етики.
Окрім того, закон розширює категорії посад, щодо яких здійснюються заходи з очищення влади (люстрації). Так, вона поширюватиметься на керівників ВККС і Державної судової адміністрації, які обіймали свої посади не менше ніж рік у період від 21 листопада 2013 року до 19 травня 2019 року.
Законопроєкт №1008 «Про внесення змін до закону України «Про судоустрій і статус суддів» та деяких законів України щодо діяльності органів суддівського врядування» опублікований в офіційній газеті Верховної Ради «Голос України», був ухвалений у другому читанні Верховною Радою 16 жовтня. Президент підписав його 4 листопада.
Нагадаємо, Верховний суд закликав Верховну Раду не приймати законопроєкт №1008 про судову реформу, внесений президентом Володимиром Зеленським, до отримання висновків Європейської комісії «За демократію через право» («Венеціанська комісія»).
ЄС і Канада закликали Раду не поспішати з реформування ВККС і Верховного Суду.
