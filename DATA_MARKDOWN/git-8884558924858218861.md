
# Zaradi obilnejših padavin v zahodni in osrednji Sloveniji večja verjetnost plazov

Published at: **2019-11-05T15:04:59+00:00**

Author: **STA**

Original: [Primorske novice](https://www.primorske.si/slovenija/zaradi-obilnejsih-padavin-v-zahodni-in-osrednji-sl)


        Zaradi obilnejših padavin, ki so po razmeroma suhem oktobru Slovenijo dosegle v začetku novembra, imajo nekatere reke velike pritoke. Kot opozarjajo na Geološkem zavodu Slovenije, je v zahodni in osrednji Sloveniji povečana tudi verjetnost zemeljskih plazov.
      
LJUBLJANA > Po navedbah geološkega zavoda lahko do zemeljskih plazov pride tudi v ostalih predelih Slovenije. Verjetnost se bo povečevala sorazmerno s količino padavin. Prebivalcem na teh območjih in predvsem tam, kjer so se v preteklosti že pojavljali zemeljski plazovi, svetujejo, naj bodo pozorni na dogajanja v tleh nad in pod objekti, zgrajenimi na pobočjih ali tik ob njih. Še posebej naj bodo pozorni na sveže razpoke v opornih zidovih, posedanje in zdrse zemljine ter tudi na znake zamakanja vode na zemljišču.
Agencija za okolje (Arso) je že dopoldne poročala o velikih pretokih rek s povirjem v Julijskih Alpah, v Kamniško Savinjskih Alpah, v Idrijsko Cerkljanskem in Škofjeloškem hribovju ter v porečju Vipave. Naraščajo tudi reke ponekod drugod po Sloveniji, zlasti v osrednji in južni Sloveniji lahko pride tudi do razlivanj posameznih rek. Te bodo po napovedih največje pretoke dosegle v večernih urah in v noči na sredo. Ob močnejših krajevnih nalivih lahko hitro narastejo tudi hudourniški vodotoki.
Vremenoslovci so tudi za popoldan napovedali oblačno vreme s pogostimi padavinami in nevihtami predvsem na zahodu, krajevno tudi dolgotrajnejšimi nalivi. Pihal bo okrepljen južni do jugozahodni veter, ob morju jugo. Dež bo v prvem delu noči večinoma ponehal. V sredo bo na vzhodu deloma sončno in povečini suho vreme, drugod bodo občasno krajevne padavine, deloma plohe, na zahodu tudi kakšna nevihta.
