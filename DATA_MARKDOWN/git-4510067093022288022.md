
# Restricţii pe centura Oradea. Constructorii încep joi dezafectarea giraţiei din intersecţia cu strada Universităţii

Published at: **2019-11-05T14:40:00+00:00**

Author: **Dan Simai**

Original: [Bihoreanul](https://www.ebihoreanul.ro/stiri/ultima-or-31-48/restrictii-pe-centura-constructorii-incep-joi-dezafectarea-giratiei-din-intersectia-cu-strada-universitatii-152571.html)


        Atenţie, şoferi! Începând de joi traficul rutier pe şoseaua de centură, în zona Cimitirului Municipal, va fi restricţionat pentru lucrări la viitorul pasaj suprateran.
      
Comisia tehnică pentru probleme de circulaţie a aprobat, luni, la cererea constructorului, demontarea parapeţilor aferenţi sensului giratoriu de la intersecţia străzii Universităţii cu şoseaua de centură, care urmează să fie desfiinţat. "Banda din mijloc a sensului va fi blocată, circulaţia din sens urmând să se desfăşoare pe o singură bandă", se menţionează într-un comunicat al Primăriei.
Potrivit municipalităţii, lucrările sunt necesare pentru mutarea sensului giratoriu actual înspre accesul la Parcul Industrial 2 şi realizarea benzii de ocolire a pasajului suprateran la ieşirea de pe strada Universităţii.
În plus, începând din 21 noiembrie se va închide circulaţia din centură spre strada Universităţii, inclusiv banda de circulaţie pe direcţia Borş dinspre Cluj.
"Circulaţia rutieră în această perioadă se va derula pe o singură bandă pe sens pe şoseaua de centură, în zona de construcţie a noului pasaj", a transmis Primăria.
După închiderea accesului din centură în strada Universităţii, traficul rutier spre această zonă va fi deviat pe strada Islazului.
Restricţiile de circulaţie se vor menţine până în aprilie 2020.
