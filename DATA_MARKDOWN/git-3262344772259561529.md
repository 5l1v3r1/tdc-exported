
# Niente POS per i negozi: per pagare basta lo smartphone. Accordo Mastercard-Intesa San Paolo

Published at: **2019-11-06T16:48:00+00:00**

Author: **Gaetano Mero**

Original: [DDay.it](https://www.dday.it/redazione/32978/pagamento-smartphone-post-mastercard-intesa-san-paolo)

Tap on Phone è la prima soluzione sperimentale “no hardware” realizzata in Italia, nata da una collaborazione tra Intesa Sanpaolo e Mastercard, che consente agli esercenti di utilizzare direttamente lo smartphone per gestire e incassare i pagamenti effettuati dai loro clienti con carte contactless e tramite portafogli digitali (come Apple Pay, Samsung Pay e PayGO). Le operazioni sono gestite tramite un’unica app, XME Commerce, che consente anche di emettere la ricevuta, inviandola sempre digitalmente al cliente.
Gli importi potranno raggiungere una cifra massima di 25 euro se si paga con carta contactless, mentre non c’è alcun vincolo se si utilizzano smartphone o dispositivo indossabile. 
Obiettivo finale è abilitare esercenti, aziende e liberi professionisti che operano in mobilità all’accettazione di carte e digital wallet attraverso una soluzione che non richieda un device aggiuntivo, oltre lo smartphone dell’esercente, e che consenta un’esperienza di pagamento ai clienti finali user friendly e sicura.
Il progetto è stato realizzato con il supporto di Mercury Payment Services e di Mobeewave, azienda specializzata nei pagamenti con dispositivi mobili, già parte di Mastercard Start Path, il programma di engagement per startup che dal 2014, anno della sua fondazione, ha coinvolto otre 200 aziende e startup tecnologiche più avanzate collegandole alle attività, ai prodotti e ai clienti globali di Mastercard, con una raccolta complessiva di 1.5 miliardi di dollari di investimento in capitale.
“Crediamo molto - ha commentato Antonio Di Meo, Vice President Account Leader di Mastercard - nel valore che questa soluzione potrà dare in termini di facilità di accesso, stimolo all’utilizzo e sicurezza nell’accettazione dei pagamenti digitali".
