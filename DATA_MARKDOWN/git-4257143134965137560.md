
# Britek: a kampányidőszak még csak most kezdődik

Published at: **2019-11-04T09:01:00+00:00**

Author: **Infostart**

Original: [infostart](https://infostart.hu/tudositoink/2019/11/04/britek-a-kampanyidoszak-meg-csak-most-kezdodik)

Szerdán oszlatják fel a brit parlamentet és kezdetét veszi a december 12-i előre hozott választások előtti kampány. A brit egészségügy vezetése azonban máris intette a politikusokat attól, hogy „politikai fegyvert” csináljanak a britek és a szigetországban élők számára ingyenes szolgálatból. Chris Hopson, az Nemzeti Egészségügyi Szolgálat, azaz az NHS egyik igazgatója azt írta a Timesban: "a szolgálat gondjainak túldramatizálása vagy

        a nem őszinte finanszírozási ígéretek senkinek nem használnak”.
      
A politikusok "ne tegyenek üres ígéreteket" és nem kreáljanak "irreális elvárásokat"- mondta.
Az egészségügy körül zajlik majd a brit választások egyik legnagyobb csatája. Azért is, mert a brexit utáni, az Egyesült Államokkal tervezett kereskedelmi tárgyalásokon felmerül majd az amerikai egészségügyi magáncégek bevonása. Sokan attól félnek, hogy a tengerentúliak diktálni kezdenek majd és szolgálat elveszítheti jelenlegi jellegét.
Közben Boris Johnson miniszterelnök bocsánatot kért a Konzervatív Párt tagságától, amiért nem tudta kivezetni az országot az EU-ból az október 31-i határidőig. "Mélységesen sajnálom" – mondta egy interjúban. Johnson korábban úgy fogalmazott: inkább feküdne holtan egy árokban, minthogy elhalassza a kilépést, és megfogadta: ha törik, ha szakad, október végére megvalósítja a brexitet.
A kormányfő a parlamenti képviselőket hibáztatta és azt mondta: "temérdek idejük volt" megvizsgálni és elfogadni az általa Brüsszellel kötött válási egyezményt. Az ő megfogalmazásában a parlament nem volt erre hajlandó.
Nagy kérdés, hogy miként tekintenek Johnsonra azok a szavazók, akiket kemény és makacs brexitretorikája vonzott. Ők azok, akik körében lesznek olyan csalódottak, aki inkább a Brexit Pártra szavaznak majd a választásokon.
Nigel Farage pártvezér, az eredeti brexitkampány kulcsfigurája közölte: ő maga nem indul parlamenti helyért. Inkább azzal szolgálja az ügyet, hogy az országot átszelve támogatja pártja 600 jelöltjét. Előzőleg Farage azt ajánlotta Johnsonnak, hogy párttagjai visszalépnek a toryk javára, de a miniszterelnök elvetette az ajánlatot.
Kommentátorok megjegyzik: Farage többször is kudarcot vallott és nem tudott parlamenti mandátumhoz jutni az egyéni választókerületekre épülő brit választási rendszerben.
Farage mellett a megosztott ellenzéki Munkáspárt főnöke, Jeremy Corbyn is brexitet akar, csak épp másmilyent. Párttársainak egy jelentős része viszont a kilépés ellen van, vagy legalábbis egy második népszavazást akar a kérdésben. Corbyn azonban arra figyelmeztette saját árnyékkormánya tagjait: a vita véget ért, ideje belpolitikai ügyekre koncentrálni. Úgy tűnik szerinte az egészségügyre és más kérdésekre fókuszálva lehet behozni a konzervatívok egyelőre jelentős előnyét.

        Nyitókép: MTI/AP/Kirsty Wigglesworth
      

        Kapcsolódó hang
      
Indul a brit kampány
 
