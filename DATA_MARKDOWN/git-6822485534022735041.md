
# حمله به کاروان نظامی آمریکا در مسیر سوریه به عراق

Published at: **2019-11-03T22:50:00+00:00**

Author: ****

Original: [جامعه خبری تحلیلی الف](https://www.alef.ir/news/3980812211.html)

وزارت دفاع روسیه اعلام کرد که به کاروان نظامی آمریکا که از سوریه به عراق می‌رفته است، حمله شده است.
به گزارش فارس، وزارت دفاع روسیه روز یکشنبه از تیراندازی به سوی کاروان نظامیان آمریکایی که از سوریه به سوی عراق در حرکت بوده‌اند، خبر داد.
به نوشته پایگاه «اسپوتنیک»، در این حمله به کسی آسیبی نرسیده است.
هنوز مشخص نیست که چه کسی به سمت این نظامیان تیراندازی کرده است، با این وجود ساعتی پیش یک پایگاه خبری سوری به نام «اخبار آزاد سوریه» گزارش داده بود که ارتش ترکیه به سمت کاروان نظامی آمریکا شلیک کرده است.
به نوشته این پایگاه خبری، این کاروان از طریق بزرگراه «ام۴» از پایگاه «سیرین» در نزدیکی شهر «عین‌العرب» (کوبانی) سوریه به سمت مرز عراق در حرکت بوده است.
این حمله ظاهرا در نزدیکی منطقه «تل تمر» انجام گرفته است. ساعاتی پیش در همین منطقه به یک کاروان امدادی حمله شده و یک امدادگر نیز بر اثر آن کشته شده بود. آن حمله هم به ارتش ترکیه نسبت داده شده است. 
