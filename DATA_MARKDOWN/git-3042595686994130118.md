
# Ny karriere: - I boks

Published at: **2019-11-06T07:43:20+00:00**

Author: **Christopher Sjuve**

Original: [Dagbladet.no](https://www.dagbladet.no/mat/ny-karriere---i-boks/71761135)

- Ja, det er kona og jeg som har laget en boil-in-box, forteller Øyvind Rafto, best kjent som en tredjedel av humortrioen «Raske menn».
Rafto har lenge grublet på hva han skulle gjøre etter «Raske menn». Nå mener han å ha funnet svaret. Og det handler om et patent på en ny riskoker.
Kort fortalt: Riskokeren settes oppi en annen kjele med vann. Den er laget av plast og har mange perforerte hull. Den er også utstyrt med hanker (se bilde), slik at det er enkelt å løfte den ut når risen har kokt ferdig.
Den kommer også med et lokk som du kan bruke som bordskåner når du skal servere den risen.
Innovasjonen begynte med at familien ofte brente seg på de langt mer kjente boil-in-bag'ene, forteller Rafto.
- Late og giddaløse som vi er, brukte vi en masse boil-in-bager. De fleste kjenner jo godt til dem, forteller Rafto, og fortsetter med innlevelse om håndteringen av boil-in-bagene snudde opp ned på den ellers harmoniske tilværelsen i hjemmet.
- Det ble ofte et svært spetakkel ved middagstider. Vi holdt på med sakser og kniver for å få hull på de posene. Men, kona, klønete som hun er, banna og sverta fordi hun brant seg på de kokvarme posene hele tida.
