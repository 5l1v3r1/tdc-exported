
# ലോകകപ്പ് സെമിയിലെ ഇന്നിങ്സ് പോലെ; ‘വടി കൊടുത്ത് അടി വാങ്ങി’ കോലി!

Published at: **2019-11-02T08:11:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/cricket/2019/11/02/it-is-like-your-batting-in-world-cup-semis-twitter-trolls-virat-kohli-on-his-tweet.html)

മുംബൈ∙ ‘വടി കൊടുത്ത് അടി വാങ്ങുക’ എന്ന പ്രയോഗം കേട്ടിട്ടില്ലേ? ആ പ്രയോഗത്തിന്റെ അർഥമെന്തെന്ന് ഇന്ത്യൻ ക്യാപ്റ്റൻ വിരാട് കോലിക്ക് കഴിഞ്ഞ ദിവസം ശരിക്കു മനസ്സിലായി! ‘ക്യാപ്ഷൻ ദിസ്’ എന്ന തലക്കെട്ടുമായി കോലി ട്വിറ്ററിൽ പോസ്റ്റ് ചെയ്ത ഒരു ജിഫ് (GIF) ഇമേജാണ് താരത്തെ തിരിച്ചടിച്ചത്. ഏതോ ഒരു സ്റ്റുഡിയോയുടെ ഉൾവശമാണ് പശ്ചാത്തലം. അവിടെ സ്ഥാപിച്ചിരിക്കുന്ന ക്യാമറയ്ക്കു മുന്നിൽ കോലി ഞൊടിയിടയിൽ പ്രത്യക്ഷനാകുന്നതും ഏതാനും സെക്കൻഡുകൾക്കുള്ളിൽ അപ്രത്യക്ഷനാകുന്നതുമാണ് ജിഫ് ഇമേജ്.
ചിത്രത്തിനു ക്യാപ്ഷനിടാനുള്ള ഇന്ത്യൻ നായകന്റെ ക്ഷണം ആരാധകർ ഇരുകയ്യും നീട്ടി സ്വീകരിക്കുന്നതായിരുന്നു തുടർന്നുള്ള കാഴ്ച. നിമിഷങ്ങൾക്കുള്ളിൽ ഒട്ടേറെപ്പേരാണ് ക്യാപ്ഷനുകളുമായി കോലിയുടെ പേജ് സന്ദർശിച്ചത്.
ക്യാമറയ്ക്കു മുന്നിലെത്തി ഞൊടിയിടയിൽ അപ്രത്യക്ഷനാകുന്ന കോലിയുടെ ജിഫ് ഇമേജിന്, ഇക്കഴിഞ്ഞ ലോകകപ്പ് സെമിയിലെ താരത്തിന്റെ ഇന്നിങ്സിനോടു സാമ്യം കണ്ടെത്തിയ വിരുതൻമാൻമാരാണ് രംഗം കൊഴുപ്പിച്ചത്. ‘2019 ഏകദിന ലോകകപ്പ് സെമിയിലെ ഇന്നിങ്സിന്റെ ഹൈലൈറ്റ്സാണോ’ എന്ന ചോദ്യവുമായാണ് ഒരു ആരാധകൻ എത്തിയത്. ‘ലോകകപ്പ് നോക്കൗട്ടുകളിൽ കോലിയുടെ പ്രകടനം’ എന്ന ക്യാപ്ഷനും കണ്ടു. ഈ ക്യാപ്ഷനെല്ലാം കണ്ടതോടെ ‘വേണ്ടിയിരുന്നില്ല’ എന്നു കോലിക്കു തോന്നിക്കാണാനും സാധ്യതയേറെ!
