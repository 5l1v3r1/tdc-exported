
# „Доза щастие - филмът за живота на журналиста Весела Тотева тръгва по кината

Published at: **2019-11-05T19:54:00+00:00**

Author: **Полина Гергушева**

Original: [bTV Новините](https://btvnovinite.bg/lifestyle/liubopitno/filmat.html)

Животът на колегата журналист Весела Тотева вече е и на голям екран. Филмът „Доза щастие" по автобиографичната ѝ книга „Падение и спасение" тръгва по кината в цялата страна.
Освен екипът на филма, стотици от най-близките хора и колеги на Весела Тотева са на премиерата, за да видят филма разказ за живота й. Разказ за личните битки на едно младо момиче със зависимостта.
Филмът е много искрен и ни занимава с проблема по много истински начин, точно така, както и Весела разказваше за него, открито, без да ни спестява нищо, но с много вяра, надежда и сила.
В ролята на Весела влиза вече порасналата й дъщеря - Валя, преживяла заедно с майка си всички трудни моменти по пътя на зависимостта.
„Най-трудното беше емоционалното място, на което трябваше да се върна. Аз бях много малка, когато цялото това нещо ми се случи, бях горе-долу на 4 години и на около 10 приключиха нещата. Един период, в който нещата ти се случват много чисто и ясно, виждаш ги, разбираш ги по един детски начин, но после в порастването ги заключваш и ги оставяш някъде там”, актрисата Валентина Каролева.
„Доза щастие" е актьорски дебют за Валя и режисьорски дебют за Яна Титова.
„Историята на Весела ме намери в самолета на път към България. Запознах се с нея чрез нейната книга "Падение и спасение".  Аз докато я четях, виждах всичко в картини, така че може да се каже, че аз филма веднъж го изгледах, докато четях книгата и после просто остана да го заснемем наистина”, разказва режисьорът Яна Титова.
И двете определят филма като урок за любов, сила и спасение, въпреки лошия избор.
„Учи ни на това, че винаги можеш да намериш сила във себе си, в семейството си и колко е важно какви избори правим в живота си”, казва Яна.
„Аз вярвам, че има спасение за всеки и точно този филм го доказва. Стига да имаш надежда и вяра, всеки може да успее”, смята Валя.
Филмът „Доза щастие" тръгва по кината в цялата страна този петък, 8 ноември.
