
# 
        بیش از یک میلیون تن کالای اساسی در منطقه آزاد چابهار رسوب شده است
      

Published at: **2019-11-01T14:19:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637370/%D8%A8%DB%8C%D8%B4-%D8%A7%D8%B2-%DB%8C%DA%A9-%D9%85%DB%8C%D9%84%DB%8C%D9%88%D9%86-%D8%AA%D9%86-%DA%A9%D8%A7%D9%84%D8%A7%DB%8C-%D8%A7%D8%B3%D8%A7%D8%B3%DB%8C-%D8%AF%D8%B1-%D9%85%D9%86%D8%B7%D9%82%D9%87-%D8%A2%D8%B2%D8%A7%D8%AF-%DA%86%D8%A7%D8%A8%D9%87%D8%A7%D8%B1-%D8%B1%D8%B3%D9%88%D8%A8-%D8%B4%D8%AF%D9%87-%D8%A7%D8%B3%D8%AA)

گروه اقتصادی: امیر خجسته نائب رئیس کمیسیون اصل ۹۰ مجلس که در راس هیئت پارلمانی کمیسیون متبوعش به استان سیستان بلوچستان و با هدف بررسی مبادی ورودی و خروجی کالا از کشور و مبارزه با قاچاق کالا و ارز از گمرک و مناطق آزاد چابهار سفر کرده بود در گفتگو بابا بیان اینکه بیش از یک میلیون تن کالای اساسی از قبیل برنج، چای و غیره در انبارهای بنادر و مناطق آزاد چابهار رسوب شده است،گفت: از مهلت مقرر قانونی صاحبان کالا در گمرک و بندر باقی مانده و هیچ ترخیصی صورت نگرفته است.
به گزارش بولتن نیوز به نقل از مهر، وی اظهار داشت: مسئولان بنادر و مناطق آزاد باید این کالاها را متروکه اعلام می‌کردند اما روند قانونی صورت نگرفته و قطعا آنها باید پاسخگو باشند.
نائب رئیس کمیسیون اصل ۹۰ مجلس با بیان اینکه مناطق آزاد بندر و گمرک چابهار در رابطه با کوتاهی خود نسبت به اعلام متروکه کردن این کالاها باید پاسخگو باشند، افزود: هیئت پارلمانی مدارک و مستندات در این رابطه را مورد بررسی قرار داده و پیگیری های لازم صورت خواهد گرفت.
خجسته با بیان اینکه این حجم از کالا توسط شرکت‌های خصوصی و با دریافت ارز ۴ هزار و ۲۰۰ تومانی وارد شده که اکثر این کالاها نیز در معرض نابودی قرار گرفته‌اند،افزود: بانک مرکزی و وزارتخانه‌های مربوطه باید در خصوص چگونگی تخصیص ارز به این اقلام و چگونگی تنظیم زمان‌بندی مناسب برای ورود به کشور و تنظیم بازار توضیحات لازم را ارائه دهند.
وی گفت: این اقلام، سرمایه‌های مردم و کشور بوده و نباید اجازه دهیم با بی‌تدبیری عده‌ای از مسئولان این سرمایه‌ها از بین برود.
