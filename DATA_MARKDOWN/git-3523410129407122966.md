
# 
        رئیس کمیسیون اروپا: جانسون درباره برگزیت دروغ‌ گفت
      

Published at: **2019-11-04T22:59:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638222/%D8%B1%D8%A6%DB%8C%D8%B3-%DA%A9%D9%85%DB%8C%D8%B3%DB%8C%D9%88%D9%86-%D8%A7%D8%B1%D9%88%D9%BE%D8%A7-%D8%AC%D8%A7%D9%86%D8%B3%D9%88%D9%86-%D8%AF%D8%B1%D8%A8%D8%A7%D8%B1%D9%87-%D8%A8%D8%B1%DA%AF%D8%B2%DB%8C%D8%AA-%D8%AF%D8%B1%D9%88%D8%BA%E2%80%8C-%DA%AF%D9%81%D8%AA)

به گزارش بولتن نیوز، یونکر در گفت وگو با هفته‌نامه اشپیگل آلمان که در رسانه‌های انگلیس بازتاب یافت از اینکه در جریان همه پرسی سال ۲۰۱۶ میلادی، سکوت اختیار کرد ابراز پشیمانی کرد. او گفت به توصیه دیوید کامرون نخست وزیر وقت و مبتکر همه پرسی برگزیت این تصمیم را گرفت اما «دروغ های زیادی از جمله از سوی بوریس جانسون نخست وزیر فعلی انگلیس مطرح، که باید با آن مخالفت می شد.»
رئیس کمیسیون اروپا همچنین از نوع طرفداری برخی از سیاستمداران انگلیسی حامی ادامه حضور این کشور در اتحادیه اروپا انتقاد کرد و گفت: افرادی ماننده تونی بلر نخست وزیر اسبق انگلیس، همواره به چشم یک پروژه اقتصادی به اتحادیه اروپا نگاه کردند.
وی افزود: اگر برای ۴۰ سال با این رویکرد به اتحادیه اروپا نگاه کنید، جای تعجب هم نیست که مردم با همین نگاه در همه پرسی رای دهند. این سیاستمدار کهنه‌کار لوگزامبورگی که سال ۲۰۱۴ به ریاست کمیسیون اروپا انتخاب شد ادعا کرد به کامرون گفته است در همه پرسی پیروز نخواهد شد.
کامرون اولین بار در سال ۲۰۱۳ ایده برگزاری همه پرسی خروج انگلیس از اتحادیه اروپا را مطرح و در سال ۲۰۱۶ آن را به اجرا گذاشت. وی که امیدوار بود مردم کشورش به ادامه عضویت در اتحادیه اروپا رای دهند، یک روز پس از اعلام نتیجه همه پرسی از مقام خود کناره گیری کرد.
پس از آن «ترزا می» وزیر کشور دولت او بر کرسی نخست وزیری تکیه زد تا برگزیت را محقق کند. اما او هم نتوانست توافقی را که پس از دو سال مذاکره با اتحادیه اروپا درباره نحوه خروج لندن از اتحادیه بدست آورد، به تایید پارلمان برساند و در نتیجه از مقام خود کناره گیری کرد.
سه ماه پیش، بوریس جانسون وزیر امور خارجه اسبق انگلیس سکان دولت را بدست گرفت تا به گفته او کشور را به هر قیمتی از اتحادیه اروپا خارج کند. اما او هم موفق به کسب تائید پارلمان برای توافق جدیدی که با اتحادیه اروپا درباره نحوه اجرای برگزیت به دست آورده بود نشد و به اجبار خواستار برگزاری انتخابات زودهنگام شد. یونکر به رغم مخالفت سران اروپا تلاش زیادی را به خرج داد تا توافق جدید جانسون به تائید شورای اروپا برسد. او پس از مخالفت پارلمان انگلیس با رای گیری درباره این توافق، برگزیت را اتلاف وقت و انرژی توصیف کرد.
بر اساس برنامه اعلام شده، انتخابات سراسری انگلیس ۱۲ دسامبر (۲۱ آذر) برگزار خواهد شد. جانسون امیدوار است با کسب اکثریت قاطع کرسی‌های پارلمان، توافق برگزیت را به اجرا بگذارد.
