
# Україна інформаційно втратила і Крим, і ДНР з ЛНР — оглядачі

Published at: **2019-11-03T11:23:00+00:00**

Author: ****

Original: [DT.ua](https://dt.ua/POLITICS/ukrayina-informaciyno-vtratila-i-krim-i-dnr-z-lnr-oglyadachi-328282_.html)

За час відсутності телевежі на Карачуні майже всі жителі тамтешнього прикордоння розжилися на супутникові антени й тепер споживають здебільшого продукцію російських телеканалів. За оцінками фахівців вітчизняних спецслужб, "Україна інформаційно вже втратила і Крим, і "ДНР" з "ЛНР", які дивляться і слухають Росію й живуть її порядком денним". Сьогодні наша країна серйозно ризикує інформаційно втратити ще й жителів прикордоння на контрольованій Україною території, якщо терміново й серйозно не почне вирішувати проблему недостатнього покриття українським сигналом цих територій.
Про це у своїй статті для DT.UA пишуть Володимир Кравченко і Тетяна Силіна. За їхніми словами, нині в Києві обіцяють до наступного року побудувати в Попаснянському районі Луганської області нову телевежу заввишки 150 м. На це з державного бюджету виділено майже 23,75 млн грн. Окрім того, за словами члена Нацради з питань телебачення і радіомовлення Сергія Костинського, Нацрада спільно з Міністерством інформполітики підготувала план дій на 2020 рік із розвитку аналогового телебачення в Донецькій, Луганській та Херсонській областях.
"У середині вересня представники України і США повідомили, що Сполучені Штати виділили близько 1 млн дол. на телерадіомовне обладнання, яке допоможе передавати український сигнал на територію анексованого Криму та окупованого Донбасу", — зазначають оглядачі.
За словами помічника держсекретаря США Джорджа Кента, USAID підтримав зусилля українських партнерів, вклавши майже 1 млн дол. у високопрофесійне телерадіомовне обладнання, що забезпечить якісний український контент для понад 4 млн жителів на Півдні та Сході України, зокрема й близько двох мільйонів громадян, які не мають зараз доступу до українського ефірного мовлення.
Детальніше про контроль українського інформпростору читайте в статті Володимира Кравченка і Тетяни Силіної "Замість розмов із телевізором" у тижневику "Дзеркало тижня. Україна".
