
# ด.ต.อดีตฮีโร่!ยันปืนลั่น กระสุนถูกหัวแฟนสาววัย18สาหัส

Published at: **2019-11-04T08:20:00+00:00**

Author: ****

Original: [เดลินิวส์](https://www.dailynews.co.th/crime/739944)


        ด.ต.เมืองเชียงใหม่ อ้างปืนลั่นกระสุนเจาะหัวแฟนสาววัย 18 สาหัส หลังทะเลาะแย่งปืนกัน แพทย์ปั๊มหัวใจยื้อชีวิตหญิงสาวได้
      
เมื่อวันที่ 4 พ.ย. พ.ต.อ.วาชรัตน์ มูลวงษ์ ผกก.สภ.ช้างเผือก จ.เชียงใหม่ ได้รับแจ้งเหตุจาก รพ.มหาราชนครเชียงใหม่ ว่ามีคนเจ็บเป็นหญิงสาวเข้ามารับการรักษาที่ห้องไอซียู หลังจากโดนยิงเข้าที่ศีรษะจนสาหัส จึงรุดไปตรวจสอบ พบรถกระบะ 4 ประตูโตโยต้า วีโก้ สีบรอนซ์เงิน ทะเบียน กจ 4155 สกลนคร จอดอยู่ ตรงเบาะคนขับและประตูด้านในฝั่งคนขับมีรอยเลือดกระเซ็นไปทั่ว นอกจากนี้ยังเจอปลอกกระสุนปืนขนาด 11 มม.ตกหล่นอยู่ 1 ปลอก จึงเก็บไว้เป็นหลักฐานโดยผู้บาดเจ็บคือ น.ส.อาภัสรา มันทเล อายุ 18 ปี ถูกยิงเข้าที่ศีรษะเลือดอาบ อาการสาหัส มีรายงานว่าแพทย์ได้ปั๊มและยื้อชีวิตสุดความสามารถจนผู้บาดเจ็บกลับมามีสัญญาณชีพอีกครั้งหลังหยุดเต้นไปแล้วในตอนแรก แต่ยังต้องเฝ้าดูอาการใกล้ชิดตลอด 24 ชม. จากนั้นตำรวจได้คุมตัว ด.ต.คงศักดิ์ กองเงิน ผบ.หมู่(ป.) สภ.เมืองเชียงใหม่ อายุ 36 ปี ผู้ก่อเหตุซึ่งเป็นชุดปราบปรามยาเสพติดมาสอบปากคำที่โรงพัก
ด.ต.คงศักดิ์ สารภาพอ้างว่า ตอนที่ขับรถมากับแฟนอยู่นั้นก็มีปากเสียงกันมาในเรื่องหึงหวง และพอมาถึงจุดเกิดเหตุบริเวณริมถนนบ้านท่อ ต.ป่าตัน อ.เมือง เกิดทะเลาะกันแรงขึ้น จากนั้นก็มีการยื้อแย่งปืนกัน เป็นเหตุให้พลาดปืนลั่นใส่ศีรษะแฟนสาวแบบไม่ตั้งใจ พอตั้งสติได้ก้รีบขับพาแฟนสาวมาส่งที่ รพ.สำหรับ ด.ต.คงศักดิ์ เป็นลูกชายของ พ.ต.ท.พัฒนา กองเงิน รอง ผกก.(สอบสวน) สภ.ทุ่งหัวช้าง จ.ลำพูน นอกจากนี้ยังเคยป็นดาบตำรวจฮีโร่ที่เคยเป็นข่าวเมื่อวันที่ 9 ก.ค.60 เมื่อเจ้าตัวและเพื่อนตำรวจนายสิบอีกนายได้เข้าไปช่วยเหลือผู้ป่วยหมดสติท่ามกลางสายฝน ที่ถนนสามล้าน ต.พระสิงห์ อ.เมืองเชียงใหม่ จากนั้นทาง บช.ภ.5 ได้มอบใบประกาศเกียรติคุณและรางวัลให้ พร้อมพิจารณาเลื่อนขั้น 2 ขั้นอีกด้วย.
