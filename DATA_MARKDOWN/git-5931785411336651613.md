
# Druga fudbalska dimenzija: Sjajan gest kapitena Evertona posle teške povrede Gomeša

Published at: **2019-11-03T21:13:30+00:00**

Author: **Zile**

Original: [Sportska centrala](https://www.sportskacentrala.com/2019/11/03/druga-fudbalska-dimenzija-sjajan-gest-kapitena-evertona-posle-teske-povrede-gomesa/)

Nimalo prijatna situacija u Totenhemu pred dolazak u Beograd.
Ne samo zbog prokockane pobede protiv Evertona i prilike da pobede prvi put u gostima u Premijer ligi još od januara ove godine, već zbog atmosfere nakon teške povrede igrača „karamela“ Andrea Gomeša.
Portugalac je u duelu sa Orijeom i Sonom doživeo prelom noge zbog čega mu je odmah ukazana hitna medicinska pomoć na terenu, a zatim je odmah prebačen u bolnicu. Son je najpre dobio žuti karton, ali je sudija Martin Etkinson odluku preinačio u crveni kada je video težinu povrede portugalskog reprezentativca.
Svakako da je posle Gomeša najteže Korejcu, koji je odmah počeo da plače kada je video šta se dogodilo, a prema rečima Delea Alija ostao je uplakan u svlačionici još dugo po završetku meča.
U takvoj situaciji veliko je pitanje da li će Son uspeti da se oporavi na psihološkom planu i bude potpuno spreman za revanš sa crveno-belima koji je na programu već u sredu. Još ako se uzme u obzir da je, makar tako pišu engleski mediji, zbog bolesti pod znakom pitanja nastup Harija Kejna jasno je da bi neigranje tandema koji je Zvezdi pravio najviše problema u Londonu bio veliki udarac za Totenhem.
Posle utakmice menadžer Totenhema Maurisio Poketino otkrio je da je kapiten Evertona došao u svlačionicu londonskog kluba.
– Želim da zahvalim kapitenu Šejmusu Kolmenu koji je došao u svlačionicu i tešio Sona, rekao je Poketino.
Sam Kolmen je 2017. godine doživeo tešku povredu koja ga je od fudbala odvojila 10 meseci.
