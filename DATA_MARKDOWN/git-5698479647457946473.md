
# ماکرون: ناتو به «مرگ مغزی» دچار شده است

Published at: **2019-11-07T17:33:40+00:00**

Author: **یورونیوز فارسی **

Original: [euronews](https://farsi.euronews.com/2019/11/07/france-president-macron-says-nato-suffering-brain-death)

رئیس جمهوری فرانسه با اشاره به نابسامانی و ناهماهنگی های موجود در بطن سازمان پیمان آتلانتیک شمالی از آنچه وی «مرگ مغزی ناتو» خواند به شدت ابراز تاسف کرد.
امانوئل ماکرون، رئیس جمهوری فرانسه از نبود هماهنگی لازم میان ایالات متحده آمریکا و اروپا در سازمان پیمان آتلانتیک شمالی و نیز رویکرد یکجانبه ترکیه در سوریه به عنوان نشانه های این نابسامانی نام برد و «مرگ مغزی ناتو» را محکوم کرد.
رئیس جمهوری فرانسه در گفتگو با هفته نامه اکونومیست تصریح کرد: «آنچه ما اکنون در حال تجربه آن هستیم چیزی جز مرگ مغزی ناتو نیست.»
آقای ماکرون با اشاره به عملیات نظامی ترکیه در شمال سوریه خاطرنشان کرد: «هیچ نوع هماهنگی در تصمیم های استراتژیک میان آمریکا و شرکای اروپایی ناتو وجود ندارد و ما در حال حاضر شاهد تجاوز بدون هماهنگی ترکیه، یکی از شرکای ناتو به منطقه ای هستیم که منافع ما را به خطر انداخته است.»
امانوئل ماکرون که حدود یک ماه پیش از برگزاری اجلاس سران ناتو در لندن سخن می گفت بار دیگر خواستار تقویت بنیه دفاعی اروپا شد و تاکید کرد: «اکنون بایست اهداف استراتژیک ناتو به صورت صریح و روشن مشخص شود.»
رئیس جمهوری فرانسه در ادامه این گفتگو با تاکید بر ناهماهنگی های موجود میان دو قطب اصلی پیمان آتلانتیک شمالی، آینده ماده پنج این پیمان را که در آن بر همبستگی نظامی میان اعضای ناتو در صورت به خطر افتادن امنیت یکی از اعضا تاکید شده است ، زیر سوال برد.
آقای ماکرون در این خصوص تصریح کرد: «چه بر سر ماده پنج پیمان خواهد آمد؟ اگر دولت بشار اسد تصمیم بگیرد به حمله ترکیه پاسخ دهد آیا ما در این نبرد مداخله خواهیم کرد؟ این سوالی است که باید به آن پاسخ داده شود.»
رئیس جمهوری فرانسه در بخش دیگری از سخنان خود گفت: «ما متعهد به مبارزه با تروریسم هستیم. پارادوکس ماجرا این است که تصمیم آمریکا [برای عقب نشینی از شمال سوریه] و حمله نظامی ترکیه هر دو به یک نقطه منتهی می شود که عبارت است از قربانی شدن شرکایی که در منطقه با داعش می جنگیدند.»
این بخش از سخنان آقای ماکرون به نیروهای دمکراتیک سوریه، متحد ائتلاف بین المللی تحت رهبری آمریکا برای مقابله با داعش اشاره دارد که در جریان تهاجم نظامی ترکیه مورد هدف قرار گرفتند.
