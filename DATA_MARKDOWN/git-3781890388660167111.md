
# รางวัลนำจับ5หมื่น'แก๊งแหกคุก' คาดรอหนีข้ามไปเขมร

Published at: **2019-11-05T13:15:00+00:00**

Author: ****

Original: [เดลินิวส์](https://www.dailynews.co.th/crime/740153)


        ผู้ช่วย ผบ.ตร. เผยตั้งรางวัลนำจับ 5 หมื่น แก๊งนักโทษแหกคุกศาลจังหวัดพัทยา ชี้คดีอุกฉกรรจ์สะเทือนขวัญ ทำเป็นขบวนการ จับผู้รู้เห็นช่วยเหลือแล้ว 4-5 ราย คาด 3 ผู้ต้องหายังกบดานรอหนีข้ามฝั่งไปกัมพูชา
      
เมื่อเวลา 16.00 น.วันที่ 5 พ.ย. ที่สภ.เมืองพัทยา จ.ชลบุรี พล.ต.ท.ศตวรรษ หิรัญบูรณะ ผู้ช่วย ผบ.ตร. เดินทางมาประชุมร่วมกับเจ้าหน้าที่ตำรวจภูธรภาค 2 ตำรวจภูธรจังหวัดชลบุรี และชุดสืบสวน เพื่อติดตามความคืบหน้าคดี 3 ผู้ต้องหาคดียาเสพติดใช้มีดแทงตำรวจแล้วใช้ปืนยิงเปิดทางวิ่งหลบหนีจากศาลพัทยาไป โดยใช้เวลากว่า 2 ชั่วโมง ก่อนเปิดแถลงข่าวชี้แจงว่า สำหรับคดีดังกล่าวถือเป็นคดีสำคัญ เนื่องจากผู้ต้องหาทั้ง 3 ซึ่งมีคดียาเสพติดติดตัวได้ร่วมกันก่อเหตุอย่างอุกฉกรรจ์และสะเทือนขวัญอย่างมาก ทั้งการทำร้ายเจ้าหน้าที่ตำรวจและก่อเหตุในศาลจังหวัดพัทยา โดยทาง ผบ.ตร.ได้เน้นย้ำให้ติดตามจับกุมมาดำเนินคดีให้ได้โดยเร็วพล.ต.ท.ศตวรรษ เปิดเผยอีกว่า จากการสืบสวนจนสามารถคุมตัวผู้ที่มีส่วนรู้เห็นและให้การช่วยเหลือได้ 4-5 รายนั้น พบว่าการก่อเหตุครั้งนี้มีการวางแผนไว้ล่วงหน้าเป็นอย่างดี โดยมีกำหนดเวลา และขั้นตอน รวมถึงการนำส่งอาวุธขณะเข้าเยี่ยมมาให้ผู้ต้องหา ก่อนนำยานหานะมารับเพื่อหลบหนีและใช้คีมที่เตรียมมาตัดโซ่ตรวนออก จากนั้นก็จะมีคนขับรถมิตซูบิชิ สีขาว หลังคาสีดำ ทะเบียน ขต 4390 ชลบุรี มาสับเปลี่ยนให้ในพื้นที่ อ.ศรีราชา พร้อมคนขับอีก 2 คนพากันหลบหนีไป ซึ่งปัจจุบันคาดว่าผู้ต้องหาทั้ง 3 ราย ยังคงหลบอยู่ในพื้นที่ภูธรภาค 2 และกำลังประสานพรรคพวกเพื่อหวังหลบข้ามไปยังประเทศเพื่อนบ้าน แต่ก็ได้มีการประสานไปยังด่าน ตม. กำลังตชด. กำลังทหาร รวมทั้งตำรวจน้ำ ตำรวจภูธรภาค 1 และ 3 เพื่อตั้งด่านสกัดกั้นการหลบหนีทั้งทางบกและทางทะเลไว้อย่างเต็มที่แล้ว 
สำหรับกรณีของผู้ร่วมให้การช่วยเหลือนั้นขณะนี้คุมตัวมาสอบปากคำ โดยให้การที่เป็นประโยชน์ในเรื่องขั้นตอนการหลบหนี ซึ่งทั้งหมดเป็นกลุ่มคนสนิทของ นายหน่อย นิลเทศ อายุ 41 ปี 1 ในผู้ต้องหาที่ได้คุมตัวไว้เกือบทั้งหมดแล้ว เพียงยังไม่ได้ตั้งข้อกล่าวหา แต่ในกรณีของการนำส่งอาวุธนั้นกำลังอยู่ในขั้นตอนการสอบสวนซึ่งยังไม่สามารถเปิดเผยรายละเอียดได้ ขณะที่ปัจจุบันเจ้าหน้าที่ก็สามารถตรวจยึดรถกระบะยี่ห้อโตโยต้า วีโก้ ทะเบียน สีบรอนซ์ ทะเบียน ผค 6762 ชลบุรี ไว้ได้อีก 1 คัน ซึ่งรถเหล่านี้เป็นรถที่กลุ่มผู้ให้การช่วยเหลือไปยืมเพื่อนบ้านมาก่อเหตุ พล.ต.ท.ศตวรรษ กล่าวต่อไปว่า ขณะนี้ได้แยกแนวทางการปฏิบัติไว้ 2 แนวทาง ได้แก่ 1.การสอบสวนกรณีเรื่องของอาวุธที่มีการนำส่งให้กับผู้ต้องหาที่ใช้ในการก่อเหตุ และ 2.คือการติดตามจับกุม ซึ่งคาดว่ากรณีหลังนี้ผู้ต้องหาคงต้องทำทุกวิถีทางเพื่อหนีให้ได้เพราะคดีเรื่องยาเสพติดก็ถือเป็นผู้ค้ารายใหญ่ อีกทั้งยังมาก่อเหตุซ้ำเช่นนี้ ซึ่งหากพบตัวเจ้าหน้าที่คงต้องใช้ความระมัดระวังสูง แต่ก็จะพยายามจับกุมโดยละมุนละม่อมแต่หากต่อสู้ขัดขืนก็ต้องดำเนินการตามขั้นตอน อย่างไรก็ตาม ขณะนี้ได้ตั้งรางวัลสำหรับผู้แจ้งเบาะแสในการติด ตามจับกุมไว้แล้วจำนวน 50,000 บาท '2ตัวช่วย'แก๊งแหกคุกไปไม่รอด หนีซุกบ้านบึงตร.ลากคอ!        
