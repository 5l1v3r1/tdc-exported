
# H ΑΑΔΕ εντόπισε κύκλωμα παραγωγής και διακίνησης νοθευμένων ποτών σε Λάρισα και Μαγνησία

Published at: **2019-11-06T21:57:00+00:00**

Author: ****

Original: [enikos.gr](http://www.enikos.gr/economy/682727/h-aade-entopise-kykloma-paragogis-kai-diakinisis-nothevmenon-poto)

Στα ίχνη ενός ιδιαίτερα επικίνδυνου κυκλώματος παράνομης διάθεσης αλκοολούχων προϊόντων βρίσκονται οι τελωνειακές υπηρεσίες της Ανεξάρτητης Αρχής Δημοσίων Εσόδων. Σε συνεργασία με τη Χημική Υπηρεσία της ΑΑΔΕ και την Αστυνομία, εντόπισαν στο Αρμένιο Λάρισας και στο Στεφανοβικείο Μαγνησίας, προϊόντα άκρως επικίνδυνα για τη δημόσια υγεία, σύμφωνα με την ΑΑΔΕ.
Η επιχείρηση εξελίσσεται με ελέγχους σε ανοιχτούς υπαίθριους χώρους, αποθήκες, φορτηγά και εμπορευματοκιβώτια.
Οι πρώτες ενδείξεις παραπέμπουν σε κύκλωμα λαθρεμπορίας, που είχε δημιουργήσει παράνομο εμφιαλωτήριο κρασιού, με άδεια «κάβας», το οποίο έφερνε καθαρή αιθυλική αλκοόλη (οινόπνευμα) από άλλο κράτος μέλος της Ε.Ε. και στη συνέχεια έφτιαχνε παραποιημένα και νοθευμένα ποτά, με σκοπό να τα διαθέσει στην ελληνική αγορά.
Επίσης, τα αποστάγματα, που βρέθηκαν, πιθανόν να προέρχονται από τη σύνθεση αιθυλικής αλκοόλης και αρωματικών ουσιών για να παραπέμπουν στη γεύση του τσίπουρου.
Σε κάθε περίπτωση, τα προϊόντα αυτά δεν είχαν ελεγχθεί από καμιά Υπηρεσία για να εξακριβωθεί η επίπτωση τους στην δημόσια υγεία.

        Ειδικότερα, μέχρι στιγμής έχουν εντοπιστεί οι ακόλουθες ποσότητες:
      

        
          Στο Αρμένιο
        
      
-Δεκατρείς τόνοι οινοπνεύματος (96ο βαθμών) εντός δεξαμενών αποθηκευμένο σε φορτηγό.
-Εξήντα φιάλες Βουλγαρικής προέλευσης.
-Αιθυλική αλκοόλη σαράντα λίτρων.
-Αλκοολούχα υγρά σαράντα λίτρων.

        
          Στο Στεφανοβίκειο
        
      
-Χίλια πενήντα δυο λίτρα αποσταγμάτων
-Πέντε χιλιάδες εξακόσια δεκατρία λίτρα κρασί
Η υπόθεση σύμφωνα με την ΑΑΔΕ βρίσκεται σε πλήρη εξέλιξη, κατάσχονται τα προϊόντα, μηχανήματα και μέσα μεταφοράς, ενώ παράλληλα έχουν πραγματοποιηθεί συλλήψεις και αναζητούνται τα υπόλοιπα μέλη του κυκλώματος.
