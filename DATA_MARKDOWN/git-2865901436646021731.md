
# DUEL GODINE! Kolosalni “tripl-dabl“ sudar Lebrona i Luke – da se pamti (VIDEO)

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/kosarka/vesti/duel-godine-kolosalni-tripl-dabl-sudar-lebrona-i-luke-da-se-pamti-video/341366)


        Ljudi, imamo duel godine u NBA ligi! Jesu prošle tek dve sedmice u toliko iščekivanoj sezoni, ali kada bi se ista ovog trenutka završila, zaista ne bismo mogli da žalimo! Jer, ono što su nam protekle noći priredili košarkaši Dalasa i Lejkersa, a pogotovo dve superzvezde, Lebron Džejms i Luka Dončić, ostaće da se pamti zauvek! Lejkersi su slavili rezultatom 119:110 posle produžetka u verovatno najboljem meču dosadašnje sezone. 
      
Kolosalni “tripl-dabl“ sudar! Tako se u najkraćim crtama mogu opisati igre jednog od najvećih svih vremena i budućeg MVP ove igre! U četiri kvartala i jedan produžetak spakovano je apsolutno sve – brutalna košarka, strašni potezi i vrhunski šou od kojeg zastaje dah! I Lebron i Luka su meč završili sa po tripl-dablom, ali je ovog puta uspešniji bio čovek koji i u 17. profesionalnoj sezoni izgleda kao da nema nameru da se zaustavi u skorije vreme...
Mavsima je trijumf promakao bukvalno za dlaku! Sve je bilo spremno da se u Amerikan Erlajnz Centru proslavi nova velika recka, ali je trojka Denija Grina u poslednjoj sekundi odvela susret u produžetak u kojem je Lebron pokazao surovu klasu! Upravo je Džejms u sekundama pre Grinove trojke navukao odbranu Dalasa na sebe kada je krenuo u prodor, a onda mu otvorio dodavanje za šut koji je produžio spektakl za još pet minuta. 
