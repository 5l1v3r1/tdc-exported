
# ائتلاف النصر: فراکسیون‌ها تاکنون بر سر برکناری یا استعفای نخست وزیر به توافق نرسیده‌اند

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697099/%D8%A7%D8%A6%D8%AA%D9%84%D8%A7%D9%81-%D8%A7%D9%84%D9%86%D8%B5%D8%B1-%D9%81%D8%B1%D8%A7%DA%A9%D8%B3%DB%8C%D9%88%D9%86%E2%80%8C%D9%87%D8%A7-%D8%AA%D8%A7%DA%A9%D9%86%D9%88%D9%86-%D8%A8%D8%B1-%D8%B3%D8%B1-%D8%A8%D8%B1%DA%A9%D9%86%D8%A7%D8%B1%DB%8C-%DB%8C%D8%A7-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%A8%D9%87-%D8%AA%D9%88%D8%A7%D9%81%D9%82-%D9%86%D8%B1%D8%B3%DB%8C%D8%AF%D9%87%E2%80%8C%D8%A7%D9%86%D8%AF)


        نشست‌های زیادی میان رهبران سیاسی در بغداد برگزار شد اما نبود عنصر دیگر یعنی ملت عراق و عدم آگاهی از نظر و موضع آنها درباره هرگونه توافقی (بر سر برکناری یا استعفای نخست وزیر)، باعث شده است توافق بر سر این موضوع سخت باشد.
      
نماینده ائتلاف النصر به رهبری حیدر العبادی در پارلمان عراق تاکید کرد، رهبران فراکسیون‌ها تاکنون بر سر راهکاری برای برکناری و یا استعفای نخست وزیر به اتفاق‌نظر نرسیده‌اند.
به گزارش ایسنا، به نقل از سایت شبکه سومریه نیوز، فالح الزیادی، نماینده ائتلاف "النصر" در پارلمان عراق در جریان گفت‌وگویی مطبوعاتی تصریح کرد: سه روز گذشته بی‌نتیجه بود و رهبران فراکسیون‌ها بر سر راهکاری برای برکناری و یا استعفای نخست وزیر به اتفاق‌نظر نرسیدند.
وی در ادامه افزود: نشست‌های زیادی میان رهبران سیاسی در بغداد برگزار شد اما نبود عنصر دیگر یعنی ملت عراق و عدم آگاهی از نظر و موضع آنها درباره هرگونه توافقی (بر سر برکناری یا استعفای نخست وزیر)، باعث شده است توافق بر سر این موضوع سخت باشد.
در همین راستا، علی البیاتی، کارشناس امور سیاسی عراق خاطرنشان کرد: این حرف درست نیست که هیچ راه حلی مردم را راضی نمی‌کند و این امر تلاشی برای توجیه اقدامات خصمانه دولتی علیه تظاهرکنندگان است.
البیاتی همچنین ادعا کرد: اساس راهکارهای مطرح شده تاکنون به دست تظاهرکنندگان نرسیده است، زیرا آنها واقعی یا واقع گرایانه نبودند و سران سه گانه نمی‌خواهند منصب خود را ترک کنند.
