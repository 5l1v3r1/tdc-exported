
# Un grupo de docentes de gaélico visita a Academia

Published at: **2019-11-05T23:10:19+00:00**

Author: ****

Original: [academia.gal](https://academia.gal/inicio/-/asset_publisher/m2gF/content/un-grupo-de-docentes-de-gaelico-visita-a-academia?redirect=https%3A%2F%2Facademia.gal%2Finicio%3Fp_p_id%3D101_INSTANCE_m2gF%26p_p_lifecycle%3D0%26p_p_state%3Dnormal%26p_p_mode%3Dview%26p_p_col_id%3Dcolumn-1%26p_p_col_pos%3D1%26p_p_col_count%3D4)


        A Real Academia Galega recibiu onte pola tarde un grupo de docentes de gaélico escocés que visitan estes días Galicia. O obxectivo da estadía é coñecer a situación do galego e experiencias para o seu fomento que poidan inspirar medidas para a promoción da súa propia lingua. A visita ten lugar no marco do proxecto Languages for Education, do programa de mobilidade na educación Erasmus.
      
O gaélico escocés é falado por unhas 60.000 persoas, apenas o 1 % da poboación de Escocia. Os docentes están a coñecer distintas institucións implicadas na promoción do galego e no seu ensino para coñeceren de primeira man iniciativas que poidan ser tamén de utilidade para a preservación desta lingua céltica.
Os profesores, acompañados polos asesores do Centro Autonómico de Formación e Innovación da Consellería de Innovación Carlos Rodríguez e Ana Lorigados, interesáronse polas funcións da Real Academia Galega e percorreron as súas instalacións da rúa Tabernas, 11 da Coruña. 
