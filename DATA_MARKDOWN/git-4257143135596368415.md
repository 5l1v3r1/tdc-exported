
# Nagyot lépett az állatvédelemben Szlovákia

Published at: **2019-11-01T18:34:00+00:00**

Author: **Infostart**

Original: [infostart](https://infostart.hu/kulfold/2019/11/01/nagyot-lepett-az-allatvedelemben-szlovakia)

A mezőgazdasági és vidékfejlesztési minisztérium novembertől hatályos rendelete értelmében a nézők nem láthatnak többé a porondon macskaféle nagyragadozókat, továbbá főemlősök, elefántok, vízilovak, orrszarvúk, delfinek és zsiráfok sem fognak fellépni. A nyilvános szerepeltetés mellett tilos lesz az állatok cirkuszi céló idomítása is - írta az Újszó.com.
A tilalmat még 2018-ban foglalták törvénybe arra hivatkozva, hogy az állatok nem tekinthetők többé tárgynak. A jogszabály megszegése akár 20 ezer eurós büntetést is vonhat maga után.
A háziállatok szerepeltetését nem tiltották be, de szigorították az idomításukra vonatkozó szabályokat, az állatok trenírozására nem használhatnak például tüzet, narkotikumokat, és nem szabad stressz alá helyezni sem az állatokat idomítás közben.
A vadállatokra vonatkozó tilalmat támogatja a Sloboda Svierat nevű állatvédő szervezet is, amelynek a vadállatok cirkuszi szerepeltetésének betiltását célzó petícióját 55 ezren írták alá.
Idén márciusban a bazini polgármester volt az első Európában, aki megtagadta egy cirkusz fellépését az abban szereplő állatok miatt - emlékeztet a magyar nyelvű pozsonyi hírportál.
A parameter.sk pedig arról írm hogyt november 1-től minden 12 hétnél idősebb kutyának chippel kell rendelkeznie, ellenkező esetben az állatorvos nem kezelheti az állatot. Amennyiben az orvos ezt mégis megteszi, súlyos büntetést kaphat az Állami Állat-egészségügyi és Élelmiszer-felügyelettől.
Szintén bírságra számíthat a tulajdonos. A büntetést az adott városnak vagy községnek kell befizetni, amely aztán biztosítja a chippelést is.

        Nyitókép: Yann Coatsaliou
      
