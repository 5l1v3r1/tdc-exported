
# Slik «forsikrer» du deg mot strømprishopp

Published at: **2019-11-07T05:00:00+00:00**

Author: **Eilin Lindvoll**

Original: [Dinside](https://www.dinside.no/okonomi/slik-forsikrer-du-deg-mot-stromprishopp/71789219)

Strømprisene fikk en oppgang på hele 77,4 prosent på onsdag sammenlignet med dagen før, skrev Dagens Næringsliv. Den nordiske kraftbørsen Nord Pool beregnet at strømprisen vil ligge på 85 øre per kilowattime i Norges fire største byer, mens tirsdagens snittpris var omtrent 40 øre.
- Det var et hopp fra i går til i dag. Vi ser er at det har blitt kaldere, det vil si at forbruket øker, sa pressevakt Stina Johansen i Nord Pool til Dagbladet i denne forbindelsen.
Selv om det er ventet at strømprisen denne vinteren blir lavere enn samme periode i fjor, kan prishopp som dette virke skremmende for forbrukerne.
- Det er ikke uvanlig at strømprisen øker når det blir kaldt. Erfaringsmessig er strømmen dyrere om vinteren enn ellers i året. Kombinasjonen av økt forbruk og dyrere strøm gir raskt en større strømregning i årets kaldeste måneder, sier Thomas Iversen i Forbrukerrådet til Dinside.no.
Strømpriser på over 80 øre enkelte timer er selvfølgelig ikke hverdagskost, men absolutt vanlig Det er, derimot, tidlig å få slike høye utslag på prisene nå, så det er på en måte mer uvanlig og kan være signaler om at dette kan skje hyppigere i fremtiden.
- Hver høst er det vanlig at prisene stiger noe samtidig som temperaturen faller og forbruket stiger. I år har vi fått en litt tidlig start på vinteren med temperaturer fem grader under normalt i november, selv om dette er ganske vanlige januar temperaturer, sier Lilleholt til Dinside.no.
Du kan imidlertid gjøre noen grep for å «forsikre» deg mot slike strømprishopp.
Spotpriskunder betaler gjennomsnittet av prisen for alle timene i måneden på sin strømregning. Norges vassdrags- og energidirektorat (NVE) anbefaler alle strømleverandører å tilby timeprising i sine spotprisprodukter nå som det er mulig å lese av strømmen time for time via nye, smarte strømmålere.
- Spotprisen kan variere betydelig innenfor ett døgn. Dersom kunden velger en avtale med timeprising av strøm, kan kunden spare penger ved å bruke mindre strøm når strømprisen er høy, sa seniorrådgiver Runa Haave Andersson i NVE til Dinside.no i januar.
Flere norske selskap tilbyr smart strømstyring, deriblant Tibber og Ewave. Deres smartteknologi skal hjelpe deg å utnytte de laveste timeprisene på strøm og slik redusere regningen din, en type teknologi vi i Dinside har store forventninger til.
Energi Norge har satt sammen et par eksempler som viser hvor mye du kan spare på å justere strømforbruket ditt etter timeprisen:
I løpet av de nærmeste årene vil det også komme prisforskjeller på nettleien, for å fordele belastningen i nettet gjennom døgnet og slik holde nettleien lavere over tid. Da vil gevinsten av å velge de rimeligste timene bli betydelig større.
De fleste strømkundene i Norge har spotprisavtale for strøm. Da beregnes prisen du betaler ut fra et gjennomsnitt av prisen for alle timene i måneden, som følger prisutviklingen på den nordiske kraftbørsen.
Til tross for at det finnes to andre typer strømavtaler, fastpris og variabel pris, er flere eksperter enige om at spotprisavtaler er billigst i lengden hvis vi ser på gjennomsnittet av ett år.
Men, er det slik at spotpris alltid lønner seg?
Alexander Haraldsen, daglig leder i Strømvalget, mener det vil lønne seg for mange å ha variabel pris på strømavtalen sin om vinteren. Det er fordi du bruker mer strøm i vinterhalvåret enn sommerhalvåret, og variabel pris svinger ikke like mye som spotpris. Variabel pris følger utviklingen i strømmarkedet, som regel med to ukers forsinkelse. Det vil si at prisen normalt endrer seg hver fjortende dag.
- Ettersom spotprisen skyter i været med etterspørselen om vinteren, og majoriteten av forbruket også er på denne tiden, burde vi heller velge avtaletyper som ikke har like drastiske svingninger i denne tidsperioden, sier Haraldsen til Dinside.no.
Om sommeren, derimot, anbefaler han spotpris, da ingen av de andre avtaletypene kan konkurrere med like lave priser.
Flere eksperter mener, derimot, at det er risikabelt å kjøre et veddemål mot strømprisen for vanlige forbrukere. Marius Holm Rennesund i Thema Consulting har tidligere sagt til Dinside at for å lykkes med dette over tid må de slå markedet, og for å gjøre det må de ha bedre informasjon enn markedet, noe privatpersoner sjelden har. For privatpersoner er det derfor ingen god businessidé, ifølge ham.
Med fastpris på strømavtalen din, vet du hva kostnadene blir fram i tid, slik at du er «forsikret» hvis du har sårbar økonomi. Men, samtidig vil selskapet som selger kraftpriskostanden, prise inn risikoen for at kraftprisene vil øke. En fastprisavtale vil derfor over tid ikke gi lavere kostnader enn en spotprisavtale, forklarer Rennesund i Thema.
- Den billigste strømmen er den du ikke bruker. Det er derfor mye å spare på å gå igjennom eget strømforbruk, og deretter gjøre tiltak hjemme, sier Iversen i Forbrukerrådet.
Dette kan typisk være å stenge av rom som ikke er i bruk, etterisolere eller senke innetemperaturen noe når ingen er hjemme, fortsetter han.
- Oppvarming av rom og varmtvann utgjør den største energibruken i en bolig, et sted mellom 50 og 75 prosent avhengig av boligen og de som bor der, sa Daniel Milford Flathagen, kommunikasjonsrådgiver i Enova, til Dinside i januar.
Grep som påvirker behovet for å varme opp boligen med elektrisitet, og dermed kutter strømforbruket, vil altså være å senke temperaturen, hindre varmetap gjennom isolasjon og tettelister, eller å bytte oppvarmingskilde. Dette påvirker strømregningen mest, understreker Milford Flathagen.
Dermed vil det ikke være færre klesvask eller å sitte i mørket som merkes best på strømregningen. En oversikt laget av strømselskapet Norgesenergi, viser at elektriske produkter som kjøkkenvifta, hårføneren og støvsugeren gir deg svært lave strømutgifter i løpet av et år. Heller ikke TV-en bruker mye strøm, og ifølge strømselskapet koster 21 timers ukentlig TV-titting deg 132 kroner i året.
Ifølge rapporten fra Vestlandsforskning står lys for bare fem prosent av det totale strømforbruket i en helårsbolig, mens hvitevarer totalt utgjør åtte prosent av strømforbruket.
Og sist, men ikke minst, vit hvilken strømavtale du har og hvilke andre tilbud som finnes på markedet.
I samme grad som du sjekker rentene på boliglånet ditt, kan du også sjekke strømprisen, da via strømpris.no, for eksempel. Der skriver du inn boligadressen din og får opp de billigste strømleverandørene i ditt område.
Det du finner ut når du sammenligner prisene, kan enten brukes til å prute hos strømselskapet ditt, eller som grunnlag for å bytte leverandør.
Hvis du ser at strømavtalen din kommer godt ut over tid, for eksempel på strømpris.no, og du ikke vil jage absolutt laveste pris hver måned, holder det med en sjekk av strømprisene en gang i blant.
Eller, du kan gjøre som Dinsides journalist og registrere prismatch hos strømselskapet - hver måned:
