
# Γιατί η Audi παρουσίασε το super car της, το R8 και με κίνηση μόνο στους πίσω τροχούς;

Published at: ****

Author: ****

Original: [CNN.gr](https://www.cnn.gr/style/aytokinito/story/196584/giati-i-audi-paroysiase-to-super-car-tis-to-r8-kai-me-kinisi-mono-stoys-piso-troxoys)

Γιάννης Σκουφής, CNN Greece 15:56 , 07 November 2019
Μια απάντηση είναι πως ένα μοντέλο με αυτήν την ισχύ -ο τοποθετημένος στο κέντρο, ακριβώς πίσω από τους δύο επιβάτες ατμοσφαιρικός V10 των 5.200 κυβικών αποδίδει εδώ 540 ίππους- και κίνηση μόνο στους πίσω τροχούς είναι λιγότερο βαρύ και πιο ανάλαφρο στο δρόμο. Έτσι είναι πιο κοντά στο αρχέτυπο του σούπερ σπορ μοντέλου και έχει, για όσους έχουν βέβαια και τις ανάλογες οδηγικές δυνατότητες και έναν πιο fun to drive χαρακτήρα.
Ταυτόχρονα θα μπορούσε να θεωρηθεί ως και το εισαγωγικό μοντέλο της γκάμας, μιας και στη Γερμανία η τιμή του R8 V10 RWD ξεκινά από τις 144.000 ευρώ για το κουπέ (Spyder: 157.000 ευρώ), που είναι κατά 22.000 ευρώ πιο χαμηλή σε σχέση με το quattto των 570 ίππων και κατά 56.000 ευρώ συγκριτικά με το κορυφαίο V10 Performance των 620 ίππων.
Από πλευράς επιδόσεων πάντως το R8 V10 RWD δεν υπολείπεται διόλου, καθώς ολοκληρώνει το 0-100 χλμ./ ώρα σε μόλις 3,7 δεύτερα και η τελική του ταχύτητα ανέρχεται σε 320 χλμ./ ώρα (Spyder: 3,8 δεύτερα και 318 χλμ./ ώρα αντίστοιχα).
Οπτικά και σε σχέση με την έκδοσή του περιορισμένης παραγωγής που είχε προηγηθεί έχει ανανεωθεί και αναβαθμιστεί, καθώς ακολουθεί την εικόνα των αντίστοιχων R8 quattro, με διαφοροποιήσεις μόνο στις λεπτομέρειες, όπως είναι π.χ. οι πλευρικές εισαγωγές αέρα. Ενδιαφέρον στοιχείο της εμφάνισής του είναι και οι εισαγωγές αέρα ακριβώς κάτω από το καπό, που παραπέμπουν στο πλέον θρυλικό μοντέλο της μάρκας, το Audi Sport quattro.

        Διαβάστε επίσης
      
