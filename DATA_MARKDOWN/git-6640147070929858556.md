
# Adobe Animate 20.0, le novità del software per animazioni

Published at: **2019-11-04T13:00:00+00:00**

Author: **Andrea Ferrario**

Original: [Tom&#39;s Hardware](https://www.tomshw.it/hardware/adobe-animate-20-0-le-novita-del-software-per-animazioni/)

Adobe ha aggiornato Animate, il software per la creazione di animazioni, che nell’ultima versione 20.0 rivede l’interfaccia grafica per facilitare il flusso di lavoro. La rivisitazione della UI è pensata per velocizzare le interazioni, sia che siate nuovi utenti, semplici curiosi, o professionisti che usano Animate da tempo.
Il posizionamento, forma e dimensioni degli strumenti facilitano l’uso con schermi touchscreen. Avrete la possibilità di personalizzare al massimo le barre strumenti, aggiungendo, rimuovendo, raggruppando o riordinando i singoli strumenti. Ogni personalizzazione, che può cambiare in base al progetto, può essere salvata e richiamata per progetti simili.
Rivista e modernizzata anche la timeline, che ora offre più funzioni per un maggior controllo, tra cui: opzioni avanzate per l’onion skinning (tecnica di animazione fotogramma per fotogramma), che permette di controllare tutti i parametri dell’animazione; possibilità di selezionare i differenti livelli selezionando i colori; interazione con solo i livelli attivi, e molto altro.
Un “Pannello proprietà” migliorato permette di vedere le impostazioni e i controlli disponibili per il flusso di lavoro attivo. Questo pannello è stato progettato pensando al modo in cui i creator realizzano i propri progetti, in maniera tale da avere gli strumenti necessari sempre a disposizione proprio quando servono. Basta un click per visualizzare le proprietà di ogni selezione, suddivise nei differenti tab “Tool”, “Object”, “Frame” e “Doc”. Ognuno di questi tab offre anche una sezione “quick action” che include una lista dei comandi più frequentemente usati.
Dal tab “Aiuto” potete abilitare una guida passo-passo che guiderà i neofiti, ma anche gli esperti alla scoperta del nuovo Animate, durante le fasi dell’animazione. Sono due i tutorial basilari, e permettono di creare delle semplici animazioni di una palla che rimbalza (animazione frame-by-frame, il concetto d’inserire un keyframe nella timeline, onion skinning, avvio e preview dell’animazione, copia, incolla e inverti frame), o fiamme in movimento (personalizzazione della barra strumenti, uso del pannello proprietà, livelli e libreria).
Sono stati migliorati anche i “fluid brushes”, con un’anteprima più precisa, il tratto ora tiene conto anche della pressione e velocità, oltre a più pennelli con differenti forme.
Per esportare le animazioni, ora Animate utilizza totalmente le funzioni di Adobe Media Encoder, quindi avrete accesso a molteplici formati. Queste sono solo le principali novità tra le molteplici introdotte nell’ultima versione di Animate.
