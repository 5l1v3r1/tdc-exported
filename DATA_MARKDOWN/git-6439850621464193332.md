
# দুই সপ্তাহের মধ্যে পেঁয়াজের দাম ৪০ টাকার মধ্যে নেমে আসবে

Published at: **2019-11-05T13:53:00+00:00**

Author: ****

Original: [Daily Janakantha](http://www.dailyjanakantha.com/details/article/458833/%E0%A6%A6%E0%A7%81%E0%A6%87-%E0%A6%B8%E0%A6%AA%E0%A7%8D%E0%A6%A4%E0%A6%BE%E0%A6%B9%E0%A7%87%E0%A6%B0-%E0%A6%AE%E0%A6%A7%E0%A7%8D%E0%A6%AF%E0%A7%87-%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C%E0%A7%87%E0%A6%B0-%E0%A6%A6%E0%A6%BE%E0%A6%AE-%E0%A7%AA%E0%A7%A6-%E0%A6%9F%E0%A6%BE%E0%A6%95%E0%A6%BE%E0%A6%B0)

অনলাইন ডেস্ক ॥ বাণিজ্য মন্ত্রণালয়ের উপ সচিব মো. সেলিম হোসেন বলেন, দু-এক দিনের মধ্যে খুচরা বাজারে পেঁয়াজের দাম ১০০ টাকার নিচে আনতে যা যা করা দরকার খাতুনগঞ্জের ব্যবসায়ীরা করবেন বলে আশ্বাস দিয়েছেন।
আজ মঙ্গলবার সকালে চট্টগ্রামের জেলা প্রশাসকের সম্মেলন কক্ষে প্রশাসনের সঙ্গে পেঁয়াজ ব্যবসায়ীদের বৈঠক শেষে তিনি এ ঘোষণা দেন।
তিনি বলেন, মিশর থেকে পেঁয়াজ আমদানি হচ্ছে। ৫০ হাজার টন আনছে এস আলম গ্রুপ, ৯ হাজার টন আনছে মেঘনা গ্রুপ। দেশি পেঁয়াজের মৌসুমও শুরু হবে শিগগির। সংকট থাকবে না। বাজারে মজুদ যথেষ্ট আছে। তাই দাম বাড়ার আশঙ্কা নেই। দুই সপ্তাহের মধ্যে পেঁয়াজের দাম ৪০ টাকার মধ্যে নেমে আসবে।
বিশেষ মনিটরিং টিম বাজার তদারক করছে। সারা দেশে এ টিম কাজ করছে।
ব্যবসায়ীরা ডকুমেন্ট ছাড়া লেনদেন না করার আশ্বাস দিয়েছেন। ইনভয়েস মূল্যের ওপর সামান্য লাভে পেঁয়াজ বিক্রি করবেন বলে জানিয়েছেন।
স্থানীয় সরকার বিভাগের উপ পরিচালক ইয়াসমিন পারভিন তিবরীজি বলেন, ১০ ট্রাক পেঁয়াজ নিয়েছে মোবাইলে অর্ডারের মাধ্যমে। আগামী কাল থেকে সঠিক ডকুমেন্ট ছাড়া পেঁয়াজ আড়তে তুলবেন না বলে অঙ্গীকার করেছেন। তাহলে ন্যায্য মূল্যে বিক্রি করতে হবে। ভ্রাম্যমাণ আদালতের অভিযান অব্যাহত থাকবে।
ক্যাবের চট্টগ্রাম বিভাগীয় সভাপতি এসএম নাজের হোসাইন, জাতীয় ভোক্তা অধিকার সংরক্ষণ অধিদফতরের উপ পরিচালক শাহিদা সুলতানা, জেলা প্রশাসনের নির্বাহী ম্যাজিস্ট্রেট তৌহিদুল ইসলাম প্রমুখ বৈঠকে আলোচনা করেন।
