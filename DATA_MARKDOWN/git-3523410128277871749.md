
# 
        کلاهبردار ۲۰ میلیاردی در چنگال قانون
      

Published at: **2019-11-02T22:30:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637644/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%DB%B2%DB%B0-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%AF%D8%B1-%DA%86%D9%86%DA%AF%D8%A7%D9%84-%D9%82%D8%A7%D9%86%D9%88%D9%86)

به گزارش بولتن نیوز، فرمانده انتظامی استان مازندران بیان کرد:فردی که به بهانه تاسیس یک مرکز درمانی در شهرستان آمل اقدام به کلاهبرداری ۲۰ میلیارد ریالی کرده بود،دستگیر شد.
سردار سید محمود میرفیضی گفت: در پی کسب خبری مبنی بر این که فردی با بهانه تاسیس یک مرکز درمانی در شهرستان آمل و وعده جذب کادر درمانی و کارکنان این مجموعه از شهروندان کلاهبرداری کرده است، موضوع در دستور کار پلیس امنیت عمومی آن شهرستان قرار گرفت.
فرمانده انتظامی استان مازندران، افزود: متهم با انعقاد قرارداد با برخی از پزشکان و توجیه تهیه ملزومات، انجام امور اداری و وعده استخدام به بیش از ۱۰۰ نفر مبالغی را از این افراد دریافت کرده و متواری شده است.
سردار میرفیضی، خاطرنشان کرد: با انجام اقدامات اطلاعاتی و بررسی‌های به عمل آمده متهم در عملیاتی غافلگیرانه دستگیر و در بازجویی‌های به عمل آمده تاکنون به ۲۰ میلیارد ریال کلاهبرداری از مال باختگان اعتراف کرد.
وی از کشف مقادیر قابل توجهی اسناد جعلی از مخفیگاه متهم خبر داد و اظهار داشت: این کلاهبردار حرفه‌ای پس از تشکیل پرونده با قرار صادره از سوی مرجع قضائی روانه زندان شد.
فرمانده انتظامی استان مازندران از مردم خواست: قبل از انعقاد هرگونه قرارداد و پرداخت هرگونه وجه به افرادی که به بهانه‌های مختلف سعی در شراکت با آنان را دارند، حتما از طریق مراجع قانونی از اصالت و صحت ادعای آنان آگاهی پیدا کرده و در صورت مواجهه با موارد مشکوک مراتب را به مراجع قضائی و انتظامی اطلاع دهند.
