
# 
        برخورد با زمین‌خواری در کردستان؛ اراضی ملی رفع تصرف شود
      

Published at: **2019-11-03T17:49:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637874/%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%B2%D9%85%DB%8C%D9%86%E2%80%8C%D8%AE%D9%88%D8%A7%D8%B1%DB%8C-%D8%AF%D8%B1-%DA%A9%D8%B1%D8%AF%D8%B3%D8%AA%D8%A7%D9%86-%D8%A7%D8%B1%D8%A7%D8%B6%DB%8C-%D9%85%D9%84%DB%8C-%D8%B1%D9%81%D8%B9-%D8%AA%D8%B5%D8%B1%D9%81-%D8%B4%D9%88%D8%AF)

به گزارش بولتن نیوز، مراسم آغاز به کار و معارفه فرمانده یگان حفاظت از امور اراضی سازمان جهاد کشاورزی استان کردستان ظهر امروز با حضور مسئولان کشوری و استانی در این شهر برگزار شد.
سرهنگ تقی ایروانی، مشاور انتظامی سازمان امور اراضی کشور نیز در این مراسم با بیان اینکه این سازمان با راه‌اندازی سامانه پاسخ‌گویی 131، خرید 350 دستگاه ماشین و اختصاص 1200 نفر نیرو به استان‌ها، یگان‌های خود را تشکیل و فعالیتش را در سراسر کشور آغاز کرده است.
وی افزود: سازمان امور اراضی کشور علی‌رغم کوچک بودن، اما چون یک سازمان و ماموریت حاکمیتی دارد دارای سختی کار بیشتری است چراکه طرف ما مردم و کشاورزان بوده و باید سایر ارگان‌ها برای اجرای مأموریت‌ها ما را همراهی کنند.
مشاور انتظامی سازمان امور اراضی کشور با اعلام اینکه سبد غذایی کشور 18 میلیون هکتار است، تصریح کرد: هدف اصلی دشمن برای کشور ایران تهدید سبد غذایی است تا روز به روز سبد غذای مردم را کوچک‌تر و تحت فشار اقتصادی قرار دهد.
وی اذعان کرد: متأسفانه حوزه زمین متولی اصلی ندارد در حالی که باید با پدیده شوم زمین‌خواری، کوه‌خواری و غار‌خواری برخورد جدی و قانونی صورت گرفته و اراضی ملی رفع تصرف شود.
ایروانی بیان کرد: براساس آمارهای موجود، احکام به‌جا مانده زیادی در حوزه زمین وجود دارد که باید این یگان جدید به پیگیری این موضوع بپردازد.
سرهنگ طارق کمالوند، رئیس پلیس پیشگیری فرماندهی انتظامی کردستان نیز در این مراسم به تشریح فلسفه راه‌اندازی یگان حفاظت از اراضی و اهمیت ویژه آن پرداخت و اظهار داشت: این یگان نیازمند امکانات و تقویت واحدهای بخش‌ها، پست‌ها و راه‌اندازی مقر ایستگاه است.
وی افزود: فرمانده جدید یگان حفاظت از اراضی کردستان از افسران باسابقه، فعال، موفق و متخصص است و نیروی انتظامی نیز قطعاً در راستای پیشبرد اهداف و مأموریت‌ها وی را کمک می‌کند.
رئیس پلیس پیشگیری فرماندهی انتظامی کردستان تصریح کرد: از فرمانده یگان حفاظت اراضی کشور انتظار می‌رود در فراهم کردن تجهیزات و امکانات لازم برای یگان نوپای کردستان همکاری لازم را داشته باشد.
در پایان این مراسم «سرهنگ میرکی» از افسران متعد، مومن، متخصص و با تجربه به عنوان فرمانده یگان حفاظت از اراضی کشاورزی استان کردستان معرفی شد.
انتهای پیام/
