
# Xiaomi ha un cameraphone esagerato, 108 megapixel e 5 fotocamere. Se non umilia la concorrenza saranno solo pixel sprecati

Published at: **2019-11-05T16:25:00+00:00**

Author: **Roberto Pezzali**

Original: [DDay.it](https://www.dday.it/redazione/32955/xiaomi-ha-un-cameraphone-esagerato-108-megapixel-e-5-fotocamere-se-non-umilia-la-concorrenza-saranno-solo-pixel-sprecati)

Xiaomi ha annunciato oggi il Mi CC9 Pro. Non vi diremo troppo, anche perché domani ci sarà l’evento europeo dove verrà annunciata la versione per l’Europa, Mi Note 10, con i rispettivi prezzi, e il nostro approfondimento arriverà puntuale al termine della conferenza stampa. Sulla carta è uno smartphone, ma se si guardano alle caratteristiche del reparto fotografico si capisce che Xiaomi ha cercato di creare quello che è lo smartphone fotografico più esagerato esistente oggi sul mercato. Esagerato per diversi motivi, dai 108 megapixel della fotocamera principale fino ad arrivare alle ben cinque fotocamere con doppio flash. 
La prima domanda che potrebbe porsi un utente è se abbia senso avere così tante fotocamere su quello che alla fine è un telefono, e se la questione fotocamere non stia scappando un po’ di mano. Effettivamente il dubbio potrebbe venire, perché 108 megapixel non li ha neppure una fotocamera medio formato oggi, la Fujifilm arriva a 100 megapixel, e cinque fotocamere vanno ben oltre quelle che in realtà potrebbero servire. E poi, lo abbiamo sempre detto, i megapixel da soli contano davvero poco, servono anche altri aspetti.
Tuttavia, e solitamente siamo critici su questi aspetti che hanno più sapore di marketing che altro, Xiaomi ha progettato la parte fotografica di questo smartphone in modo davvero intelligente perché la scelta di focali, sensori e risoluzioni è tutt’altro che casuale.
L’unico elemento stonato, questo effettivamente profuma di marketing lontano un miglio, è il sensore da 2 megapixel per la macro fotografia, con una distanza di messa a fuoco utile da 2 a 10 cm. Xiaomi avrebbe potuto aggiungere un elemento alla fotocamera ultragrandangolare portando la messa a fuoco minima a 2 cm, così facendo avrebbe avuto un macro da 20 megapixel ma solo fotocamere. Huawei e OnePlus usano il super wide anche per la macrofotografia, e la scelta di avere una qualità più alta piuttosto che una fotocamera in più sicuramente premia. Xiaomi ne voleva cinque di fotocamere, e ha fatto una scelta più quantitativa che qualitativa.
La fotocamera principale è basata sul sensore Samsung da 108 megapixel e da 1/1.33” di diagonale, il sensore più grande usato oggi su uno smartphone. Più grande anche di quello del Mate 30 Pro Huawei, anche se di poco, e con una lente decisamente luminosa, f/1/69. 
Siamo davanti al classico sensore quad bayer, dotato di 108 megapixel effettivi che possono essere gestiti all’occorrenza anche raggruppando i pixel a gruppi di 4, quindi portando la risoluzione a 27 megapixel. Servono davvero così tanti pixel? In qualche situazione potrebbero servire, soprattutto se vogliamo foto perfettamente definite in condizioni di ottima luminosità: partendo da 108 megapixel, e riducendo la dimensione della foto, si può ottenere un ottimo file stampabile e pulito.
Una nota: nonostante il sensore sia da 108 megapixel, difficilmente la lente utilizzata risolverà tutte le linee necessarie, quindi la risoluzione reale sarà ben più bassa.
Questo sensore è stabilizzato, e l’apertura focale è da 25mm, dato decisamente interessante: sulla grandangolare Xiaomi fornisce una inquadratura più ampia di quella offerta dai classici smartphone, che si fermano a 27 mm. Un field of view molto più vicino a quel 24 mm che è la base grandangolare di molti kit reflex. 
Proprio per questo al grandangolo da 108 megapixel viene affiancato quello che viene chiamato “short tele”, un 50 mm fisso.  Siamo davanti ad un sensore / obiettivo del tutto simili a quelli che Apple usa sugli iPhone 11 come dimensioni, 1/2.55" è la diagonale del sensore degli iPhone, 1/2.6” la diagonale del sensore dello Xiaomi. Balla una frazione di millimetro. Il sensore è un 12.2 megapixel abbinato ad una lente f/2, e non è stabilizzato. 
Con il sensore principale fermo a 25mm, quindi molto ampio come inquadratura, questo 50 mm ha tutte le caratteristiche per funzionare non solo come eccellente obiettivo per ritratti ma anche come obiettivo tuttofare, da sfruttare in molte situazioni per isolare un soggetto o una scena senza catturare troppo contorno. Per molti usi diventerà la camera principale.
Xiaomi contrappone a questo “short tele” un “long tele” che si può effettivamente chiamare tele obiettivo, da usare per lo zoom. Sulla carta ci troviamo davanti ad un sensore da 8 megapixel 1/3.6” con una lente 94mm equivalente f/2 stabilizzata (3.7x), ma Xiaomi ha deciso di utilizzarlo per offrire un tele fisso 5x, quindi un 125 mm.
Per poter offrire un 125 mm vero con un sensore da 1/3.6” le strade percorribili erano due: o si aumentava lo spessore dello smartphone portandolo a circa 1 cm, oppure si usava un tipo di obiettivo a periscopio, simile a quello usato da Huawei sul P30 o da Oppo sul Reno 10x. Nessuna delle due era percorribile, quindi Xiaomi ha deciso di usare solo la parte centrale del sensore: degli 8 megapixel ne vengono usati solo 5. Il sensore però non è sottosfruttato, anzi, la parte periferica, quella inutilizzata a 5x, viene usata quando si imposta lo zoom ad un fattore di ingrandimento inferiore, ad esempio a 4x.
La gestione dello zoom è altrettanto intelligente, perché spreme ogni sensore nel miglior modo possibile senza mai ricorrere all’upsampling.
Da 25 mm a 50 mm viene usato il sensore principale da 108 megapixel facendo il crop della porzione desiderata. Nessuna interpolazione, un semplice ritaglio. Da 50mm a 94mm usa il sensore da 12 megapixel della seconda fotocamera, ritagliando progressivamente l’immagine verso il centro fino ad arrivare alla focale desiderata. Da 94 mm a 125 mm viene usata l’area periferica del sensore da 8 megapixel, anche qui senza interpolazione. Solo da 125 mm (5x) a 250 mm, quindi 10x, si attiva il processore: lo zoom diventa ibrido, usa una raffica di foto e le interpola per migliorare la risoluzione. Da 10x a 50x è il classico zoom digitale tutto upscaling, e quindi non ci aspettiamo un granché.
Tenendo 5 megapixel come risoluzione di base per lo zoom, Xiaomi riesce ad andare dai 25 mm fino ai 125 mm senza mai dover fare un uscaling, solo “crop.
A completare il reparto c’è poi l’ultra wide: 20.11 megapixel, sensore da  1/2.8” , obiettivo f/2.2 equivalente a 16 mm prima della correzione della deformazione, quindi un 17mm effettivi. Qui forse si poteva fare di più: un 13 mm, calcolando che il grandangolo era da 25, sarebbe stato più sfruttabile. 
Il dettaglio con cui Xiaomi ha curato la parte fotografica lo si capisce di fronte al doppio flash, uno con un diffusore per ombre soft e uno con un diffusore per ombre molto nette. Sono sempre flash LED, dual tone, ma il risultato che offrono dovrebbe essere diverso. Siamo sempre dell'idea che i flash LED degli smartphone siano più utili come torcia che come veri illuminatori, ma apprezziamo lo sforzo.
Huawei ci aveva sorpreso con il Mate 30 Pro, ma la piattaforma del Mi CC9 Pro è sulla carta la più avanzata base fotografica che sia mai stata inserita in uno smartphone.
La vera domanda da porsi non è se serve tutto questo, ma se Xiaomi ha saputo gestire in modo corale e fluido il tutto, perché non è affatto banale. Dal flash hard/soft light, passando per i sensori tanto diversi tra loro come risoluzione e produttore, Xiaomi deve trovare un collante per trasformare quella che sulla carta è una fotocamera in miniatura in una esperienza facile e immediata.
E soprattutto dovrà garantire risultati: con questo “motore” sotto la carrozzeria il distacco in termini di flessibilità e qualità fotografica dovrà essere davvero ampio, perché solo così sarebbe giustificato un tale investimento in termini di fotocamere, megapixel e sensori. Xiaomi ha messo il motore di una Ferrari ad una macchina che gareggia con prodotti di tutt'altra categoria, almeno come motore. Non deve vincere, deve arrivare al traguardo dopo aver doppiato tutti, il divario di specifiche è troppo ampio. Altrimenti sarebbe uno spreco. Noi, da parte nostra, non vediamo l’ora di metterci le mani sopra.
