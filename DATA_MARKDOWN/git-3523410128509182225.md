
# 
        تصویر واقعی شیائومی واچ فاش شد
      

Published at: **2019-11-04T13:32:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638066/%D8%AA%D8%B5%D9%88%DB%8C%D8%B1-%D9%88%D8%A7%D9%82%D8%B9%DB%8C-%D8%B4%DB%8C%D8%A7%D8%A6%D9%88%D9%85%DB%8C-%D9%88%D8%A7%DA%86-%D9%81%D8%A7%D8%B4-%D8%B4%D8%AF)

گروه IT: اولین ساعت هوشمند شیائومی با نام شیائومی واچ همراه با گوشی Mi CC9 Pro و تلویزیون سری Mi TV 5 فردا معرفی می شوند. در گذشته شاهد انتشار چندین عکس و ویدیو از ساعت هوشمند شیائومی بودیم. این دستگاه شباهت زیادی به اپل واچ دارد. حال امروز یک تصویر جدید و واقعی از این محصول در اختیار رسانه ها قرار گرفته است.   به گزارش بولتن نیوز به نقل از کلیک، به تازگی تصویری از Li Xiaoshuang، مدیر بخش تلویزیون شیائومی در فضای مجازی منتشر شده بود که دارای ساعت Mi Watch بود. بر اساس تصویر جدید، ساعت هوشمند شیائومی دارای طراحی چهارگوش با لبه های خمیده نمایشگر است. از آنجایی که پس زمینه سیستم عامل مشکی رنگی است، می توان به این موضوع پی برد که MIUI توسعه یافته برای آن مانند گوشی های این برند از حالت تاریک (دارک مود) پشتیبانی می کند.  
انتظار می رود MIUI این ساعت هوشمند به صورت اختصاصی در بازار چین مورد استفاده قرار بگیرد و خریداران در سایر نقاط جهان به سیستم عامل WearOS گوگل دسترسی داشته باشند. بر اساس تصاویر گذشته، شیائومی Mi Watch در رنگ های خاکستری، سفید و آبی در اختیار خریداران قرار می گیرد.بر اساس گزارش های منتشر شده، این ساعت هوشمند شیائومی به GPS، تراشه NFC، وای فای، سیستم سنجش ضربان قلب و اسپیکر مجهز شده و از eSIM نیز پشتیبانی می کند. شیائومی برای تامین قدرت این دستگاه از پردازنده کوالکام اسنپدراگون Wear 3100 استفاده می کند. در حال حاضر اطلاعات بیشتری از این محصول مانند شارژدهی باتری و همچنین قیمت آن در اختیار رسانه ها قرار نگرفته است؛ با این حال در آینده نزدیک با تمام مشخصات آن به صورت رسمی آشنا می شویم.
