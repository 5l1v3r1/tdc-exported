
# ГЕРБ печели в 11 от 18 общини в Пловдивско

Published at: **2019-11-04T08:59:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/GERB-pecheli-v-11-ot-18-obshtini-v-Plovdivsko-910967)

11 от общо 18 общини в Пловдивска област ще имат кметове от ГЕРБ. На първи тур бяха избрани управниците на "Марица", Стамболийски, Карлово и Раковски - Димитър Иванов, Георги Мараджиев, д-р Емил Кабаиванов и Павел Гуджеров, всички от ГЕРБ.
Адвокатът Павел Михайлов от БСП поема управлението на "Родопи". Той получи на балотажа 51, 64%. Досегашният кмет Пламен Спасов от ГЕРБ взе 43, 22%.
Победи на балотажите извоюваха кандидатите на ГЕРБ в Пловдив, Перущица, Асеновград, Съединение, Хисар, Куклен, Брезово.
В Перущица досегашният кмет Ради Минчев от "Демократична България - обединение (Да България, ДСБ, зелено движение) получи 41, 68% и загуби.
Мария Вълканова от ГЕРБ взе 56, 59%. В Асеновград д-р Христо Грудев от ГЕРБ спечели втория тур с 54, 91% срещу 42, 65 % на д-р Емил Караиванов от БСП.
В Съединение досегашният кмет Атанас Балкански от ГЕРБ започва нов мандат, след като получи 54, 32%. Опонентът му Георги Руменов от местната коалиция Обединен блок на труд е бил подкрепен от 43, 52% от избирателите.
Инж. Пенка Ганева от ГЕРБ сяда в кметския стол в Хисар. Тя извоюва 50, 79%. Съперничката й Ива Вълчева от БСП е с 47, 41%.
Безапелационна е победата на Мария Белчева от ГЕРБ в Куклен. За нея са гласували 65, 46%, а за конкурентката й Тефика Реджебова от ДПС - 32, 45%.
Червената крепост Брезово вече е на ГЕРБ. Там победи Христо Енков с 61, 23%. Калин Калапанков от БСП е получил 37, 18%.
От двата тура социалистите имат трима общински кметове - в Садово, "Родопи" и Първомай. Отличникът е Димитър Здравков от БСП, който още на първи тур си спечели трети мандат в Садово.
Изненадата е балотажът в Първомай, където Николай Митков от БСП надви дългогодишния управник Ангел Папазов от Социалдемократическата партия. За Митков са гласували 55, 65% срещу 41, 62% за Папазов.
В 3 общини от Пловдивска област кметовете не са нито от ГЕРБ, нито от БСП. В Лъки ще продължи да управлява Валентин Симеонов от ДПС. За да спечели още на първи тур, не му достигнаха само 15%. На балотажа взе 59, 70%.
В Калояново нов мандат си спечели Георги Георгиев от местна коалиция СДС (ПП БДЦ).
Сопотчани преизбраха Деян Дойнов. На изборите той се яви от местна коалиция Воля (ЗС Александър Стамболийски). По време на кметуването му настъпи разрив между него и БСП и социалистите снеха доверие от него. Това обаче явно не му е попречило отново да победи.
