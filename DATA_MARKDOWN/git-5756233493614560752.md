
# از تست بلوغ شاگردان استراماچونی تا جدال قلعه‌نویی و دنیزلی در اصفهان

Published at: **2019-11-05T05:00:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619945/%D8%A7%D8%B2-%D8%AA%D8%B3%D8%AA-%D8%A8%D9%84%D9%88%D8%BA-%D8%B4%D8%A7%DA%AF%D8%B1%D8%AF%D8%A7%D9%86-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%AA%D8%A7-%D8%AC%D8%AF%D8%A7%D9%84-%D9%82%D9%84%D8%B9%D9%87%E2%80%8C%D9%86%D9%88%DB%8C%DB%8C-%D9%88-%D8%AF%D9%86%DB%8C%D8%B2%D9%84%DB%8C-%D8%AF%D8%B1-%D8%A7%D8%B5%D9%81%D9%87%D8%A7%D9%86)


        در ادامه هفته دهم لیگ برتر دو دیدار حساس برگزار می‌شود که معادلات بالای جدول را تعیین می‌کند.
      

        آفتاب‌‌نیوز :
      
در ادامه هفته دهم لیگ برتر امروز (سه‌شنبه) دو دیدار حساس بین تیم‌های بالای جدول برگزار می‌شود. استقلال در تهران میزبان صنعت نفت آبادان است و سپاهان هم میزبان تراکتور است.
استقلال در شرایطی باید به مصاف صنعت نفت آبادان برود که روزهای خوبی را پشت سر می‌گذارد. آندره‌آ استراماچونی، سرمربی استقلال پس از پنج هفته ناکامی در لیگ برتر توانسته به شش برد پیاپی (جام حذفی و لیگ برتر) برسد. آبی‌های پایتخت حتی توانستند با پیروزی مقابل تراکتور در تبریز از روحیه بالایی برخوردار شوند و امید زیادی دارند که با پیروزی مقابل صنعت نفت رده ششمی – که یک رتبه از استقلال بالاتر است – بتواند به سه تیم بالای جدول رده‌بندی برسد.
البته همانطور که استراماچونی در نشست خبری پیش از این دیدار اشاره کرده، بازی با صنعت نفت، بازی سختی برای استقلال است و تست بلوغ برای بازیکنان این تیم محسوب می‌شود. صنعت نفت از تیم‌های خوب لیگ نوزدهم بوده که در ۹ هفته ابتدایی تنها یک بار، آن هم مقابل پرسپولیس در تهران شکست خورده و باوجود مشکلات مالی‌ای که با آن درگیر است، عملکرد خیلی خوبی داشته است. زرد پوشان آبادانی یک نقطه اشتراک با استقلال دارند که آن هم برد مقابل تراکتور است.
صنعت نفت و استقلال در حال حاضر با ۱۶ و ۱۵ امتیاز در رده‌های ششم و هفتم جدول رده‌بندی قرار گرفته است و پیروزی در این دیدار می‌تواند آن‌ها را تا رده اول و دوم جدول‌رده‌بندی بالا بکشد.
در دیگر دیدار امروز که هم‌زمان با بازی استقلال و صنعت نفت در ساعت ۱۵:۳۰ برگزار می‌شود، سپاهان و تراکتور به مصاف هم می‌روند. با توجه به این که سپاهان و تراکتور با ۱۹ و ۱۷ امتیاز در رده‌های اول و دوم جدول رده‌بندی قرار گرفتند، هر نتیجه‌ای در این دیدار رخ دهد به فرصتی برای تیم‌های پایینی‌شان برای رسیدن به رتبه اول و دوم تبدیل می‌شود. البته از طرفی پیروزی هر یک از این دو تیم در این دیدار منجر به صدرنشینی‌اش می‌شود.
سپاهان تنها تیم بدون باخت لیگ برتر است که با دریافت تنها یک گل، بهترین خط دفاعی این رقابت‌ها را در اختیار دارد. از آن طرف تراکتور هم تا هفته هفتم، همراه با سپاهان جزو تیم‌های بدون باخت لیگ محسوب می‌شد اما با دو شکست پیاپی مقابل صنعت نفت و استقلال، این رکورد را از دست داد.
