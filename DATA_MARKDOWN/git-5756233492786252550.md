
# امید به زندگی ایرانیان حداقل ۷۵ سال است؛ چاقی ۶۰ درصد مردم

Published at: **2019-11-06T12:49:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620198/%D8%A7%D9%85%DB%8C%D8%AF-%D8%A8%D9%87-%D8%B2%D9%86%D8%AF%DA%AF%DB%8C-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D8%AD%D8%AF%D8%A7%D9%82%D9%84-%DB%B7%DB%B5-%D8%B3%D8%A7%D9%84-%D8%A7%D8%B3%D8%AA-%DA%86%D8%A7%D9%82%DB%8C-%DB%B6%DB%B0-%D8%AF%D8%B1%D8%B5%D8%AF-%D9%85%D8%B1%D8%AF%D9%85)


        تا ۴۰ سال پیش امید به زندگی در ایران حدود ۵۰ سال بود و تا ۳۰ سال پیش بیماری آلزایمر در کشور وجود نداشت و امید به زندگی در طول ۴۰ سال گذشته، بیش از ربع قرن افزایش یافته است.
      

        آفتاب‌‌نیوز :
      
معاون کل وزارت بهداشت گفت: هر ایرانی به طور متوسط ۱۰.۳ بار در طول سال با نظام سلامت مواجهه دارد و سالانه حدود ۸۵۳ میلیون بار مردم ایران به سیستم سلامت، مراجعه می‌کنند و از هزار نفر ایرانی، سالانه ۱۴۰ نفر بستری می‌شوند.
دکتر ایرج حریرچی در پانزدهمین دوره سمپوزیوم بین المللی روابط عمومی در مجتمع فرهنگی و ورزشی تلاش تهران، اظهار داشت: با توسعه و پیشرفت جوامع و گسترش بهداشت و پیشگیری، تجربه دهه‌های اخیر نشان می دهد که مراجعات مردم به نظام سلامت افزایش پیدا می کند؛ چون طول عمر افراد زیاد می شود و در این صورت، اکثر بیماری های واگیر مربوط به دوران سالمندی هستند.
وی افزود: تا ۴۰ سال پیش امید به زندگی در ایران حدود ۵۰ سال بود و تا ۳۰ سال پیش بیماری آلزایمر در کشور وجود نداشت و امید به زندگی در طول ۴۰ سال گذشته، بیش از ربع قرن افزایش یافته است.
معاون کل وزارت بهداشت خاطرنشان کرد: در دنیا، ۱۰.۵ درصد از درآمد ناخالص ملی برای سلامت هزینه می‌شود و ۷۳۰۰ میلیارد دلاری که سالانه در حوزه سلامت هزینه می‌شود از مجموع هزینه های انرژی و نظامی بیشتر است.
حریرچی اضافه کرد: نظام سلامت ۴ هدف اصلی دارد. افزایش سلامت مردم و امید به زندگی سالم، محافظت از مردم در برابر مخاطرات مالی بیماری ها و پیشگیری از فقر در حوزه سلامت، افزایش رضایتمندی مردم و همچنین ارتقای کارایی و ارائه خدمات سلامت بیشتر با منابع کمتر، اهداف نظام سلامت هستند.
وی یادآور شد: نظام سلامت، رفیق و همراه مردم است؛ چراکه در دوران سخت و بیماری به آنها ارائه خدمات می کند و رسانه ها از نظام سلامت، مجلس، دولت و جامعه، ارتقای سلامت را مطالبه کنند.
بنابر اعلام روابط عمومی وزارت بهداشت، ‌ معاون کل وزارت بهداشت افزود: در حال حاضر ۶۰ درصد از مردم چاق هستند یا اضافه وزن دارند و باید به مردم بگوییم که چه مواد غذایی را مصرف نکنند که چاق نشوند یا اضافه وزن نداشته باشند.
