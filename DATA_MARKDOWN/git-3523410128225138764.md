
# 
        پرونده استیضاح عبدالمهدی تکمیل شد
      

Published at: **2019-11-04T20:01:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638159/%D9%BE%D8%B1%D9%88%D9%86%D8%AF%D9%87-%D8%A7%D8%B3%D8%AA%DB%8C%D8%B6%D8%A7%D8%AD-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C-%D8%AA%DA%A9%D9%85%DB%8C%D9%84-%D8%B4%D8%AF)

به گزارش بولتن نیوز، ائتلاف «سائرون» روز دوشنبه اعلام کرد که پرونده استیضاح «عادل عبدالمهدی» نخست‌وزیر عراق تکمیل شد.
 
به گزارش السومریه نیوز، ائتلاف مذکور که ریاست آن را سید مقتدی الصدر بر عهده دارد، گفت که عبدالمهدی باید استعفا دهد و انتخابات زودهنگام هر چه زودتر برگزار شود.
 
در پی اعتراضات کنونی عراق به مسایل اقتصادی و شرایط نابسامان آن، درخواست‌هایی در خصوص استیضاح نخست‌وزیر و کابینه وی تحویل ریاست پارلمان عراق داده شده است.
 
«محمد الحلبوسی» رئیس پارلمان عراق دوشنبه هفته گذشته در سخنانی گفت که «برای استیضاح نخست‌وزیر و چهار وزیر، در خواست‌هایی را دریافت کردیم و این درخواست‌ها تحویل ریاست پارلمان شده است».
 
پیش‌تر منابع عراقی گفته بودند که رهبران سیاسی رقیب نخست وزیر عراق با استفاده از فضای اعتراضات مردمی در این کشور در تلاش برای محقق کردن خواسته قبلی خود یعنی استیضاح نخست‌وزیر هستند.
 
به نوشته وبگاه روزنامه المدی، نمایندگانی از فراکسیون‌های «سائرون» وابسته به مقتدی الصدر و «النصر» وابسته به حیدر العبادی متشکل از دهها نماینده در پی استیضاح «عادل عبدالمهدی» در ارتباط با خشونت علیه معترضان و تأخیر در اجرای اصلاحات هستند.
 
«صباح العکیلی» نماینده عضو ائتلاف «سائرون» و عضو فراکسیون «شفافیت» در پارلمان عراق، در این خصوص گفت که پیش از این، ابتدای ماه اکتبر، فراکسیون «النصر» وابسته به حیدر العبادی، درخواست استیضاح عبدالمهدی را به رئیس پارلمان داده بود و ائتلاف سائرون وابسته به سید مقتدی الصدر نیز بزودی درخواست خود برای استیضاح عبدالمهدی را ارائه خواهد کرد.
 
انتهای پیام/#
