
# Intel pensiona i mini PC NUC con CPU Cannon Lake a 10nm

Published at: **2019-11-03T07:45:00+00:00**

Author: **Vittorio Rienzo**

Original: [Tom&#39;s Hardware](https://www.tomshw.it/hardware/intel-pensiona-i-mini-pc-nuc-con-cpu-cannon-lake-a-10nm/)

Intel sta pensionando diversi mini PC NUC (Next Unit of Computing) di vecchia generazione, ma nella lunga lista spiccano senza dubbio quelli dotati di processore Cannon Lake a 10 nanometri, nome in codice Crimson Canyon.
Cannon Lake incarna un evidente insuccesso nel percorso di Intel volto a portare le CPU a 10 nanometri sul mercato (l’azienda oggi offre le CPU Ice Lake, ma solo in ambito mobile). L’unica CPU Cannon Lake arrivata sul mercato si chiama Core i3-8121U e ha avuto una scarsissima distribuzione.
L’abbiamo vista a bordo solo di pochi portatili e appunto i mini PC NUC: si trattava di una soluzione con 2 core / 4 thread con frequenza base di 2,2 GHz e in grado di arrivare fino a 3,2 GHz. Neo di questa soluzione la mancanza di una GPU integrata – o meglio era disabilitata.
La produzione dei NUC Crimson Canyon è cessata il 28 ottobre, insieme ai NUC caratterizzati dal nome in codice Pinnacle Canyon e Rock Canyon che invece risalgono a ben 5 anni fa ed usano ancora processori Braswell e Broadwell, ormai obsoleti.
I rivenditori potranno fare ordini fino al 27 dicembre di quest’anno, mentre le ultime spedizioni sono previste per il 28 febbraio 2020.
Ricordiamo che Intel sta lavorando su nuovi Intel NUC e in particolare citiamo “Ghost Canyon”, il cui cuore è “Element”, un modulo che potrebbe permettere di creare “computer modulari” offrendo su un’unica scheda praticamente tutto ciò che serve per realizzare un PC.
