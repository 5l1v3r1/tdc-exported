
# Krakov je najobľúbenejšou európskou destináciou už tretí rok za sebou. Bratislava sa na zoznam TOP destinácií nedostala

Published at: **2019-11-07T16:42:00+00:00**

Author: **Timea Krauszová**

Original: [REFRESHER](https://refresher.sk/76331-Krakov-je-najoblubenejsou-europskou-destinaciou-uz-treti-rok-za-sebou-Bratislava-sa-na-zoznam-TOP-destinacii-nedostala)


        Kam pôjdeš na najbližší výlet ty?
      
Britská stránka Which uverejnila zoznam najlepších európskych miest na predĺžený víkend. Poľský Krakov je na prvom mieste už po tretíkrát. K výhre dopomohli kultúrne pamiatky, jedlo, ale aj ceny za služby. V top 10 sa nachádzajú aj Sevilla, Valencia, Berlín a ďalšie známe mestá. 
Krakov má 5 hviezdičiek za hodnotu peňazí. Za niekoľko eur sa tu dá skvele najesť a napiť, v porovnaní s inými európskymi mestami je to splnený sen každého nízkonákladového cestovateľa. Päť hviezdičiek mu vo Which udelili aj za jedlá a nápoje (kto by dokázal odolať čerstvým pirohám) a za kultúrne pamiatky.
Takmer na každom rohu je nádherný palác a mesto dýcha históriou. Môžeš sa tu naučiť viac o hrôzach minulého storočia v Auschwitzi alebo zistiť, ako sa tu žilo v stáročiach dávno minulých.
Je to tiež mesto umelcov a hudobníkov, plné mladých ľudí a zaujímavých osobností. Skvele sa tu aj nakupuje, ubytovanie je pomerne lacné a mesto podľa Which nie je až také preplnené ako ostatné metropoly na zozname. Do úvahy vzali aj priemernú cenu leteniek z Británie do Krakova. Je úplne možné, že vďaka nízkonákladovým spoločnostiam sa dostaneš do Poľska ešte lacnejšie. Stačí byť ochotný presedieť niekoľko hodín vo vlaku alebo v autobuse.
Nečudo, že sa toto krásne mesto dostalo na prvé miesto už tretí rok po sebe. Aj my máme pri pohľade na fotografie z Krakova chuť si hneď rezervovať niektorý zo zostávajúcich víkendov v tomto roku.
Ak aj ty hľadáš perfektný víkendový výlet, možno by si mohol zvážiť práve Krakov. Najmä vo vianočnom období je magický.

        Pozri si prvú desiatku najlepšie hodnotených miest v Európe podľa britského portálu Which
      
