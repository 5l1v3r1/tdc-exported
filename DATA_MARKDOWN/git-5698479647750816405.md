
# «حمایت شهروندان ترکیه از اردوغان پس از عملیات سوریه افزایش یافته است»

Published at: **2019-11-05T13:31:14+00:00**

Author: **یورونیوزفارسی **

Original: [euronews](https://farsi.euronews.com/2019/11/05/turks-support-for-erdogan-jumps-after-syria-operation-poll-shows?utm_medium=Social&utm_source=Twitter)

طبق یک نظرسنجی، میزان حمایت شهروندان ترکیه از رجب طیب اردوغان، رئیس جمهوری این کشور در ماه گذشته روند صعودی داشته است. آنکارا ماه گذشته علیه شبه‌نظامیان یگان‌های مدافع خلق در شمال شرق سوریه دست به عملیات نظامی زد.
نتایج این نظرسنجی نشان می‌دهد که شمار حامیان اردوغان در ماه اکتبر ۳.۷ درصد افزایش یافته و مقبولیت کلی وی در میان شهروندان ترکیه به ۴۸ درصد رسیده است. این بالاترین محبوبیت وی پس از انتخابات ریاست جمهوری ژوئن سال ۲۰۱۸ است که این کشور دچار بحران ارزی و اقتصادی شد.
میزان نارضایتی از اردوغان نیز ۹.۳ درصد کاهش یافته و به ۳۳.۷ درصد رسیده است. این کمترین نارضایتی از زمان کودتای ناکام علیه رئیس جمهوری ترکیه در ژوئیه ۲۰۱۶ است. حدود ۱۸ درصد از شرکت کنندگان نیز به سوال نظرسنجی پاسخ ندادند یا گفتند که در این زمینه ایده‌ای ندارند.
زمانیکه در سال گذشته ارزش لیر ۳۰ درصد کاهش یافت و در پی آن نرخ تورم و بیکاری صعود کرد و اقتصاد ترکیه در رکود فرو رفت، حمایت از اردوغان نیز کم شد.

        بیشتر بخوانید:
        نگاهی به دلایل کاهش محبوبیت حزب حاکم ترکیه
      
آنکارا و همچنین اکثر ترک‌ها، یگان‌های مدافع خلق (ی‌پ‌گ) را به‌عنوان یک سازمان تروریستی می‌شناسند و آن‌ را باعث بسط فعالیت حزب کارگران کردستان (پ کا کا) عنوان می‌کنند. پ کا کا در سال ۱۹۸۴ به شورشی جدایی‌طلبانه علیه دولت ترکیه دست زد. از آن زمان تاکنون حدود ۴۰ هزار نفر در درگیری‌ها کشته شدند.
چهار حزب از پنج حزب سیاسی پارلمان ترکیه از عملیات آنکارا علیه یگان‌های مدافع خلق به شدت حمایت کرده‌اند. حزب دموکراتیک خلق‌ها که حامی کرُدها محسوب می‌شود با این عملیات مخالفت کرد و گفت این عملیات در راستای بالا بردن حمایت از حزب اردوغان یعنی عدالت و توسعه بوده است.
ترکیه از ۹ اکتبر (۱۷ مهر)، پس از اعلام خروج نظامیان آمریکا از سوریه عملیات خود در شمال این کشور را با نام «چشمه صلح» آغاز کرد. آنکارا گفته بود که این عملیات را برای مقابله با «تروریست ها» و ایجاد منطقه امن در شمال سوریه و در مرز با ترکیه انجام می‌دهد. این عملیات با محکومیت اکثر کشورها و جامعه بین‌الملل روبرو شد.
ترکیه ۹ روز پس از این عملیات در توافقی با آمریکا پذیرفت در صورت عقب‌نشینی شبه‌نظامیان یگان‌های مدافع خلق، عملیات «چشمه صلح» را متوقف می‌کند.
