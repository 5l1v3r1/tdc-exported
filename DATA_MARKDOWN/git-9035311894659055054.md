
# Kılıçdaroğlu'ndan Çavuşoğlu'na 'Manafort' eleştirisi: Takip ediyoruz

Published at: **2019-11-05T16:51:36+00:00**

Author: **euronews **

Original: [euronews](https://tr.euronews.com/2019/11/05/kilicdaroglu-ndan-cavusoglu-na-yasa-dis-uygulamalara-karistig-yonundeki-haberleri-takip-ed)

Cumhuriyet Halk Partisi Genel Başkanı Kemal Kılıçdaroğlu, grup toplantısındaki konuşmasında Dışişleri Bakanı Mevlüt Çavuşoğlu'nun ismini vermeden onun hakkında Organized Crime and Corruption Reporting Project’te (Organize Suçlar ve Yolsuzlukları Bildirme Projesi - OCCRP) yer alan lobi faliyetleri iddialarını dile getirdi ve şunları söyledi:
"Şimdi yeni bir şey daha geldi, bir bakanın adının bazı uluslararası yasa dışı uygulamalara, ahlak dışı uygulamalara karıştığı yönünde haberler geliyor. Bunları dikkatle izliyoruz"
Kılıçdaroğlu'nun gündeme getirdiği iddialar Amerika Birleşik Devletleri (ABD) Başkanı Donald Trump'ın şu an hapiste yatan eski kampanya direktörü Paul Manafort’un lobicilik faaliyetlerine ilişkin bazı emaillerin sızmasıyla ortaya çıktı.
Buna göre nüfuzlu bir Ukraynalı siyasetçi olarak bilinen ve bugün anamuhalefet partisinin lideri olan Rusya yanlısı Serhiy Lovoçkin o dönem Manafort'a para aktarmış ve Manafort da Avrupa’da lobicilik faliyeti için bu parayla bir grup oluşturmuştu. Lovoçkin o sırada Ukrayna Devlet Lideri Viktor Yanukoviç'in sağ koluydu.
İddia edilenlere göre bu lobi grubunun amacı o dönem AB yanlısı muhalefet lideri Yulia Tymoshenko'nun hapse atılmış olmasının AB ile Ukrayna arasında imzalanacak bir serbest ticaret ve ortaklık anlaşmasına engel olmadığı görüşünü yaymaktı.
İşte bu emaillede Bakanı Mevlüt Çavuşoğlu’nun da isminin geçtiği ve Strazburg'daki Avrupa Konseyi Parlamenter Meclisi (AKPM) Başkanlığı sırasında ve sonrasında bahsi geçen lobi faliyetlerini yürütenlerden biri olduğu ve bunun için ödeme aldığı iddia ediliyor. İddialara göre Çavuşoğlu 2012 Ukrayna genel seçimlerini gözlemlemek üzere PACE misyonuna da lobicilik yapmak için katıldı.
Çavuşoğlu'nun o dönem Ukrayna konusunda yaptığı açıklamalara değinen OCCRP, bu açıklamaların tamamının Ukrayna lehinde olduğunu kaydederek, Çavuşoğlu'nun AB-Ukrayna ortaklık anlaşmasının gerçekleşmesi gerektiğine, Ukrayna hükümetine yöneltilen eleştirilerin haksız olduğuna, genel seçimlerin adilane geçtiğine ilişkin medyaya görüş verdiği belirtiliyor. Çavuşoğlu kendi üyesi olduğu gözlem grubu PACE'in seçimlere ilişkin sonuç bildirgesini de kınadığı hatırlatılıyor.
PACE gözlem misyonunun o dönemki başkanı Andreas Gross ile görüşen OCCRP raporunda Gross'ın da ifadelerine yer veriliyor ve Gross Çavuşoğlu'nun seçime ilişkin sıklıkla tartışmalı değerlendirmeler yaptığını ancak Çavuşoğlu'nun Ukrayna'nın lobi faaliyetleri kapsamında hareket ettiğinden haberinin olmadığını belirtiyor. Gross "Sayın Çavuşoğlu'nun bir çıkar çatışması içinde olduğu aşikar" ifadelerini kullanıyor.
OCCRP konuyu sormak için Çavuşoğlu ve diğer lobi üyeleri ile irtibata geçildiğini ancak herhangi bir yanıt alamadıklarını ileri sürüyor.
Manafort'un Avrupa'da oluşturduğu iddia edilen lobi grubu içerisinde başka önemli isimlere de yer veriliyor. Bunların içinde eski Polonya Cumhurbaşkanı Aleksander Kwasniewski, eski Avusturya Şansolyesi Alfred Gusenbauer ve İtalya Başbakanı ve AB Komisyonu Başkanı Romano Prodi var. Sızan emaillere göre Manafort lobicilerine toplamda 2 milyon euro para aktardı. Emaillerden birinde Çavuşoğlu'na 230 bin euro daha aktarılması gerektiği yazılı.
Sonuç olarak o dönem AB Ukrayna'ya ortaklık anlaşması teklifini yaptı ve bu gelişme devlet başkanı Yanukoviç'in hanesine yazıldı. Yanukoviç Rusya'nın olumsuz tavrı nedeniyle teklif edilen anlaşmayı imzalamayamadı. İstifa da etmeyince Ukrayna'da halk sokağa döküldü ve halk hareketi ile hükümet devrildi. Yanukoviç 2014'te Rusya'ya kaçmak zorunda kaldı.
Rusya-Trump kampanyası ilişkisi soruşturması sırasında ifadesi alınan ve "ABD'ye karşı gizli anlaşma yapmak" ve "adaleti engellemek için komplo kurmak" suçlarından hapse giren Manafort'un, daha önce Ukrayna'daki Rusya yanlısı siyasetçilere verdiği danışmanlık hizmetler gündeme gelmişti.
