
# 
        کویت: پیام ایران را به عربستان سعودی و بحرین رساندیم
      

Published at: **2019-11-06T10:29:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638440/%DA%A9%D9%88%DB%8C%D8%AA-%D9%BE%DB%8C%D8%A7%D9%85-%D8%A7%DB%8C%D8%B1%D8%A7%D9%86-%D8%B1%D8%A7-%D8%A8%D9%87-%D8%B9%D8%B1%D8%A8%D8%B3%D8%AA%D8%A7%D9%86-%D8%B3%D8%B9%D9%88%D8%AF%DB%8C-%D9%88-%D8%A8%D8%AD%D8%B1%DB%8C%D9%86-%D8%B1%D8%B3%D8%A7%D9%86%D8%AF%DB%8C%D9%85)

به گزارش بولتن نیوز، «خالد جارالله» معاون وزیر خارجه کویت، روز گذشته اعلام کرد که کشورش حامل پیام‌های ایران برای مقام‌های عربستان سعودی و بحرین بوده است.
خالد جارالله گفت: «کویت در حقیقت، این پیام‌ها را به برادران (سعودی و بحرینی) فرستاده است. این پیام‌ها در ارتباط با وضعیت منطقه خلیج فارس بوده، و هنوز پاسخی به آنها داده نشده است.»
مقام‌ها در تهران طی روزهای گذشته اعلام کرده بودند که نامه «حسن روحانی» رئیس‌جمهوری ایران، درباره طرح «پویش صلح هرمز» به کشورهای حاشیه خلیج فارس فرستاده شده است.
«محمود واعظی» رئیس دفتر رئیس‌جمهوری اسلامی، روز سه‌شنبه در این زمینه گفت: «ما نه‌تنها به عربستان، بلکه به تمام کشورهای منطقه پیام روشنی برای ایجاد خط گفت‌وگو دادیم.»
«علی ربیعی» سخنگوی دولت نیز روز دوشنبه گفته بود: «رئیس‌جمهوری نامه‌هایی ارسال کردند؛ اساس نامه‌ها صلح و ثبات منطقه بوده است؛ ما معتقدیم دوجانبه‌های متعددی می‌تواند در منطقه شکل گیرد و فشارهای آمریکا نباید باعث دوری همسایگان شود.»
