
# قطع پرواز‌های ماهان به ایتالیا از ماه آینده

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696432/%D9%82%D8%B7%D8%B9-%D9%BE%D8%B1%D9%88%D8%A7%D8%B2%E2%80%8C%D9%87%D8%A7%DB%8C-%D9%85%D8%A7%D9%87%D8%A7%D9%86-%D8%A8%D9%87-%D8%A7%DB%8C%D8%AA%D8%A7%D9%84%DB%8C%D8%A7-%D8%A7%D8%B2-%D9%85%D8%A7%D9%87-%D8%A2%DB%8C%D9%86%D8%AF%D9%87)

دبیر انجمن شرکت‌های هواپیمایی: به دلیل فشار آمریکا به کشورهای اروپایی از جمله آمریکا پرواز شرکت هواپیمایی ماهان به کشور ایتالیا از ماه دیگر قطع می‌شود.
مقصود اسعدی سامانی دبیر انجمن شرکت‌های هواپیمایی در گفت‌وگو با باشگاه خبرنگاران درباره اعلام تحریم‌های کشور ایتالیا علیه شرکت هواپیمایی ماهان گفت: پس تحریم‌های کشور آمریکا، کشور ایتالیا از ماه آینده تمام پروازهای شرکت هواپیمایی ماهان به کشور خود را تحریم کرد.
وی افزود: از ماه دیگر شرکت هواپیمایی ماهان به ایتالیا پروازی نخواهد داشت؛ البته این اولین باری نیست که تحریم‌ها برای پروازهای بین‌المللی ما مشکل ایجاد می‌کند؛ چراکه ما در سال‌های گذشته تجربه‌های بسیار زیادی در این باره داشته‌ایم.
اسعدی سامانی توضیح داد: پروازها به مقصد ایتالیا توسط شرکت‌های هواپیمایی دیگر انجام می‌شود و تنها شرکت هواپیمایی ماهان مورد تحریم قرار گرفته است.
دبیر انجمن شرکت‌های هواپیمایی افزود: به دلیل فشارهایی که آمریکا به کشورهای اروپایی وارد کرده است چند پرواز به کشورهای اروپایی ممنوع شده و این کشورها مجبور شدند که پروازهای خود را از سوی شرکت هواپیمایی ماهان و یا سایر شرکت‌های هواپیمایی ممنوع کنند.
او با بیان اینکه آمریکا سعی دارد با اعمال تحریم‌های سنگین بخش هوایی ما را زمین‌گیر کند گفت: متأسفانه در سال‌های گذشته این کشور نتوانسته به اهداف خود برسد و ما با اتکا به توانمندی متخصصان داخلی خود توانسته‌ایم مانع فشار تحریم‌ها به صنعت هوایی خود شویم.
اسعدی سامانی توضیح داد: با وجود آنکه آمریکا بخش عمده‌ای از صنعت هواپیمایی ما را تحت تأثیر خود قرار داده اما ایران با استفاده از تجربه‌هایی که از سال‌های گذشته دربخش هوایی به دست آورده است مانع شکست این صنعت خواهد شد.
دبیر انجمن شرکت‌های هواپیمایی یادآور شد: هم اکنون پروازهای بین‌المللی ما به اکثر کشورهای اروپایی و آسیایی توسط شرکت‌های هواپیمایی برقرار است و تحریم‌های آمریکا نمی‌تواند اثری در کاهش پروازها چه در بخش داخلی و چه در بخش خارجی داشته باشد.
