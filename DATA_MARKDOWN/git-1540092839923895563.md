
# «Ευρωπαϊκή λύση» και για τους 88 πρόσφυγες και μετανάστες του πλοίου Alan Kurdi

Published at: ****

Author: ****

Original: [CNN.gr](https://www.cnn.gr/news/kosmos/story/195972/eyropaiki-lysi-kai-gia-toys-88-prosfyges-kai-metanastes-toy-ploioy-alan-kurdi)

Newsroom, CNN Greece 21:00 , 02 November 2019
Από τους 88 ανθρώπους που διασώθηκαν από το πλοίο αυτό της γερμανικής μη κυβερνητικής οργάνωσης Sea-Watch, «η Γερμανία και η Γαλλία θα υποδεχθούν 60 πρόσφυγες και μετανάστες, η Πορτογαλία 5 και η Ιρλανδία 2», διευκρίνισε το υπουργείο, ενώ τους υπόλοιπους 13 θα δεχθεί η Ιταλία.
Εξάλλου το λιμάνι του Τάραντα, στην Απουλία, στη νότια Ιταλία, επελέγη ως «ασφαλές λιμάνι» στο οποίο μπορούν να αποβιβαστούν έπειτα από περίπου δέκα μέρες στην θάλασσα.
Το πλοίο εισήλθε στα ιταλικά χωρικά ύδατα χθες το πρωί ανακοινώνοντας ότι κινδυνεύει να αντιμετωπίσει έλλειψη τροφίμων και ότι άρχιζε «να υπάρχει ένταση» πάνω σε αυτό, σύμφωνα με την καπετάνιο του Μπέαρμπελ Μπόιζε.
Η καπετάνιος του πλοίου υπογράμμισε, επίσης, ότι ήταν απαραίτητο να βρουν λιμάνι «για να προφυλαχθούν από τους ανέμους και τα κύματα».
Παράλληλα, λύση βρέθηκε, επίσης, με την Μάλτα για τους 15 αιτούντες άσυλο που διασώθηκαν αυτήν την εβδομάδα από το ισπανικό πλοίο Open Arms ενώ επέβαιναν σε λέμβο που έπλεε ακυβέρνητη.
Η μη κυβερνητική οργάνωση ανακοίνωσε στο Twitter ότι «έπειτα από καθυστέρηση πολλών ωρών, εν μέσω θύελλας και αφού περιμέναμε πολύ για οδηγίες από τις αρχές της Μάλτας, μπορέσαμε να μεταφέρουμε τους ανθρώπους αυτούς σε πλεούμενο με προορισμό τη Βαλέτα».
Σε άλλο περιστατικό χθες το πρωί οι ιταλικές τοπικές Αρχές ανακοίνωσαν ότι βρήκαν δύο πτώματα ανδρών σε αποσύνθεση, οι οποίοι φαίνεται ότι προέρχονταν από τη βόρεια Αφρική, σε μια μικρή λέμβο που έπλεε στις ακτές της Αρμπατάξ, στην ανατολική ακτή της Σαρδηνίας. Σύμφωνα με τις υπηρεσίες διάσωσης, το πλεούμενο δεν είχε μηχανή ούτε κουπιά.
Την Τετάρτη, περίπου 100 πρόσφυγες και μετανάστες που είχαν διασωθεί στις 18 Οκτωβρίου από το Ocean Viking, το πλοίο που έχει ναυλώσει η ΜΚΟ SOS Méditerranée και λειτουργεί σε σύμπραξη με την MSF, αποβιβάστηκαν στο Ποτσάλο στην Σικελία.
Από τους 104 ανθρώπους, οι 70 έγιναν δεκτοί από τη Γερμανία και τη Γαλλία, ενώ οι άλλοι από την Ιταλία. Η λύση στο θέμα αυτό δόθηκε στη βάση μιας «προκαταρκτικής συμφωνίας κατανομής», η οποία γίνεται αυτόματα. Η συμφωνία αυτή συνήφθη στην Μάλτα τον Σεπτέμβριο. Στον μηχανισμό αυτόν μετέχουν περίπου 10 ευρωπαϊκές χώρες, είναι προσωρινός και εφαρμόζεται σε εκούσια βάση.

        Διαβάστε επίσης
      
