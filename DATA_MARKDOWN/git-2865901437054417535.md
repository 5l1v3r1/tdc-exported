
# Kingsi - konačno! Barns ispravio Belog za pobedu, Bogdan čekao Bojana, pogodio i eksplodirao, pa ostao još da vežba (VIDEO)

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/kosarka/vesti/kingsi-konacno-barns-ispravio-belog-za-pobedu-bogdan-cekao-bojana-pogodio-i-eksplodirao-pa-ostao-jos-da-vezba-video/341360)


        Porazima i slobodnom padu došao je kraj! Sakramento je povukao ručnu kočnicu i posle pet uzastopnih neuspeha konačno overio premijerni trijumf nove sezone. Možda je sreća malo umešala svoje prste, ali ispravka Harisona Barnsa na promašaj Nemanje Bjelice u poslednjim sekundama bio je znak da je očajnoj seriji rezultata došao kraj. Sakramento – Juta 102:101! Osveta!
      
Napetost je mogla da se seče nožem u Golden 1 Centru! Kingsi su bili nadomak toga da ponovo ispuste pobedu i samo tri sekunde delile su ih od novog, mračnog scenarija. Kraljevi su na pet minuta pre kraja vodili rezultatom 97:88, ali su igrači Jute povezali seriju 9:0 i ubrzo poveli rezultatom 101:100 posle rutinskog pogotka Donovana Mičela. Na semaforu je ostalo svega 11,2 sekunde do kraja. Po otvaranju napada, Dearon Foks je ušao u prodor ka košu i otvorio dodavanje za usamljenog Bjelicu u ćošku, ali je pokušaj srpskog asa bio nedovoljno dobar. Barns se pojavio gotovo niotkuda, uhvatio skok i loptu vratio tamo gde je Bjelica namenio! Navijači su pali u trans...
