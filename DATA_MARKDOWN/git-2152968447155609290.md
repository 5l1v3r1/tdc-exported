
# Ботев надви закъсалия Дунав

Published at: **2019-11-06T15:52:00+00:00**

Author: **Красимир Ангелов**

Original: [Dnes.bg](https://www.dnes.bg/sport/2019/11/06/botev-nadvi-zakysaliia-dunav.428779)

Ботев Пловдив записа трета победа от началото на сезона в българската футболна efbet Лига, след като надви с 2:1 като гост закъсалия финансово отбор на Дунав.
В началото мачът бе оспорван, като и двата отбора създадоха положения, но така и не се стигна до гол в една от двете врати. В 13-ата минута гостите от Пловдив откриха резултата, след като Александър Тонев центрира отляво, топката попадна във Фернандо Виана и той отбеляза.
До края на първата част Дунав се опита да изравни резултата, като създаде няколко положения, но без успех.
Вторият гол за Ботев падна четири минути след почивката. В 49-ата минута Александър Тонев проби отдясно, подаде топката по земя към точката за дузпата и Виана я изпрати от движение в левия горен ъгъл на вратата на Макенджиев.
След второто попадение Дунав наложи натиск и атакуваше често. В 82-ата минута домакините създадоха най-чистото си положение от началото на мача - Щерев отправи силен удар от десетина метра към вратата на Ботев, но топката срещна напречната греда.
Три минути по-късно съдията посочи бялата точка за нарушение в наказателното поле на Джонатан Перейра срещу Кавалканте, за което футболистът на Ботев получи и червен картон.
Ахмед Ахмедов от Дунав бе точен и намали разликата в резултата, но за повече домакините нямаха време.
Още новини от родния футбол четете в Gol.bg 
