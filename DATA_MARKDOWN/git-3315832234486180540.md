
# Guvernul anunță creșteri salariale pentru bugetari; Ce categorii vor primi lefuri mai mari începând cu 1 ianuarie 2020

Published at: **2019-11-07T13:14:46+00:00**

Author: **Jurnal.md**

Original: [Jurnal.md](http://jurnal.md/ro/news/d354f0555c32f866/guvernul-anunta-cresteri-salariale-pentru-bugetari-ce-categorii-vor-primi-lefuri-mai-mari-incepand-cu-1-ianuarie-2020.html?utm_source=RSS&utm_medium=RSS&utm_campaign=RSS)


        Creșterea salariilor pentru angajații din sectorul bugetar este o prioritate a actualului Guvern. O declarație în acest sens a făcut astăzi ministrul Finanțelor, Natalia Gavrilița, în cadrul unei ședințe cu șefii Direcțiilor Finanțe din administrația publică locală.
      
„Bugetul pentru anul 2020 va fi un buget al solidarității. Asta înseamnă creșteri salariale pentru majoritatea angajaților bugetari, dar și prestații sociale mai mari pentru persoanele cu cele mai mici venituri. Creșterea veniturilor populației este o prioritate a Guvernului și, atâta timp cât vom avea o creștere a productivității și respectiv a veniturilor la buget, suntem deciși să continuăm creșterea salariilor”, a declarat Natalia Gavrilița.
Proiectul Bugetului Solidarității prevede majorarea salariilor cu 6-10 la sută pentru majoritatea angajaților bugetari. În același timp, unele categorii precum: primari, directori și directori-adjuncți de școli, bibliotecari, bucătari, pompieri și militari, vor avea creșteri de salarii în mărime de le 400 la 2500 lei.
De asemenea, proiectul bugetului pentru 2020 prevede o autonomie financiară locală mai mare prin creșterea defalcărilor din impozitul pe venit al persoanelor fizice. Astfel, dacă până acum localitățile rurale primeau 75% din impozitul pe venit al persoanelor fizice, începând cu anul viitor acestea vor primi 100%, iar orașele și municipiile – 50%.
Totodată, vor fi extinse și programele de asistență socială. În acest sens, mărimea ajutorului oferit pe perioada rece a anului va crește de la 350 la 500 de lei. De asemenea, va fi implementat un nou program de susținere a pensionarilor cu venituri mici pentru plata energiei electrice.

        Iată care categorii vor beneficia de creșteri salariale începând cu 1 ianuarie 2020:
      
- educatori (educație timpurie) - de la 5.104 lei, la 6.083 lei (+19,2%);
- învățători din învățământul general și în învățământul profesional tehnic - de la 5.332,8 lei, la 6.083 lei (+14%);
- asistenţi ai educatorului - de la - 2.788,5 lei, la 3.322 lei (+19,2%);
- bucătari - de la 2.851,2 lei, la 3.388 lei (+18,8%);
- lucrători sociali cu studii medii - de la 2.904 lei, la 3.322 lei (+14,4%);
- bibliotecari - de la 3.432 lei la 4.464,9 lei (+30,1%);
- directori adjuncţi de instituții de educație timpurie, învățământ primar și gimnazial, categoria IV - de la 7.603,2 lei, la 9.837,3 lei (+29,4%);
- directori de instituții de educație timpurie, învățământ primar și gimnazial, categoria IV - de la 9.306 lei, la 10.684,3 lei (+14,8%);
- dădace educație timpurie - de la 2.904 lei, la 3.322 lei (+14,4%);
- bibliotecari principali - de la 4.141,5 lei, la 5.064,4 lei (+22,3%);
- pompieri - de la 5.436,6 lei la 6.528,6 lei (+20,1%).
- directori adjuncţi de liceu/instituție de învățământ prof. tehnic, categoria I - de la 8.624 lei, la 10.915,3 lei (+26,6%);
- directori de liceu/instituție de învățământ prof. tehnic, categoria I - de la 10.553,4 lei, la 11.877,8 lei (+12,5%);
- primari de orașe, sate (comune) (cu 1.501 – 3.500 locuitori) - de la 8.505 lei, la 10.395 lei (+22,2%)
