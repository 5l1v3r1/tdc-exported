
# Šta nas očekuje u ABA ligi ovog vikenda...

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/kosarka/vesti/sta-nas-ocekuje-u-aba-ligi-ovog-vikenda/341316)

Crvena zvezda i Partizan dosad imaju skor 2-2 i ukupno gledano imaju najlošiji start kada se gledaju njihovi učinci „u paketu“ još od sezone 2012/2013. Dakle, u proteklih sedam godina. Naravno, uprkos ovome, večiti beogradski rivali su i dalje prvi favoriti za osvajanje Jadrana ako gledamo kvalitet na papiru i realnu snagu ekipa, ali će u nastavku morati da pružaju bolje igre. I priliku za to će imati već u petom kolu kada Partizan dočekuje FMP, a Crvena zvezda će gostovati Ciboni u Zagrebu.
FMP je do sada uz Cedevita Olimpiju jedini neporaženi tim u ligi, tako da će to biti prilično izazovan duel za crno-bele koji traže povratak na pobedničku stazu posle poraza od Cedevite u Ljubljani.
Ono što Partizanu ide naruku je što je poslednja četiri duela ovih timova dobio domaćin, što znači da domaća ekipa ima prednost po pravilu. Partizan je dobio četiri od poslednjih šest susreta protiv Pantera, a poslednji sa čak 97:59.
Ekipa koja u svom sastavu ima Uskokovića, Radanova, Pota, Jeremića, Momirova, Đorđevića, Tejića, Pecarskog i ostale ne mora da brine o talentu, a samo je pitanje da li će se kockice složiti, pa da i rezultati budu oni pravi. I – složile su se za Pantere na startu ove sezone koji dobro rade pod trenerskom palicom Vlade Jovanovića.
S druge strane, Partizan ima odličan skor u Evrokupu, pogodio je sa brojnim pojačanjima, ali i očekuje bolje igre od Parahovskog, Pejnersa, Birčevića... Sve u svemu, očekuje se vrlo zanimljiv sudar.
Crvena zvezda se vraća u Zagreb gde je ove sezone imala neprijatnost u vidu poraza od Primorske. Sada će protivnik Zvezdi biti Cibona i to će biti stari klasik jadranske lige koji može da posluži beogradskom sastavu da uhvati zalet pred nastavak sezone.
Zvezda u poslednje vreme igra jako dobro protiv Cibone protiv koje ima pobede na 10 poslednjih susreta. Tako gledajući, ne bi trebalo ni ovoga puta da ima nekih problema. Ovaj meč dolazi u nezgodnom momentu Zvezdi posle duplog kola Evrolige, tako da će igrači u crveno-belom biti vrlo umorni, ali nema sumnje da Zvezda po kvalitetu ima bolji tim i da je favorit na ovom susretu. Ukoliko glavni igrači Zvezde poput Berona, Gista i Perperoglua pruže igru kakvu znaju, Cibona će imati vrlo težak posao.
Još jedan izuzetno bitan i zanimljiv igraće se u Baru gde Mornar dočekuje Cedevita Olimpiju i probaće tim iz Bara da skine oreol nepobedivosti Zmajevima. Ovo su ekipe koje pucaju na sam vrh tabele ABA lige tako da za očekivati dobru košarku i veliki broj poena. Tako da ako volite da se kladite na broj poena, ovde odaberite plus, jer posebno ako domaćima krenu trojke ovo može da bude duel na kom će i jedan i drugi tim dati po 90 ili blizu 100 poena.
Prvi duel odigraće Krka i Primorska, što će biti njihov prvi okršaj u najkvalitetnijem regionalnom takmičenju. Prethodno su vodili bitke u ABA 2 ligi, odnosno finalu tog takmičenja pre dve sezone, kada je sastav iz Novog Mesta bio bolji. Tim iz Kopra morao je da čeka još godinu da bi se domogao najboljeg društva, a pobedničke navike nije menjao. Već je postao kost u grlu mnogih velikana, o čemu svedoče pobede nad Crvenom zvezdom, Partizanom i Budućnosti.
Na kraju, Mega u neobičnom terminu od 12 časova popodne dočekuje Budućnost u matineu ABA lige. Videćemo kako će se igraći snaći u ovom terminu, a Budućnost ima ulogu favorita.

        ABA - 5. KOLO
      

        Petak20.00: (3,05) Krka (15,0) Primorska (1,45)
      

        Subota18.00: (2,15) Mornar (14,5) Cedevita Olimpija (1,80)20.00: (1,20) Partizan (19,0) FMP (5,00)
      

        Nedelja12.00: (4,40) Mega (17,0) Budućnost (1,25)18.00: (5,50) Cibona (20,0) Crvena zvezda (1,17)20.00: (1,30) Igokea (16,0) Zadar (3,90)
      

        *** kvote su podložne promenama
      
Foto: ABA / Koper Primorska / Ziga Mikeli
