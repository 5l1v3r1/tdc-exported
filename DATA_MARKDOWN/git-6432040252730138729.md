
# To miał być rekordowy przemyt na polsko-rosyjskiej granicy. Sukces funkcjonariuszy KAS [ZDJĘCIA]

Published at: **2019-11-07T09:32:32+00:00**

Author: ****

Original: [Gazeta Olsztyńska](http://gazetaolsztynska.pl/616291,To-mial-byc-rekordowy-przemyt-na-polsko-rosyjskiej-granicy-Sukces-funkcjonariuszy-KAS-ZDJECIA.html)


        Funkcjonariusze Krajowej Administracji Skarbowej z Grzechotek udaremnili próbę rekordowego przemytu. Do Polski miało trafić ponad 149 tys. sztuk papierosów.
      
Pod koniec ubiegłego miesiąca na przejściu granicznym w Grzechotkach zjawił się obywatel Rosji podróżujący mercedesem ML 350. Przyjmujący zgłoszenie funkcjonariusz skierował pojazd do rewizji w budynku kontroli szczegółowej. Tam użyty do przeszukania pies służbowy Dina wskazał miejsca ukrycia papierosów.Okazało się, że były one praktycznie we wszystkich częściach pojazdu, w podłodze, zderzaku, nadkolach, klapie bagażnika, kokpicie, podłużnicach i progach pojazdu. Mercedes był bardzo profesjonalnie przygotowany do przemytu. Łącznie funkcjonariusze ujawnili ponad 149 tys. sztuk papierosów. Była to największa próba przemytu wyrobów tytoniowych na przejściu granicznym w Grzechotkach od czasu jego powstania. Przeciwko podróżnemu wszczęto postępowanie karne skarbowe, wystąpiono też z wnioskiem do Komendanta Straży Granicznej w Grzechotkach o wydanie decyzji zobowiązującej cudzoziemca do powrotu. W konsekwencji Rosjanin przez najbliższe 3 lata nie wjedzie na terytorium Strefy Schengen. Pojazd natomiast odholowano na celniczy parking.
