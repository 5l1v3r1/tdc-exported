
# Задържаха контрабанда за 30 000 лв. на Капитан Андреево

Published at: **2019-11-07T15:09:00+00:00**

Author: **Анисия Иванова**

Original: [Dnes.bg](https://www.dnes.bg/crime/2019/11/07/zadyrjaha-kontrabanda-za-30-000-lv-na-kapitan-andreevo.428888)

Митничари задържаха контрабандни продукти за близо 30 000 лева на Капитан Андреево, съобщиха от Агенция "Митници".
Открити са добавки за полова мощ, хранителни и спортни стоки. Стоката е намеран на 4 ноември при проверка на турски товарен автомобил, влизащ от Турция и пътуващ за Холандия, управляван от български гражданин.
Пред митническите служители шофьорът представил редовни документи за превозвана стока. Камионът е селектиран за щателна митническа проверка.
При сканиране на товара с рентгенова апаратура митническите служители са се усъмнили, че между описа и реалното съдържание на кашоните има разминаване.
При последвалата физическа проверка се установява, че между декларираната групажна стока са скрити 10 500 пакетчета с желе за орална употреба "Kamagra 100 mg" - стимулант за полова мощ, който има аналогично действие като популярен медикамент. Отрити са още недекларирани 6 туби с общо 100 литра зехтин, 650 кг маслини и сушени смокини, 215 тениски, шалове и спортни обувки.
На шофьора на автомобила е съставен акт по Закона за митниците. По случая е образувано административно производство. 
