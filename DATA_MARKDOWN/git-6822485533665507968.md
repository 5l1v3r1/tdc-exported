
# بانک مرکزی چین ۳.۵میلیارد یوآن نقدینگی بازار را بیرون کشید

Published at: **2019-11-06T09:39:00+00:00**

Author: ****

Original: [جامعه خبری تحلیلی الف](https://www.alef.ir/news/3980815024.html)

بانک مرکزی چین دیروز ۳.۵ میلیارد یوآن (۴۹۷ میلیون دلار) نقدینگی را از بازار مالی این کشور خارج کرد.
به گزارش مهر به نقل از شین‌هوا، روز سه‌شنبه میزان وام‌های میان‌مدتی که بانک مرکزی چین به بانک‌های تجاری پرداخت کرد کمتر از میزان وام‌هایی بود که پس گرفته شد؛ به این ترتیب بانک مرکزی چین دیروز ۳.۵ میلیارد یوآن (۴۹۷ میلیون دلار) نقدینگی را از بازار مالی این کشور خارج کرد.
دیروز بانک مرکزی چین ۴۰۰ میلیارد یوآن از طریق پرداخت وام‌های میان‌مدت خود به بانک‌های تجاری به بازار پول تزریق کرد. در پایگاه اینترنتی بانک مرکزی چین، نرخ بهره این وام‌ها ۳.۲۵ درصد اعلام شده که ۵ صدم درصد کمتر از وام‌های میان‌مدت قبلی است.
از طرف دیگر دیروز موعد بازپرداخت ۴۰۳.۵ میلیارد یوآن وام میان‌مدتی بود که بانک‌های تجاری قبلا از بانک مرکزی دریافت کرده بودند. به این ترتیب ۳.۵ میلیارد یوآن به طور خالص از بازار خارج شد. 
بانک مرکزی چین در عین حال روز سه‌شنبه از انجام قراردادهای بازخرید اوراق قرضه بانک‌ها صرف‌نظر کرد. 
بانک مرکزی چین از وام‌های میان‌مدت (ام‌ال‌اف) خود برای حفظ سطح مناسب نقدینگی در بازارهای این کشور استفاده می‌کند. 
