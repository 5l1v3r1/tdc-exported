
# ANAF suspendă campania de recrutare pentru ocuparea a 66 de posturi libere de conducere

Published at: **2019-11-06T00:00:00+00:00**

Author: **Roxana Rosu**

Original: [BusinessMagazin](https://www.businessmagazin.ro/actualitate/anaf-suspenda-campania-de-recrutare-pentru-ocuparea-a-66-de-posturi-libere-de-conducere-18548940)

ANAF a suspendat procesul de recrutare pentru ocuparea a 66 posturi de directori în cadrul direcţiilor regionale, precum şi în aparatul central de la Bucureşti, în condiţiile în care astăzi era ultima zi de depunere a dosarului de înscriere.
ANAF a suspendat procesul de recrutare pentru ocuparea a 66 posturi de directori în cadrul direcţiilor regionale, precum şi în aparatul central de la Bucureşti, în condiţiile în care astăzi era ultima zi de depunere a dosarului de înscriere.
Decizia a fost luată în ”contextul măsurilor ce vor fi dispuse cu privire la restructurarea instituţiei”, se arată în anunţul publicat pe site. 
Printre posturile scoase la concurs se numărau şi opt posturi de conducere în aparatul propriu, inclusiv cel de director general al Direcţiei Juridice, al Direcţiei pentru Controlul Veniturilor Persoanelor Fizice şi al Direcţiei de Audit Public Intern.
Concursurile erau programate pentru 18 noiembrie, inclusiv proba scrisă.
”Reluarea procedurii de organizare şi desfăşurare a concursurilor pentru ocuparea posturilor vacante se va efectua conform prevederilor Ordonanţei de urgenţă a Guvernului nr.57/2019 privind Codul Administrativ", se mai arată în anunţ. 
Florin Cîţu, noul ministru al Finanţelor, instituţie în subordinea căreia se află şi ANAF, a anunţat ieri, la preluarea mandatului, că printre priorităţile lui se află şi restructurarea Agenţiei. ”Vom vedea dacă schimbăm şeful”, a mai spus Cîţu. 
La conducerea ANAF se află în prezent Mirela Călugăreanu. 
 
 
La rândul său, premierul Ludovic Orban a precizat că se doreşte schimbarea regulilor de organizare a concursurilor pentru transparentizarea acestora. "Nu putem accepta ca conducători de instituţii publice, la final de mandat, să declanşeze concursuri la scară largă, concursuri viciate, la care nu pot participa toţi aceia care ar dori pe poziţiile scoase la concurs. Mai ales nu acceptăm ca modurile cum se organizează concursurile. Intenţionăm să modificăm regulile privind organizarea concursurilor publice, intenţia noastră este să asigurăm transparentă totală, publicitate pentru fiecare post scos la concurs, criterii foarte clare de evaluare, iar de asemenea în comisiile de selecţie să fie introduşi, pe lângă reprezentanţii conducerii politice sau conducători cu statut de funcţionari public, şi reprezentanţi ai mediului academic care să facă o evaluare obiectivă", a spus primul ministru.
