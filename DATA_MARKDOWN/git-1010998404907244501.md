
# Още един арест във Виетнам заради 39-те трупа в камион в Есекс

Published at: **2019-11-05T13:27:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/oshte-edin-arest-vav-vietnam-zaradi-39-te-trupa-v-kamion-v-eseks.html)

Още един арест беше извършен във Виетнам заради смъртта на мигранти, открити в хладилен камион в Англия, предаде Асошиейтед прес.
Досега виетнамските власти са арестували общо 11 души, на които може да бъдат повдигнати обвинения за организиране на мрежа за трафик на хора.
Един от арестуваните, който е живеел в Русия, организирал пътуването на хората от Виетнам до Русия, а после незаконното им прекарване до Германия, преди да стигнат до трета страна.
Във Великобритания беше арестуван шофьорът на камиона, който е от Северна Ирландия. Срещу него са повдигнати обвинения за непредумишлено убийство и участие в заговор за трафик на хора.
Втори мъж е задържан в Ирландия и очаква екстрадиция. Той бе обвинен за непредумишлено убийство, трафик на хора и нарушения на имиграционното законодателство.
Британската полиция все още работи по идентификацията на жертвите - 31 мъже и 8 жени - с помощта на Виетнам, където семейства съобщиха за изчезнали техни близки.
ДНК проби за идентификация на жертвите са били предоставени от 21 семейства от провинция Нге Ан и от 10 семейства от провинция Ха Тин.
