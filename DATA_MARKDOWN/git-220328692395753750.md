
# Нинова любезна към Манолова, но остра към Йончева

Published at: **2019-11-05T10:21:00+00:00**

Author: **сс**

Original: [Стандарт Новини](https://standartnews.com/balgariya-politika/ninova-lyubezva-km-manolova-no-ostra-km-yoncheva-405913.html)

Лидерът на БСП Корнелия Нинова определи местните избори като трудни за БСП, но с добър резултат. Тя посочи пред бТВ, че от нула областни градове при вота през 2015 г., сега левицата има четири.
На въпроса дали Елена Йончева се бори с корупцията в България от Брюксел, лидерът на БСП коментира: "От това, което виждаме май не. Очакваме от Елена повече. "Нормални са ни отношенията, но очаквам повече действия по темата корупция оттам", допълни Нинова.
„В София БСП и Мая Манолова вървят заедно, защото тя е кандидатът, който подкрепихме. Гласовете за листата показват двойно увеличение на резултата – от 7 ще имаме 15 общински съветници, това е партийният вот. Не сме разговаряли за плановете на Манолова. Поздравих я за победата. Каквото реши – това си е неин избор. Пожелавам й успех, каквото и да реши да прави. Не зная дали ще прави свой проект, коментира лидерът на БСП.
Нинова заяви, че премиера Борисов го е яд, че са се обединили хора срещу неговото управление. „Изпуска си нервите, говори обиди персонално към хора, това не е политика. Това показва страх, безсилие и яд”, заяви тя. Според Нинова БСП има успех, защото са показали ново поколение млади политици и надпартийни кандидати. Тя допълни, че откакто е председател на социалистите, партията е в тенденция на повишаване на доверието.
„Дали съм силен лидер, или не - ще покаже времето. Трябва да видим резултатите.  Да се налагаш като лидер не е еднократно действие. Наш принос, на новото ръководство, е новото поколение на млади политици. Те трябва да поемат след нас“, каза Нинова.
Борисов тръгва по моя път, но не стига докрай, но закъсня. Аз тръгнах по него преди 3 години и си нося кръста. Той ще започне реформа, която аз започнах тогава и сега дава резултат, подчерта тя.
 
