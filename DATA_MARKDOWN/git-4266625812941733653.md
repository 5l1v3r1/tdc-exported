
# Кулеба: Засідання Комітету асоціації Україна-ЄС посилить динаміку відносин з Євросоюзом

Published at: **2019-11-02T10:38:00+00:00**

Author: ****

Original: [ZIK.UA](https://zik.ua/news/2019/11/02/kuleba_zasidannya_komitetu_asotsiatsii_ukrainayes_posylyt_dynamiku_vidnosyn_z_1682161)


        П’яте засідання Комітету асоціації Україна-ЄС, яке відбудеться в Брюсселі (Королівство Бельгія) 5 листопада, є дуже важливою подією, яка посилить динаміку відносин з Євросоюзом.
      
Про це заявив віцепрем’єр-міністр з питань європейської і євроатлантичної інтеграції Дмитро Кулеба, повідомляє пресслужба уряду.
За словами віцепрем’єра, під час заходів в рамках засідання комітету будуть встановлені професійні контакти між представниками нової української влади та інституцій ЄС, зокрема, Єврокомісії, а також обговорені ідеї подальшої інтеграції, які ляжуть в основу документів, що будуть згодом, у грудні, ухвалені Радою асоціації. «Ми маємо всі підстави сказати, що інтенсивність діалогу Україна – ЄС лише нарощуватиметься», – зазначив Дмитро Кулеба.
Під час чергового засідання Комітету асоціації буде обговорено широкий спектр питань, пов’язаних з політичним, економічним та секторальним співробітництвом. Окремий блок буде присвячений моніторингу виконання Угоди про асоціацію та оновленню додатків до Угоди. Також будуть опрацьовані інші важливі питання порядку денного відносин України та ЄС.
На цьогорічній Раді асоціації в грудні планується підсумувати попередні здобутки на шляху наближення до ЄС та поглибити і розширити процеси інтеграції в ЄС. Зокрема, Україна очікує на вироблення конкретних спільних кроків щодо подальшої секторальної інтеграції України в цифровий та окремі енергетичні ринки ЄС, спрощення умов (митних формальностей) у торгівлі з ЄС, у сфері юстиції, свободи та безпеки, а також отримання «промислового безвізу» (Угода ACAA).
Нагадаємо, засідання Комітету асоціації Україна-ЄС у торговому складі відбудеться 19 листопада.
