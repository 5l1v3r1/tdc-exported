
# Asap Rocky kommer til Norge

Published at: **2019-11-05T11:34:17+00:00**

Author: **Johannes Fjeld**

Original: [Dagbladet.no](https://www.dagbladet.no/kultur/asap-rocky-kommer-til-norge/71785191)

Den amerikanske rapperen Asap Rocky kommer til Palmesus. Det melder festivalen på sin offisielle Instagram-konto.
Daglig leder Leif Fosselie i Palmesus bekrefter bookingen overfor Dagbladet.
Festivalen har for øyeblikket erstattet nettsida sin til «nyhetssiden» beachnews.no.
- Tanken er å lage slags «nyhetskanal» i anledning at vi kommer med store nyheter. Det handler om å lage litt gøyale stories, sier Fosselie til Dagbladet.
«BeachNews.no er ikke et seriøst nyhetsmedium, og enkelte av artiklene kan være tøys», kan man lese nederst på nettsida.

        Nyheten om at Asap Rocky kommer til Norge er imidlertid ikke tøys, understreker Fosselie.
      
- Den er absolutt ikke tøys. Det er i aller høyeste grad alvor, og vi gleder oss enormt mye til å få ham hit i sommer.
Festivalen avholdes 3. og 4. på Bystranda i Kristiansand til neste år.
Natt til 3. juli i år ble rapstjerna, som egentlig heter Rakim Mayers, arrestert sammen med to andre fra hans følge under et besøk til Stockholm. Rapperen ble først siktet for grov kroppsskade, men dette ble seinere nedgradert til kroppsskade.
De ble tiltalt for å ha utøvd kroppsskade mot en 19 år gammel mann. Hendelsen skal ha skjedd den 30. juni, da de tiltalte møtte på 19-åringen utenfor spisestedet Max i Kungsgatan i den svenske hovedstaden.
De tre nektet straffskyld, og hevdet de handlet i nødverge. De ble dømt, men slapp soning.
Fosselie har troa på at norgesbesøket vil gå rolig for seg.

        - For vål del er denne bookingen gjort med tanke på at Asap Rocky er en artist som har flere førsteplasseringer på Billboard, og er en global superstjerne. Vi ser fram til en sommer hvor overskriftene vil være preget av det musikalske, sier han.
      
Han varsler også at det vil komme flere store nyheter fra festivalens «nyhetsside».
- Det er både flere headlinere, som vil bli annonsert denne uka. I tillegg kommer vi med en svært stor nyhet, som ikke er en artist, men som er noe helt nytt - både her til lands og i resten av Europa.

        - Kan du utdype det? Er det noe som knytter seg til festivalprogrammet?
      
- Absolutt. Det knytter seg til opplevelsen på festivalen.

        Dagbladet kommer tilbake med mer.
      
