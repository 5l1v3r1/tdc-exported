
# Франція вирішила встановити квоти для робітників-іммігрантів

Published at: **2019-11-05T23:53:00+00:00**

Author: ****

Original: [DT.ua](https://dt.ua/WORLD/franciya-virishila-vstanoviti-kvoti-dlya-robitnikiv-immigrantiv-328622_.html)

У Франції вирішили, що іммігранти надто вже захопили ринок праці, тому там немає місця для вітчизняних робітників. Саме тому Франція вперше встановить квоти на число робітників-іммігрантів з-за меж Європейського Союзу. Про це заявила у вівторок, 5 листопада, міністр праці Франції Мюріель Пеніко, повідомляє "Європейська правда" з посиланням на Reuters.Міністр заявила, що ці квоти наберуть чинності наступного літа, додавши, що уряд складе список відповідних країн і професій.
Прем'єр-міністр Франції Едуар Філіпп заявив минулого місяця, що він не проти запровадження квот для мігрантів, що є частиною зусиль його уряду з метою заспокоїти виборців, яких перебирають ультраправі політичні конкуренти.
"Наш пріоритет - допомогти французам повернутися на ринок праці. Також це щоб вітати біженців та дати їм можливість знайти роботу", - сказала Пеніко.
"Якщо все-таки буде потреба, на користь країни та інтересів компаній, ми залучимо людей, які нам потрібні, залежно від їхньої професії та кваліфікації", - додала вона.
Втім, невідомо, чи захочуть французи працювати на нижчих посадах і за таку плату, яка пропонується іммігрантам.
Як повідомлялося, президент Франції Еммануель Макрон дав інтерв'ю правому журналу Valeurs Actuelles, вживши під час розмови фразу "нелегальні українські або болгарські банди", повідомляє DW.
Зокрема французький президент заявив про необхідність боротьби проти "паралельних суспільств та нелегальної імміграції у Франції". У цьому контексті він згадав українців, маючи на увазі нелегальних мігрантів.
"Я віддаю перевагу легальним мігрантам з Гвінеї або Кот-д'івуару (...) замість нелегальних українських або болгарських банд", - сказав Макрон для Valeurs Actuelles.
Противники Макрона вважають, що такими заявами президент намагається відібрати голоси у правопопулістки Марін Ле Пен на майбутніх президентських виборах у 2022 році".
Міністерство закордонних справ України викликало посла Франції для дачі пояснень з приводу висловлювань Макрона.
