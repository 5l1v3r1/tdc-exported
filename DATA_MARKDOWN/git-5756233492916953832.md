
# ارتباط مصرف استاتین‌ها با عفونت‌های پوستی

Published at: **2019-11-05T14:54:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620051/%D8%A7%D8%B1%D8%AA%D8%A8%D8%A7%D8%B7-%D9%85%D8%B5%D8%B1%D9%81-%D8%A7%D8%B3%D8%AA%D8%A7%D8%AA%DB%8C%D9%86%E2%80%8C%D9%87%D8%A7-%D8%A8%D8%A7-%D8%B9%D9%81%D9%88%D9%86%D8%AA%E2%80%8C%D9%87%D8%A7%DB%8C-%D9%BE%D9%88%D8%B3%D8%AA%DB%8C)


        نتایج یک مطالعه جدید در استرالیا نشان می‌دهد که مصرف داروهای استاتین با افزایش خطر ابتلا به عفونت‌های پوستی ارتباط دارد.
      

        آفتاب‌‌نیوز :
      
پزشکان در این بررسی تازه مدعی شدند داروهای استاتین که معمولا به منظور کاهش سطح کلسترول مصرف می‌شوند ممکن است خطر ابتلا به عفونت‌های پوستی را افزایش دهد.
به گفته این متخصصان تاثیر داروهای استاتین در افزایش خطر ابتلا به دیابت شناخته شده‌ است و دیابت نیز خطر عفونت‌های استافیلوکوک پوستی و بافت‌های نرم زیرین را افزایش می‌دهد. هرچند نتایج آزمایش جدید نشان می‌دهد تاثیر استاتین‌ها بر خطر ابتلا به عفونت، مستقل از دیابت است.
محققان استرالیایی با بیان اینکه در این رابطه اطلاعات تعدادی بیمار در فاصله سال‌های ۲۰۰۱ تا ۲۰۱۱ مورد بررسی قرار گرفت، اظهار داشتند: تاثیر مصرف داروی استاتین بر افزایش خطر ابتلا به دیابت موضوع جدیدی نبوده اما مصرف کنندگان این دارو حدود ۴۰ درصد بیشتر در معرض ابتلا به عفونتهای استافیلوکوک بوده و این خطر در بیماران دیابتی و غیر دیابتی برابر بوده‌ است.
دو نوع داروی آتورواستاتین و سیمواستاتین بیشترین ارتباط را با افزایش خطر ابتلا به عفونت‌های پوستی دارد. همچنین این خطر در مدت سه ماه پس از شروع مصرف دارو بالاست و احتمال تداوم آن تا مدت یک سال وجود دارد.
به گزارش نیویورک تایمز، محققان استرالیایی با این حال تاکید کردند: هیچ بیماری نباید به دلیل خطر عفونت پوستی مصرف داروی استاتین را کنار بگذارد و بیمارانی که در این زمینه نگران هستند باید با پزشک خود مشورت کنند.
