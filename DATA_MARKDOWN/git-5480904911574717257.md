
# Vláda probere novely o výstavbě či řidičích nákladních aut

Published at: **2019-11-04T02:04:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/vlada-probere-novely-o-vystavbe-ci-ridicich-nakladnich-aut/1816795?utm_source=rss&utm_medium=feed)

Praha - Novelou zákona o urychlení výstavby dopravní a energetické infrastruktury či zákonem, který rozšiřuje povinnost vydavatelů odevzdávat povinné výtisky elektronických publikací, se bude na svém dnešním zasedání zabývat vláda. Ministři mají na programu také například novelu o silniční dopravě, podle které budou dopravci zodpovědní za dodržování povinných přestávek řidičů nákladních aut.
Příprava velkých dopravních staveb by se měla podle ministerstva dopravy zkrátit ze současných až 13 let zhruba o třetinu. Novela tzv. liniového zákona má zjednodušit povolovací procesy, jež často brání včasnému zahájení staveb. Letos by se mělo otevřít 26 kilometrů nových dálnic, loni to byly čtyři.
Kabinet by se měl vrátit i k návrhu změn trestního řádu, které mají umožnit mimo jiné využití informací získaných zpravodajskými službami jako důkazů v trestním řízení. Minule ministři projednávání zákona odložili kvůli absenci předkladatele ministra vnitra Jana Hamáčka (ČSSD).
Na programu je i materiál, podle kterého by Česko mělo do konce roku darovat vybraným mezinárodním organizacím a institucím 37,24 milionu korun. Ministři proberou i listopadové cesty prezidenta Miloše Zemana do Německa a ministra zahraničí Tomáše Petříčka (ČSSD) do Vatikánu a Keni.
Zemědělci v příštím roce dostanou v národních dotacích 3,8 miliardy korun, stejně jako letos. Vyplývá to z materiálu, který dnes schválila vláda. V tiskové zprávě o tom informovalo ministerstvo zemědělství. Nejvíce peněz, přes miliardu korun, by mělo jít na zlepšování podmínek v chovech hospodářských zvířat.
"Dotační programy jsou nastavené tak, aby pomohly zabránit nepříznivému vývoji v některých odvětvích živočišné výroby. Protože právě ta jsou nezbytná pro zachování zaměstnanosti na venkově a přitom v současnosti ztrácí pozice, přestože v České republice existují předpoklady pro konkurenceschopnou produkci," uvedl ministr zemědělství Miroslav Toman (za ČSSD). Podle něj jde především o chovy prasat a drůbeže.
Do odvětví živočišné výroby by mělo podle předkládací zprávy k materiálu směřovat 2,7 miliardy korun, do odvětví rostlinné výroby 351 milionů, do potravinářství 578 milionů a na ostatní aktivity 193 milionů Kč.
V nákazovém fondu bude 763 milionů korun, na poradenství a vzdělávání plánuje stát přerozdělit 141 milionů, například na podporu potravinových bank 63 milionů korun či na podporu producentů kvalitního mléka 400 milionů korun.
Stát také plánuje přerozdělit tři miliony korun na podporu obcím, aby měly peníze na pečování o zvířata, která jsou odebraná například kvůli týrání původním majitelům.
