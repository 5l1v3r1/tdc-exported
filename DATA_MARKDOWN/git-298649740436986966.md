
# E’ ufficiale: la maratona dei Giochi di Tokyo 2020 sarà a Sapporo

Published at: **2019-11-01T13:19:15+00:00**

Author: ****

Original: [Askanews](http://www.askanews.it/sport/2019/11/01/e-ufficiale-la-maratona-dei-giochi-di-tokyo-2020-sar%c3%a0-a-sapporo-top10_20191101_141915/)

Roma, 1 nov. (askanews) – La governatrice di Tokyo, Yuriko Koike, ha accettato la decisione del Comitato Olimpico Internazionale (CIO) di spostare la maratona olimpica del 2020 da Tokyo a Sapporo, città che si trova oltre 800 chilometri a nord della capitale.
La decisione del CIO era stata presa per le preoccupazioni sul clima, visto che a luglio e agosto a Tokyo si superano spesso i trenta gradi, con alti livelli di umidità.
Ai Mondiali di Doha, proprio le gare su strada sono state disputate in piena notte e, nonostante ciò ci sono stati svenimenti e ricoveri in ospedale per il gran caldo.
Nello stesso periodo le temperature a Sapporo, capoluogo dell’isola settentrionale di Hokkaido che nel 1972 ospitò le Olimpiadi invernali, sono inferiori di circa 6 gradi centigradi.
La governatrice di Tokyo non ha comunque nascosto la sua rabbia nei confronti del CIO, che ha accusato più volte di avere preso decisioni improvvise senza consultare il governo della città.
Tra gli sforzi per cercare di mitigare gli effetti del caldo, la città si era dotata di macchinari per il raffreddamento dell’aria e di materiale riflettente da usare sulle strade.
adx/sam
