
# Еленът Рудолф пристигна в Пловдив, води компания от мегаговеда

Published at: **2019-11-01T15:16:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Elenut-Rudolf-pristigna-v-Plovdiv-vodi-kompaniya-ot-megagoveda-910408)

Най-верният помощник на Дядо Коледа – еленът Рудолф пристигна в панаирното градче в Пловдив, за да зарадва малки и големи, предаде репортер на Plovdiv24.bg. Със себе си той води компания от тежащи над 900 килограма говеда, овце и други чудати твари.
Програмата е част от четвъртото изложение "Стекспо 2019“ - единственият форум за месодайно говедовъдство в България, който се провежда днес и утре в Международен панаир Пловдив. Събитието е организирано с подкрепата на Министерство на земеделието, храните и горите.
Северният елен Рудолф вече се е настанил удобно в своя хабитат до седма палата. До него има пощенска кутия, където най-малките посетители на "Стекспо 2019“ могат да пуснат писмата си до Дядо Коледа, които ще му бъдат доставени лично от добродушния рогач.
Близо до него посетителите могат да видят мегаговеда, тежащи над 900 килограма. Техни съседи са овцете от породата “Лакон". За първи път идват и овце от единственото в България чистопородно стадо "Съфолк“.
В програмата на "Стекспо 2019“ са включени много лекции за хранене и размножаване на животни, поддържане на пасища, биотехнологии в животновъдството и др.
За любителите на говеждото месо, утре екипът на Ути Бъчваров ще приготви най-големия бургер, правен досега. За доброто настроение ще се грижат музикалните изпълнители Kottarashky band, Валяк III-Добрич, Rock N Roll Train. Има и програма за деца, която включва иновативно обучение по сноуборд, ски симулации и човешка джага.
