
# 30 г. от първата масова опозиционна проява у нас. Шествието на Екогласност

Published at: **2019-11-03T11:47:00+00:00**

Author: **Анисия Иванова**

Original: [Dnes.bg](https://www.dnes.bg/obshtestvo/2019/11/03/30-g-ot-pyrvata-masova-opozicionna-proiava-u-nas-shestvieto-na-ekoglasnost.428372)

Снимка: БТА
123456На днешния ден се навършват 30 години от първата масова опозиционна проява у нас, която дава начало на демократичните промени у нас.
На 3 ноември 1989 година Независимо сдружение "Екогласност” се събира на площада пред "Св. Александър Невски", за да протестира против строителството на водни каскади в Рила, които застрашават реките Рила и Места.
Тогава се чуват и първите викове за демокрация и са сложени първите сини лентички - за да няма провокации организаторите имат свои охранители, които ги носят.
Поканата за събитието е излъчена единствено по радио "Свободна Европа". Най-малко 3000 души излизат и организират шествие до парламента с плакати и с викове "демокрация“.
Според участниците именно 3, а не 10 ноември е поставил началото на промяната.
На площада се събират интелектуалци, общественици, артисти, духовници. Голяма част от тях по-късно създават Съюза на демократичните сили (СДС).
Христофор Събев, атомен физик и духовник, д-р Петър Берон - зоолог, изследовател, Петър Слабаков - артист, Дончо Папазов - мореплавател, Александър Каракачанов - един от основателите на Клуба за гласност и преустройство, Румен Данов.
Майки с детски колички искат да застанат начело на протеста като щит срещу властта. Петър Слабаков и Берон с големи усилия успяват да ги убедят да не поемат този риск. Шествието тръгва към НС и запява "Хубава си, моя горо"... Множеството връчва петиция до Народното събрание.
Няколко дни по-късно - на 10 ноември, се състоя историческия пленум на БКП, който свали Тодор Живков от власт.
