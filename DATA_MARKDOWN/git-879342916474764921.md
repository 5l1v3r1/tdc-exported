
# Міністр охорони здоров'я планує звільнити своїх радників

Published at: **2019-11-01T14:00:55+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/ministr-oxorony-zdorovya-planuye-zvilnyty-svoyix-radnykiv)


        Міністр охорони здоров'я Зоряна Скалецька у п'ятницю, 1 листопада, планує підписати наказ і звільнити всіх своїх радників.
      
«Сьогодні ми підпишемо наказ і скасуємо всіх радників, їх більше не буде. В такій формі, як вони були, радників більше не буде», - сказала міністр ВВС News Україна.
За її словами, будуть працювати експерти офісу реформ - групи по три-п'ять людей, які готуватимуть аналітику і матеріали.
Скалецька зробила таку заяву у відповідь на запитання про те, чому поки у МОЗ закликають вакцинуватися від дифтерії, радниця міністра Ольга Голубовська поширює у Facebook інформацію про те, що вакцина від дифтерії, закуплена за державний кошт, неякісна, що там мало дифтерійного компоненту і немає досліджень її безпечності.
Нагадаємо, 20 випадків захворювання на дифтерію зареєстровано в Україні з початку 2019 року. З них 18 зафіксовано з початку жовтня.
Раніше міністр охорони здоров'я Зоряна Скалецька в програмі уряду обіцяла вдосконалити систему запобігання інфекційним і неінфекційним захворюванням, зокрема шляхом проведення скринінгових програм.
Також у ВР нардепам зробили щеплення від дифтерії.
Хочете обговорити цю новину? Долучайтеся до телеграм-чату CHORNA RADA
