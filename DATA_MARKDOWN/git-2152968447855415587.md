
# Кървава статистика: 21 велосипедисти загинали у нас за 10 месеца

Published at: **2019-11-06T13:21:00+00:00**

Author: **Павел Гълъбов**

Original: [Dnes.bg](https://www.dnes.bg/obshtestvo/2019/11/06/kyrvava-statistika-21-velosipedisti-zaginali-u-nas-za-10-meseca.428744)

За изминалите десет месеца са загинали 21 велосипедисти при пътни произшествия, а 327 са ранени. Това каза главен инспектор Илия Георгиев от Пътна полиция по повод приключилия първи етап на акция "Зима" за контрол на водачите на велосипеди, съобщава БТА.
По данни за последните десет месеца с фишове са наложени глоби на почти 1400 велосипедисти, като са издадени повече от 500 наказателни постановления.
Илия Георгиев отбеляза, че велосипедистите са много уязвима категория участници в движението и следва водачите на МПС да се съобразяват с тях, да проявяват толерантност и да ги пазят на пътя.
Той припомни, че водачите на велосипеди трябва да се движат в колона, а не един до друг, както и да използват предпазни каски, фарове и светлоотразители.
Както е известно все още не е заловен шофьорът, блъснал и убил велосипедист на кръстовището при стадион "Локомотив" в столицата. Издирват се и очевидци на тежкия пътен инцидент.
От СДВР апелираха хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.
Иначе от Пътна полиция отбелязаха, че следващият етап на акция "Зима" ще бъде върху подготовката на превозните средства за зимното време - гуми, светлини, чистачки и контрол над пешеходците.
