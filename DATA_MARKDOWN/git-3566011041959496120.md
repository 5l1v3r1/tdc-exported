
# اعتماد به آمریکا به صلاح مردم نیست/ ارتباط با آمریکا نه تنها مشکلی را حل نمی‌کند بلکه موجب عقب ماندگی است

Published at: **2019-11-02T15:24:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544158.html/%D8%A7%D8%B9%D8%AA%D9%85%D8%A7%D8%AF-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%B5%D9%84%D8%A7%D8%AD-%D9%85%D8%B1%D8%AF%D9%85-%D9%86%DB%8C%D8%B3%D8%AA--%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D9%86%D9%87-%D8%AA%D9%86%D9%87%D8%A7-%D9%85%D8%B4%DA%A9%D9%84%DB%8C-%D8%B1%D8%A7-%D8%AD%D9%84-%D9%86%D9%85%DB%8C-%DA%A9%D9%86%D8%AF-%D8%A8%D9%84%DA%A9%D9%87-%D9%85%D9%88%D8%AC%D8%A8-%D8%B9%D9%82%D8%A8-%D9%85%D8%A7%D9%86%D8%AF%DA%AF%DB%8C-%D8%A7%D8%B3%D8%AA)

نماینده مردم ارومیه مجلس شورای اسلامی گفت: تجربه ثابت کرده اعتماد به آمریکا و پیوند برقرار کردن با آمریکایی ها نه تنها مشکلی را حل نمی کند بلکه موجب عقب ماندگی و پسرفت نیز شده است؛ که نمونه‌های بسیاری در کشورهای وابسته و تحت سلطه آمریکا را می توان مشاهده کرد.
به گزارش شبکه اطلاع رسانی راه دانا؛ سیدهادی بهادری در گفت و گو با خبرنگار اروم نیوز، با اشاره به عدم اعتماد به آمریکا، اظهار داشت: اعتماد یعنی تکیه کردن؛ و تکیه کردن بر کشوری که سابقه روشن دارد و در تاریخ نشان داده که صرفا منافع تفکری که مبتنی بر قدرت نظام امپریالیستی است، منطقی نیست، بنابراین هر کشور باید بر پایه های مورد اعتقاد خود تکیه کند.
وی، افزود: کشور ما همواره با موازین اسلامی در صدد پیشرفت خود بوده و اعتماد بر کشوری که هیچ تشابهی با نظام اسلامی ندارد، کاملا اشتباه است.
نماینده مردم ارومیه در مجلس شورای اسلامی، با تاکید بر اینکه برجام نمونه آشکار نقض پیمان و بدعهدی‌های آمریکاست، گفت: ایران اسلامی هیچ اعتمادی به آمریکا ندارد چرا که آمریکا بارها بداخلاقی‌ها و بدعهدی‌های خود را به نمایش گذاشته است.
وی ابراز داشت: با وجود اینکه برجام صرفاً یک همکاری فی مابین کشورهای اروپایی و ایران و آمریکا بود و پای هیچ اعتمادی نیز وسط نبوده، چرا که تنها یک مذاکره بود، با این وجود آمریکا باز هم پیمان شکنی کرد و از برجام خارج شد.
بهادری، خاطرنشان کرد: عدم اعتماد به آمریکا همواره موجب شده تا جوانان غیرتمند ایرانی توان داخلی خود را افزایش داده و شاکله فناوری های دفاعی خود را قدرت بخشیده و پهپادی که ایران اخیرا ساقط کرد و تقابل با ناو انگلیسی در آب‌های خلیج فارس نمونه بارز قدرت دفاعی ایران در دنیاست که محصول عدم اعتماد به سیاست های آمریکایی ست.
وی، با اشاره به کارشکنی‌های آمریکا در منطقه که منجر به تحقیر خود او شده، گفت: پیشرفت فناوری‌های داخلی ایران موجب تحقیر آمریکا در مقاطع مختلف انقلاب اسلامی شده است؛ جوانان و مردم ما باید همه سعی خود را به کار گیرند تا خودکفا شویم چرا که برخی در این کشور منافع شان به خطر می‌افتد و نمی خواهند ملت ایران روی پای خود بایستند.
نماینده مردم ارومیه در مجلس شورای اسلامی، بیان داشت: تجربه ثابت کرده اعتماد به آمریکا و پیوند برقرار کردن با آمریکایی ها نه تنها مشکلی را حل نمی کند بلکه موجب عقب ماندگی و پسرفت نیز شده است؛ که نمونه های بسیاری در کشورهای وابسته و تحت سلطه آمریکا را می توان مشاهده کرد؛ اما هر کشوری اعلام استقلال کرده و خود را بی نیاز از آمریکا دانسته، راه پیشرفت را بر خود و ملتش هموار کرده است.
انتهای پیام/
 
