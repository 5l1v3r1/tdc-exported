
# ورزشگاه یادگار امام تبریز ۹۰ دقیقه مانده به شروع بازی پر شد

Published at: **2019-11-01T17:11:00+00:00**

Author: ****

Original: [جامعه خبری تحلیلی الف](https://www.alef.ir/news/3980810093.html)

ورزشگاه یادگار امام تبریز ۹۰ دقیقه مانده به شروع بازی پر شد و با این حال جمعیت زیادی بیرون از ورزشگاه حضور دارند.
 به گزارش مهر، تیم‌های تراکتور و استقلال در چارچوب دیدارهای هفته نهم لیگ برتر فوتبال کشور از ساعت ۱۸ امروز (جمعه) در ورزشگاه یادگار امام (ره) تبریز به مصاف هم می‌روند.
این دیدار در حالی برگزار می شود که از ۱.۵ ساعت مانده به آغاز بازی ورزشگاه به صورت کامل پر شده است و جو پرشوری در استادیوم یادگار امام تبریز حاکم است.
هم اکنون بیش از ۶۵ هزار نفر از هواداران تراکتور در ورزشگاه حضور دارند. ترافیک در مسیرهای منتهی به ورزشگاه نیز نیمه سنگین و شلوغ است.
پارکینگ‌های ورزشگاه نیز در حال پر شدن است.
طبق توافق مسئولان دو باشگاه در جلسه هماهنگی پیش از بازی، بین ۴ تا ۵ هزار صندلی امروز در اختیار هواداران استقلال قرار داده می شود.
سرخپوشان تبریزی برای اینکه از کورس مدعیان جا نمانند به ۳ امتیاز این بازی خانگی نیاز دارند و استقلال تهران نیز برای قرارگرفتن در جمع مدعیان، دست کم به یک امتیاز این بازی چشم دوخته اند.
بیژن حیدری داور وسط این بازی است و کمک های وی نیز محمدرضا ابوالفضلی و آرمان اسعدی هستند. اشکان خورشیدی و محمدرضا اکبریان نیز کمک داوران اضافی هستند و سعید قاسمی نیز داور چهارم بوده و ناظر این بازی توسط فدراسیون فوتبال اسماعیل صفیری انتخاب شده است.
تراکتور اگر در بازی امروز پیروز شود می تواند صدرنشین جدید لیگ برتر باشد و همین موضوع بر جذابیت های این بازی افزوده است.
