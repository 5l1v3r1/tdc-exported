
# Alfons Arús omplirà sis nits de divendres a Antena 3

Published at: **2019-11-04T16:53:54+00:00**

Author: ****

Original: [Ara.cat](https://www.ara.cat/media/Alfons-Arus-omplira-divendres-Antena_0_2337966350.html)

El retorn d’Alfons Arús al prime time d’Antena 3 ja té data: serà el 22 de novembre, segons va avançar el programa Versió RAC1. El portal Vertele detalla, a més, que el periodista català ha signat un acord per sis entregues, de manera que, previsiblement, omplirà la nit dels divendres al primer canal d’Atresmedia fins a finals d’any. Sobre els continguts del programa, s’espera que siguin similars als de l’ Aruser@s, el morning show que ell mateix presenta a La Sexta i que es nodreix de vídeos virals, notícies curioses, continguts televisius, històries de famosos i l’actualitat passada pel sedàs de l’humor.
Fa 25 anys, Arús ja havia presentat dos programes d’humor al prime time d’Antena 3: ¡Al ataque! (1993) i El chou (1994). Després de passar per TV3, TVE i 8TV, el setembre de l’any passat va tornar a Atresmedia per presentar-hi Arusitys, una nova versió del xou que durant els 16 anys anteriors havia conduït al canal del Grupo Godó, però ara a la franja matinal de La Sexta. L’espai, rebatejat aquesta temporada com a Aruser@s, ha sigut un èxit indiscutible: des del setembre se situa per sobre del 10% de share a Espanya.
