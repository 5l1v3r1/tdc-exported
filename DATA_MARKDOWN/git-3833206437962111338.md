
# Извънредно! Тежък криминален инцидент във Враца, полицията блокира града

Published at: **2019-11-03T19:49:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Izvunredno-Tezhuk-kriminalen-incident-vuv-Vraca-policiyata-blokira-grada-910856)

Преди около час пред сградата на пожарната във Враца е бил изхвърлен от движеща се кола човек, който останал да лежи на асфалта, съобщава BulNews.
Случайни свидетели на необичайната случка веднага подали сигнал на тел. 112 и на мястото пристигнали линейка и патрул на полицията. Още на място спешните медици установили, че става въпрос за млад мъж в тежко състояние, който преди това е бил наръган.
Пострадалият незабавно бил транспортиран към болницата, където в момента водят борба за живота му. На този етап няма повече информация за самоличността на мъжа, както и каква е причината за тежкия криминален инцидент.
В болницата веднага са пристигнали директорът на полицията във Враца Янко Янколов, както и шефът на районното управление Илиян Георгиев. Пред спешното гъмжи от служебни коли на МВР, което е знак, че вътре вече работят и криминалисти.
По неофициална информация вече е издадена заповед изходите на града да бъдат блокирани, а в районното вече се преглеждат записите от камерите, които следят трафика.
