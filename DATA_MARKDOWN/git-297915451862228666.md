
# Matka nechala auto i s kojencem před školou. Zloděj nasedl a odjel

Published at: **2019-11-06T14:29:00+00:00**

Author: **Redakce / ČTK**

Original: [Pražský deník](https://prazsky.denik.cz/zlociny-a-soudy/nastartovane-auto-kojenec-policie-praha4-kradez-svedci-video-20191106.html)

Policisté žádají řidiče, kteří v pondělí zhruba v 15:30 kolem základní školy projížděli, aby zavolali na linku 158. Pachatel by podle policejního mluvčího Jana Daňka mohl být zachycen na palubní kameře některého z vozidel.
Auto zastavila v ulici jedenačtyřicetiletá žena, která si šla vyzvednout dceru ze školy. Během pěti minut, kdy byla pryč, nasedl do nastartovaného auta muž a odjel. „Ve vozidle však byla na zadní sedačce dětská sedačka i s druhou šestiměsíční dcerou, která spala. Toho si pachatel zřejmě zprvu nevšiml a ujel skoro pět kilometrů do Choratické ulice, kde dítě i se sedačkou z auta vyndal a nechal na zemi na parkovišti,“ uvedl mluvčí Daněk.
Dítě odnesla kolemjdoucí žena na policejní stanici. „Holčička byla v pořádku a maminka si ji převzala,“ sdělil Daněk. Auto nalezla policie v noci z úterý na středu havarované na křižovatce ulic U plynárny a Nad Vinným potokem v Praze 4.
Zloděje při činu zachytila kamera. Pachatel měl červenou bundu, ale na záběrech mu není vidět do tváře. Za krádež mu v případě odsouzení hrozí až pětileté vězení.
„Závěrem nutno zmínit, že vzdalovat se od nastartovaného vozidla není dobrý nápad. O to víc, když je v něm dítě,“ dodal mluvčí pražské policie.
