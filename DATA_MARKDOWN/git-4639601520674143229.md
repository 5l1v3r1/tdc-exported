
# ΔΕΗ : Μεγάλες προσδοκίες ξυπνά το ενδιαφέρον του κινεζικού δράκου

Published at: **2019-11-05T13:27:19+00:00**

Author: **Τράτσα Μάχη**

Original: [Το Βήμα Online](https://www.tovima.gr/2019/11/05/finance/dei-megales-prosdokies-ksypna-to-endiaferon-tou-kinezikou-drakou/)

Δεν έχει πάρει ανάσα στη Σαγκάη ο πρόεδρος και διευθύνων σύμβουλος της ΔΕΗ κ. Γιώργος Στάσσης.
Όπως αναφέρουν στο «Βήμα» καλά πληροφορημένες πηγές, τα ραντεβού είναι αλλεπάλληλα με επενδυτικές εταιρείες και funds, αλλά και με τράπεζες, μεταξύ των οποίων και η China Development Bank, η οποία έχει ήδη από το 2017 μνημόνιο συνεργασίας με τον ΑΔΜΗΕ, τον διαχειριστή των δικτύων της υψηλής τάσης.
Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι Οι Κινέζοι τραπεζίτες φαίνεται ότι προσβλέπουν σε στρατηγικές συμμαχίες και κοινοπραξίες στη λογική των «joint venture», αλλά ενδιαφέρονται να εμπλακούν ενεργά και σε διάφορα projects με τη ΔΕΗ ως σύμβουλοι ή ακόμη και ως ανάδοχοι στη διαχείριση ομολογιακών χρηματοδοτικών πακέτων, ενώ δεν έκρυψαν το ενδιαφέρον τους να λειτουργήσουν γενικότερα ως επενδυτικός …βραχίονας.
Τις συζητήσεις πάντως των Κινέζων με τον κ. Στάσση μονοπώλησαν τα σχέδια απολιγνιτοποίησης σε Δυτική Μακεδονία και Αρκαδία, ανάπτυξης ισχυρού χαρτοφυλακίου Ανανεώσιμων Πηγών Ενέργειας (ΑΠΕ), αλλά και ηλεκτροκίνησης.
«Ειδικά για την ηλεκτροκίνηση το ενδιαφέρον ήταν μεγάλο, καθώς η Κίνα είναι πρωτοπόρος στον συγκεκριμένο τομέα», αναφέρει στέλεχος της ΔΕΗ.
Αλλά και η στροφή της ΔΕΗ στην πράσινη ενέργεια – ήδη προετοιμάζει έργα ενός GW – στάθηκε ιδιαίτερα ελκυστική για τους συνομιλητές του κ. Στάσση.
Μεταξύ αυτών ξεχωρίζει η Shanghai Electric – αποτελεί τον μεγαλύτερο κατασκευαστή ατμοστρόβιλων στον κόσμο, κυρίαρχη και στην κατασκευή εξοπλισμού παραγωγής και διανομής ηλεκτρικής ενέργειας – και η κρατική εταιρεία ενέργειας China Three Gorges Corporation.
Στο τραπέζι έπεσαν προτάσεις για κοινές επενδύσεις στην πράσινη ενέργεια, αλλά και για συνεργασίες στα project της απολιγνιτοποίησης. Με ιδιαίτερο ενδιαφέρον οι Κινέζοι ζητούσαν πληροφόρηση για την πώληση του ΔΕΔΔΗΕ και για το ζήτημα της υπό κατασκευή λιγνιτικής μονάδας «Πτολεμαΐδα V», της οποίας η τύχη θα κριθεί από το νέο business plan της ΔΕΗ που αναμένεται να είναι έτοιμο τον επόμενο μήνα.
Με δεδομένη τη δέσμευση του πρωθυπουργού Κυριάκου Μητσοτάκη για κλείσιμο όλων των λιγνιτικών μονάδων έως το 2028 αποτελεί ακόμη ζητούμενο το ποιο καύσιμο τελικά θα αντικαταστήσει το κάρβουνο ή αν είναι προτιμότερη η προοπτική μετατροπής της σε μονάδα αποθήκευσης ενέργειας.

        Τι επιδιώκει, γιατί ανησυχεί ο Κώστας Καραμανλής
      
