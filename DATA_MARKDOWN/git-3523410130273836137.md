
# 
        نامگذاری معابر به نام مفاخر در دستور کار قرار دارد
      

Published at: **2019-11-02T20:33:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637601/%D9%86%D8%A7%D9%85%DA%AF%D8%B0%D8%A7%D8%B1%DB%8C-%D9%85%D8%B9%D8%A7%D8%A8%D8%B1-%D8%A8%D9%87-%D9%86%D8%A7%D9%85-%D9%85%D9%81%D8%A7%D8%AE%D8%B1-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1-%D9%82%D8%B1%D8%A7%D8%B1-%D8%AF%D8%A7%D8%B1%D8%AF)

به گزارش بولتن نیوز، برزین ضرغامی در آئین گشایش نهمین سمپوزیوم بین‌المللی مجسمه‌سازی تهران با اشاره به نقش و جایگاه هنر مجسمه‌سازی در هویت‌سازی شهری اظهار کرد: قطعا این هنر کمک خواهد کرد تا هویت‌سازی شهر محقق شود و برخی از مفاخر که نیاز به شناخت آنها داریم بهتر شناخته شوند.
وی تصریح کرد: یکی از مواردی که در کمیسیون فرهنگی شورای شهر تهران به طور جد دنبال می‌شود این است که بسیاری از معابر به نام مفاخر نامگذاری شوند و لذا ضرورت دارد که نسل جوان آنان را بهتر بشناسند و یکی از راه‌های شناخت هرچه بیشتر آنها ساخت تندیس مفاخر است.
ضرغامی اضافه کرد: خوشبختانه ظرف سال‌های اخیر کارهای بسیار ارزشمندی انجام شده است و در گوشه گوشه شهر آثار مختلفی را مشاهده می‌کنیم، اما باید به این نکته توجه داشته باشیم که چه میزان رضایت مردم با ساخت این آثار جلب شده است و بی‌تردید باید رویکرد ما به گونه‌ای باشد که نیاز شهروندان را شناسایی و در راستای تحقق آن کوشش کنیم.
مدیرعامل سازمان زیباسازی شهر تهران افزود: در حالی نهمین سمپوزیوم را برگزار می‌کنیم که این سمپوزیوم با برگزاری 9 دوره نشان از اهتمام سازمان زیباسازی در این عرصه است و نشان می‌دهد که سمپوزیوم توانسته است بخشی از نیازهای شهری را برطرف کند و بی‌تردید این فرصت خوبی است برای کسب تجربه به ویژه برای دانشجویان این رشته که امثال توجه بیشتری به آنها شده است تا به عنوان دستیاران در کنار هنرمندان حرفه‌ای قرار بگیرند.
موسوی دبیر نهمین سمپوزیوم مجسمه‌سازی تهران نیز در این مراسم با اشاره به ثبت‌نام 406 هنرمند برای شرکت در این دوره از سمپوزیوم اظهار کرد: در این دوره از سمپوزیوم سیاست ما بر این بوده که مواد و مصالح سنگ را به عنوان متریال تخصصی انتخاب کنیم.
وی تصریح کرد: در این دوره 406 نفر در بخش‌های مختلف ثبت‌نام کردند که از این میان 180 هنرمند خارجی ثبت نام کرده‌اند که ما میزبان 10 نفر از آنان هستیم. همچنین 96 نفر از هنرمندان ایرانی در بخش حرفه‌ای ثبت‌نام کرده‌اند که ما میهمان 5 نفر از آنان هستیم. علاوه بر این که 30 دانشجوی رشته مجسمه‌سازی نیز در این دوره ثبت‌نام کرده‌اند که ما میزبان 10 نفر از آنها خواهیم هستیم. ضمن این که 15 هنرمند نیز به عنوان دستیار در کنار هنرمندان ما در این سمپوزیوم فعالیت می‌کنند.
محمدجواد حق‌شناس نیز در این مراسم اظهار کرد: یکی از اهداف مدیریت شهری توجه به شهر پایدار و ایجاد بستری برای زیست اجتماعی تهران است. در این عرصه باید از هنر کمک بگیریم تا بستر سازی مناسب برای زیست اجتماعی فراهم شود.
وی تصریح کرد: در این دوره از سمپوزیوم حداقل 10 کشور دنیا حضور دارند، در کنار هنرمندان حرفه‌ای، هنرمندانی از حوزه دانشگاه قرار گرفته‌اند تا برای خدمت به هنر آماده شوند و لذا رویکرد آموزشی و پرورشی در این بخش مدنظر قرار گرفته است.
انتهای پیام/
