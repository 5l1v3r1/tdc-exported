
# Τσιάρας: Η ρύθμιση δίνει τη δυνατότητα να διαχειριστούν οι τράπεζες τα κόκκινα δάνεια - Να μην χάσουν οι πολίτες το σπίτι τους

Published at: **2019-11-05T15:54:00+00:00**

Author: ****

Original: [enikos.gr](http://www.enikos.gr/politics/682449/tsiaras-i-rythmisi-dinei-ti-dynatotita-na-diacheiristoun-oi-trape)

Βουλή, του Γιώργου Λυκουρέντζου
Απαραίτητη προϋπόθεση προκειμένου οι τραπεζικοί υπάλληλοι να μπορέσουν να προχωρήσουν σε διαγραφές οφειλών από κόκκινα δάνεια χαρακτήρισε ο υπουργός Δικαιοσύνης Κώστας Τσιάρας τη ρύθμιση στον νέο Ποινικό Κώδικα με την οποία δεν επιτρέπεται η αυτεπάγγελτη δίωξη για το αδίκημα της απιστίας παρά μόνο έπειτα από έγκληση.
Απέναντι στις ενστάσεις τόσο της αντιπολίτευσης όσο και του κυβερνητικού βουλευτή Γιάννη Μπούγα οι οποίοι ήγειραν ζήτημα αντισυνταγματικότητας αλλά και εύνοιας των τραπεζών ο υπουργός Δικαιοσύνης αντιπαρέβαλε το όφελος των πολιτών λέγοντας ότι η ρύθμιση δίνει τη δυνατότητα να διαχειριστούν οι τράπεζες τα κόκκινα δάνεια.
"Λέτε ότι θα ευνοηθούν οι τραπεζίτες. Έχετε διανοηθεί ότι με αυτή τη ρύθμιση θα καταφέρουν τραπεζικά στελέχη να διαγράψουν δάνεια, να διαχειριστούν κόκκινα δάνεια για να μη χάσει κανείς το σπίτι του. Το έχετε βάλει αυτό στην εξίσωση; Τους Έλληνες πολίτες;" είπε ο κ. Τσιάρας απευθυνόμενος στα μέλη της Επιτροπής Δημόσιας Διοίκησης της Βουλής.
Ο Υπουργός Δικαιοσύνης είπε ότι η χώρα αντιμετωπίζει μια εξέλιξη που έχει να κάνει με την ίδια την οικονομία και ότι με πάνω από 80 δισεκατομμύρια ευρώ κόκκινα δάνεια δεν πρέπει να επικρέμεται η δαμόκλεια σπάθη ποινικοποίησης τους τραπεζικούς συστήματος.
"Ναι, υπάρχουν ερωτήματα και ζητήματα αλλά από εκεί και πέρα το θέμα είναι αν είστε έτοιμοι να πείτε στο λαό ότι δεν στηρίζετε μία ρύθμιση που θα επιτρέψει στο τραπεζικό σύστημα να του διαγράψει τα δάνειά του. Δείτε στη συνέχεια με μεγαλύτερη ωριμότητα τα ζητήματα" κατέληξε ο κ. Τσιάρας.
Πηγή: Real.gr
