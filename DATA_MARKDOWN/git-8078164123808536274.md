
# Gioia, morta a tre anni in attesa di un cuore nuovo

Published at: **2019-11-01T22:00:00+00:00**

Author: **Redazione Online**

Original: [Corriere della Sera](https://www.corriere.it/cronache/19_novembre_02/gioia-morta-tre-anni-attesa-un-cuore-nuovo-1e180f9c-fd4e-11e9-8a58-4dee50fcf96c.shtml)

Non ce l’ha fatta Gioia Marano, la bambina di tre anni affetta da una grave forma di cardiomiopatia e in attesa di un trapianto di cuore al Bambin Gesù. Per lei si erano mobilitati cantanti, attori, calciatori: Emma Marrone, Alessandra Amoroso, Francesco Totti, Daniele De Rossi, Amadeus e Luca Argentero, tra gli altri, le hanno fatto visita in ospedale per darle sostegno e incoraggiamento.
Gioia, originaria della provincia di Avellino, era sta ricoverata due anni fa in ospedale per la prima volta per una sospetta gastroenterite. Ma poi si era scopertoì che in realtà soffriva di una grave forma di cardiomiopatia, una patologia che colpisce il cuore. Gioia è stata quindi trasferita a Roma, sottoposta ad un impianto di cuore artificiale, ma è stata colpita prima da un’ischemia, che le ha paralizzato la parte sinistra del corpo, e poi da un’emorragia cerebrale. Mentre era in attesa di un cuore nuovo, è morta.
Salvatore Vecchia, sindaco di Cassano Irpino, ha scritto un post su Facebook per ricordarla: «Saresti dovuto essere solo Gioia. Un destino crudele ha voluto farti conoscere il dolore, che si esteso ai tuoi cari e a quanti si sono stretti intorno alle tue sofferenze. Rimarrai il simbolo della battaglia contro il buio funesto, spesso più forte delle preghiere e degli sforzi umani. Da oggi ci sarà un angelo in più in cielo e uno in meno in terra. A te, Gioia, toccherà aiutare i tuoi cari a sopportare tanto dolore. A noi, invece, spetterà abbracciare la tua famiglia e unirci alla loro preghiera. Addio Gioia. La terra ti sia lieve».
