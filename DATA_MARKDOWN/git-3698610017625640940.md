
# США викрили РФ у масових заворушеннях у Чилі

Published at: **2019-11-01T13:00:00+00:00**

Author: ****

Original: [DT.ua](https://dt.ua/WORLD/ssha-vikrili-rf-u-masovih-zavorushennyah-u-chili-328118_.html)

Держдепартамент США побачив ознаки російського "впливу" на заворушення в Чилі, де протягом двох тижнів тривають протести, викликані соціальною нерівністю і зростанням вартості життя, повідомляє Reuters.
За словами високопоставленого представника Держдепартаменту, є "чіткі ознаки" того, що якісь люди користуються заворушеннями в Чилі в своїх інтересах і впливають на них з допомогою соцмереж і "троллінгу".
"Ми бачимо ознаки того, що Росія підтримує цей негативний хід дискусії", - зазначає чиновник.
Влада країни поки ніяк не коментують ці заяви. Росія раніше неодноразово казала, що не втручається у внутрішні справи інших країн.
Раніше Білий дім заявив, що президент США Дональд Трамп "засуджує спроби іноземних держав похитнути чилійські інститути, демократію і суспільство".
Нагадаємо, в Чилі 25 жовтня на чергову акцію протесту вийшли більше мільйона чоловік. Ця демонстрація стала наймасовішою в історії країни.Під час заворушень було вбито щонайменше 19 осіб. За даними місцевих правозахисників, 585 осіб отримали поранення, ще 2840 були арештовані.
Протести почалися після рішення влади підвищити ціну на проїзд у метро в Сантьяго, столиці Чилі. Це стало останньою краплею.
