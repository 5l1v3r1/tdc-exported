
# Εξώδικο Τουλουπάκη στην «Καθημερινή»

Published at: **2019-11-04T19:45:00+00:00**

Author: ****

Original: [enikos.gr](http://www.enikos.gr/politics/682285/exodiko-touloupaki-stin-kathimerini)

Ανακριβή και παραπλανητικά χαρακτηρίζει η επικεφαλής της Εισαγγελίας Διαφθοράς Ελένη Τουλουπάκη όσα είδαν το φως της δημοσιότητας περί ενδεχόμενης ακυρότητας των καταθέσεων των προστατευομένων μαρτύρων που εξετάστηκαν στην Ελλάδα στο πλαίσιο της προκαταρκτικής εξέτασης για την υπόθεση της Νovartis, με αφορμή έγγραφο που δημοσίευσε η «Καθημερινή».
Η εισαγγελική λειτουργός, σε εξώδικό της στην «Καθημερινή», που στρέφεται κατά του διευθυντή της εφημερίδας, Αλέξη Παπαχελά, και της δημοσιογράφου-αρθρογράφου της εφημερίδας, Ιωάννας Μάνδρου, αναφέρει μεταξύ άλλων ότι επιχειρείται «τρώση της τιμής και της υπόληψής μου ως Δικαστικής λειτουργού, όπως και του φρονήματος και του σθένους των Εισαγγελέων, που διενεργούμε τις έρευνες».
Δείτε το εξώδικο:
Σε δήλωσή του, ο δικηγόρος της Ε. Τουλουπάκη, Αλέξανδρος Παπαστεριόπουλος τονίζει πως “στο πλαίσιο της ελληνικής ή και της διεθνούς έννομης τάξης δεν υφίσταται καμία διάταξη νόμου, η οποία να απαγορεύει τη χρήση και αξιοποίηση καταθέσεων προστατευόμενων μαρτύρων που έχουν δώσει καταθέσεις και σε αλλοδαπές έννομες τάξεις υπό οιοδήποτε καθεστώς. Αντιθέτως, η Σύσταση του ΟΟΣΑ κατατείνει στην παροχή της προστασίας σε όσα πρόσωπα έχουν χρήσιμες πληροφορίες για αποκάλυψη περιπτώσεων διαφθοράς ανεξαρτήτως προσωπικών, χρηστών ή μη, κινήτρων”.
Σημειώνει ότι “ακόμη, όμως, και να ίσχυε κάτι τέτοιο δεν θα έπληττε την αξιοπιστία και το περιεχόμενο των καταθέσεων, αφού δικονομικά αυτές παραμένουν έγκυρες και αξιοποιήσιμες, αλλά μόνο την άρση του καθεστώτος προστασίας των μαρτύρων και ούτως της ανωνυμίας τους. Για όσους βέβαια σπεύδουν να χαρούν για μια τέτοια εξέλιξη, απλά να αναφέρουμε ότι η αποκάλυψη της ταυτότητάς τους οδηγεί αμέσως σε πλήρη αποδεικτική δύναμη των καταθέσεών τους, ενώ υπό το καθεστώς προστασίας δεν παράγεται πλήρης απόδειξη και απαιτούνται συνοδά αποδεικτικά στοιχεία για την κατάγνωση ενοχής των εμπλεκομένων”.
Όπως υπογραμμίζει ο κ. Παπαστεριόπουλος, “περαιτέρω, από το έγγραφο της Εισαγγελέως Διαφθοράς δεν προκύπτει διόλου ότι οι αναφερόμενοι μάρτυρες είναι ίδιοι με εκείνους που κατέθεσαν στις ΗΠΑ, άλλωστε τέτοια βεβαία γνώση δεν θα μπορούσε να έχει η Εισαγγελία” και καταλήγει: “Τέλος, θα πρέπει να τονιστεί ότι οι μέχρι τούδε χειρισμοί όλων των φορέων, δημοσιογράφων - πολιτικών από κάθε πλευρά, αλλά και δικαστικών οργάνων, δημιουργεί τον κίνδυνο συσκότισης της Υπόθεσης, ίσως και διπλωματικού επεισοδίου με τις ΗΠΑ, για τις οποίες η αποκάλυψη του σκανδάλου της Novartis είναι νούμερο ένα προτεραιότητα, αναφορικά με τις δικαστικές υποθέσεις που εκκρεμούν στην αμερικανική δικαιοσύνη”.

        Τι απαντά η «Καθημερινή»:
      
Απαντώντας στο εξώδικο της κ. Τουλουπάκη, η εφημερίδα «Καθημερινή», αναφέρει:
“Μια εξώδικη διαμαρτυρία, ακόμη και αν προέρχεται από μία Εισαγγελέα, δεν μπορεί να καταλύσει το δικαίωμα της εφημερίδας στην πληροφόρηση του κοινού και να οδηγήσει τους δημοσιογράφους και το διευθυντή της σε δημόσιες δηλώσεις, όπως ζητά η κ. Τουλουπάκη, παραβλέποντας το δημόσιο ενδιαφέρον του θέματος, αλλά και το δημοσιογραφικό απόρρητο, το οποίο είναι συνυφασμένο με τη δημοσιογραφία”.
