
# Čačani i dalje bez greške, kraj Morave deklasiran Tamiš

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/kosarka/vesti/cacani-i-dalje-bez-greske-kraj-morave-deklasiran-tamis/341555)

Nakon pet odigranih kola Košarkaške lige Srbije ekipa Borca jedina je bez poraza. Na svom parketu je bez mnogo muke i peripetija savladala pančevački Tamiš rezultatom 90:64. Zbog svega prikazanog u dosadašnjem delu sezone Čačani se potpuno zasluženo nalaze na vodećoj pozciji u domaćem prvenstvu.
Uprkos očekivanjima, Tamiš je od početka pružao dobar otpor nadmoćnom rivalu. Međutim, to je potrajalo nekih četiri minuta. U nastavku Majstorović je povukao, ostali su ga sledili, tako da je Borac po prvi put stekao opipljivu prednost od sedam poena (15:8). To je primoralo trenera Tamiša da zatraži minut odmora kako bi konsolidovao svoje redove. I uspeo je u tome. Do isteka prve četvrtine Tamiš je, serijom 10:0, uspeo da sustigne Borac i poravna rezultat (18:18).
Seriju koševa iz prve Tamiš je nastavio u drugoj deonici, kada je po prvi put u susretu i poveo (20:21). Međutim, nalet gostiju prekinuo je Kočović pogotkom za tri. Od tog trenutka Borac je zaigrao kako se od njega očekuje, pa je uspostavio kontrolu meča. Polako, ali sigurno, lomio je protivnika i povećavao prednost. Daleko bolju igru u odnosu na Tamiš domaćin je znao da naplati, pa je na veliki odmor otišao mirne glave sa velikim suficitom od 17 koševa (50:33).
Drugo poluvreme otvorio je Đoković pogotkom za tri. Na taj način je produžio dobro šutersko veče svog tima. Posle njega poentirao je i Džouns, tako da je sa pet vezanih poena Borac stekao prednost od 22 koša (55:33). To je ponovo nateralo stratega gostujućeg sastava da posegne za jedinim mogućim rešenjem, minutom za savetovanje. Ipak, za razliku od prve deonice, u trećoj taj potez nije urodio plodom. Čačani su nastavili da drže stvari pod kontrolom, čuvajući stečeni suficit, a čak su ga značajno i uvećali. Bilo je očigledno da je Borac slomio otpor Pančevaca.
U poslednjem delu utakmice Borac je, prosto rečeno, odrađivao posao. Očita dominacija Čačana nije davala gostima nikakvu nadu za preokret. I opet je, kao bezbroj puta do sada, trener Marinović ukazao šansu doslovno svim igračima. Sve u svemu, bila je ovo nova demonstracija sile tima iz grada na Moravi, koji je i nakon ovog  kola ostao neporažen na domaćem terenu.

        BORAC – TAMIŠ 90:64 (18:18, 32:15, 22:8, 18:23)
      
Dvorana: Čačak – Dvorana BorcaGledalaca: 1.000Sudije: Branislav Mrdak, Ivan Stefanović, Duško Sedlar
BORAC: Alikadić 6, Popović 7, Đoković 6, Krsmanović 2, Bumbić 5, Gavrilović 7, Majstorović 11, Kočović 6, Nerandžić 8, Džouns 10, Todorović 9, Čarapić 13.TAMIŠ: Nikolić 5, Čabrilo, Radović 4, Vasić 8, Pavićević 13, Vukojičić 5, Filbič 1, Prlja 11, Janković 3, Lučić 3, Rods 7, Labudović 4.

        KOŠARKAŠKA LIGA SRBIJE – 5. KOLO
      
PetakDunav – Mladost Zemun 89:95/Kovačević 20 - Bibins 21/
SubotaOKK Beograd - Novi Pazar 79:80/Musić Novak 27 - Vulić 21/
Zlatibor - Sloboda 94:85/Papić 25, Popović 15 (10 sk, 16 as) - Tadić 21, Nikolić 19/
Napredak - Dinamik 71:62/Ilkić 18 - Pašajlić, Glas 11/
Vršac - Metalac 79:71/Biler 19 - Stepanović 20/
Kolubara - Vojvodina 94:91/Simić 24 - Simović 22/
NedeljaBorac - Tamiš 90:64/Čarapić 13 - Pavićević 13/

        Pišu: 
        Đurđe MEČANIN i Nikola MINOVIĆ
        
        Foto: 
        Mozzart Sport
      
