
# Κομισιόν: τα κράτη-μέλη ελέγχουν τα κονδύλια της ΚΑΠ

Published at: **2019-11-04T18:35:21+00:00**

Author: **Maria Psara**

Original: [euronews](https://gr.euronews.com/2019/11/04/the-brief-from-brussels-koini-agrotiki-politiki)

Στον επόμενο προϋπολογισμό της Ευρωπαϊκής Ένωσης, υπάρχει η πρόταση να μειωθούν τα κονδύλια για την Κοινή Αγροτική Πολιτική. Χώρες όπως η Ελλάδα και η Ισπανία αντιδρούν, αφού η αγροτική ανάπτυξη αποτελεί βασικό εργαλείο για τις οικονομίες τους.
Κι ενώ πολλές χώρες... αντιστέκονται, ένα δημοσίευμα των New York Times απογυμνώνει το σύστημα που ισχύει ήδη στη χρηματοδότηση. Σύμφωνα με το ρεπορτάζ, Ουγγαρία και Τσεχία ευνοούν τους ολιγάρχες του χώρου. Ο,τι νόμιμο, είναι τελικά και ηθικό;
Σύμφωνα με το δημοσίευμα, οι ολιγάρχες στην Κεντρική Ευρώπη χρησιμοποιούν κεφάλαια της ΕΕ για το δικό τους όφελος.
Η Κομισιόν επανέλαβε τις πολιτικές μηδενικής ανοχής, αλλά επέμεινε ότι το κλειδί βρίσκεται στα κράτη μέλη.
«Σύμφωνα με την αρχή της επιμερισμένης διαχείρισης, τα κράτη μέλη είναι πρωταρχικά υπεύθυνα για την υγιή και νόμιμη διαχείριση των κονδυλίων της ΕΕ. Η Κομισιόν διατυπώνει με σοβαρότητα κάθε υποψία ή καχυποψία σχετικά με την κακή χρήση ή την κακή διαχείριση των κονδυλίων της ΕΕ. Και όλα τα στοιχεία σχετικά με τις υποτιθέμενες απάτες θα πρέπει να απευθύνονται στον Olaf. Αρκετές έρευνες βρίσκονται σε εξέλιξη», είπε ο εκπρόσωπος Τύπου για θέματα αγροτικής πολιτικής της Κομισιόν Ντάνιελ Ροζάριο.
Το άρθρο αναδεικνύει δύο Ευρωπαίους ηγέτες, οι οποίοι επωφελούνται άμεσα ή έμμεσα από τη χρηματοδότηση της ΕΕ για τη γεωργία: ο πρωθυπουργός της Ουγγαρίας Βίκτορ Ορμπάν και ο Τσέχος πρωθυπουργός Αντρέι Μπάμπις.
Το Euronews ζήτησε από τον Ούγγρο υπουργό Εξωτερικών να σχολιάσει τη χρήση των κονδυλίων της ΕΕ, αλλά απέφυγε την απάντησή του, απλώς χλεύασε τον Ούγγρο δημοσιογράφο που συμμετείχε στην έρευνα.
«Σχετικά με το άρθρο των New York Times, δεν ασχοληθήκαμε με το θέμα. Ένας δημοσιογράφος ενός ουγγρικού Μέσου προσποιείται ότι είναι δημοσιογράφος των New York Times – και είναι εδώ στο σπίτι του», είπε ο υπουργός Πίτερ Σιαρτο.
Η Επιτροπή θεωρεί ότι το μελλοντικό βήμα για τη χρηματοδότηση των κοινοτικών κονδυλίων θα είναι η δημιουργία του Γραφείου Εισαγγελέα της ΕΕ και η σύνδεση της χρηματοδότησης της ΕΕ με την τήρηση του κράτους Δικαίου.
