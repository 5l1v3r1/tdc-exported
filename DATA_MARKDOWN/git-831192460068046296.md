
# Συνάντηση Μητσοτάκη με τον πρόεδρο της Κίνας: Ενθουσιώδης υποδοχή από την Cosco, ενώ ηχούσαν… «Τα παιδιά του Πειραιά»! Κοινός στόχος η «απογείωση» του Λιμένος Πειραιώς

Published at: **2019-11-04T13:30:39+00:00**

Author: ****

Original: [europost.gr](https://europost.gr/synantisi-mitsotaki-me-ton-proedro-tis-kinas-enthoysiodis-ypodochi-apo-tin-cosco-eno-ichoysan-ta-paidia-toy-peiraia-koinos-stochos-i-apogeiosi-toy-limenos-peiraios/)

Συνάντηση με τον πρόεδρο της Κίνας, Σι Τζινπίνγκ, έχει αυτή την ώρα ο Κυριάκος Μητσοτάκης στο πλαίσιο της επίσκεψής του στην Κίνα.
Η συνάντηση με τον πρόεδρο της Κίνας θεωρείται ιδιαιτέρως σημαντική, καθώς η περαιτέρω τόνωση στις διμερείς σχέσεις των δύο χωρών, θα επιφέρει αύξηση των επενδύσεων και της συνεργασίας σε επιχειρηματικό επίπεδο.
Νωρίτερα θερμή ήταν η υποδοχή που επεφύλαξαν οι ιθύνοντες της Cosco στον Κυριάκο Μητσοτάκη και την ελληνική κυβερνητική αντιπροσωπεία που τον συνοδεύει στην Κίνα, κατά την επίσκεψη που πραγματοποίησαν στο πολυόροφο Μέγαρο της κινεζικής εταιρείας στη Σαγκάη.
Η ελληνική αντιπροσωπεία είχε συζητήσεις κορυφής με την ηγεσία της Cosco για την ενίσχυση της παρουσίας των Κινέζων τόσο στο λιμάνι του Πειραιά όσο και με άλλα επενδυτικά σχέδια στους τομείς των μεταφορών, της ναυτιλίας και της εφοδιαστικής αλυσίδας.
Στην είσοδο του Μεγάρου είχαν παραταχθεί δεκάδες εργαζόμενοι στην Cosco που κρατούσαν ελληνικές και κινεζικές σημαίες και φώναζαν εν χορώ «Γεια σας». Στον χώρο της σύσκεψης αμέσως μετά από τα ηχεία ακουγόταν η μουσική από «Τα παιδιά του Πειραιά».
«Κοινός μας στόχος είναι να κάνουμε το λιμάνι του Πειραιά το μεγαλύτερο λιμάνι της Ευρώπης», τόνισαν απο κοινού ο Κυριάκος Μητσοτάκης και ο πρόεδρος της Cosco κατα την επίσκεψη του πρωθυπουργού στην έδρα της κινεζικής εταιρείας στη Σαγκάη.
Τον πρωθυπουργό υποδέχτηκαν θερμά εργαζόμενοι της Cosco κρατώντας σημαίες των δυο χωρών.
