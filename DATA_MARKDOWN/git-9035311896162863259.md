
# AB üyelerinin bütçe katkısı Brexit yüzünden 8'de 1 oranında artacak

Published at: **2019-11-05T21:00:30+00:00**

Author: **Rahmi Gunduz**

Original: [euronews](https://tr.euronews.com/2019/11/05/avrupa-birligi-7-yillik-butce-tahminini-aciklad-brexit-yuzunden-uyelerin-katkis-8-de-1-art)

Avrupa Birliği Komisyonu, birliğin 2021-2027 yılları için uzun dönem bütçe tahminlerini bugün kamuoyu ile paylaştı.
Buna göre AB’nin, 2021 ila 2027 yılları arasında birlik içinde 1279 milyar Euro tutarında yatırım yapması öngörülüyor.
AB Komisyonu, enflasyon, ekonomik büyüme ve İngiltere’nin üyelikten çıkışı gibi faktörleri de göz önüne aldıktan sonra üye ülkelerin ortak bütçeye yapacakları katkı payını da artırdı.
AB Komisyonu’na göre, katkı payının artmasındaki en önemli faktörler enflasyon ve ekonomik büyüme. Bunun ardından İngiltere’nin üyelikten çıkışı da diğer ülkelerin katkı paylarını artırmarındaki üçüncü büyük neden.
Ülkelerin katkı paylarındaki artışın sekizde biri Brexit yüzünden gerçekleşecek. Bütçe artışının yüzde 25’i ise araştırmalar, dijital alan, savunma, göç, küresel ısınma gibi konularda yapılacak yatırımlara gidecek.
AB içinde en büyük ekonomiye sahip Almanya birlik bütçesine 32,76 milyar Euro, Fransa 22,45 milyar Euro, İtalya 15,27 milyar Euro, İspanya 11,95 milyar Euro, Portekiz 2,01 milyar Euro, Yunanistan 1,76 milyar Euro, Macaristan 1,56 milyar Euro katkı sağlayacak.
AB Komisyonu tahmini, Almanya’nın katkı payının yüzde 7,28 arttığını, Fransa’nın ise yüzde 1,69 arttığını ortaya koydu.
Yine aynı tahmine göre, İtalya'nın katkısı yüzde 0,36 oranında, İspanya'nın katkısı yüzde 1,78 oranında, Portekiz'in katkısı yüzde 0,32 oranında, Yunanistan'ın katkısı yüzde 0,19 oranında, Macaristan'ın ise 0,52 oranında artış gösterecek.
AB'nin, 2014-2020 bütçesi için mali çerçevede taahütler için 960 milyar Euro ayrılmıştı. Bu rakamın 908 milyar Euroluk bölümünün ise ödemeler için kullanılması öngörülmüştü.
