
# Обмеження руху вантажівок у Києві: перелік дозволених для проїзду вулиць

Published at: **2019-11-06T15:06:00+00:00**

Author: ****

Original: [DT.ua](https://dt.ua/UKRAINE/obmezhennya-ruhu-vantazhivok-u-kiyevi-perelik-dozvolenih-dlya-proyizdu-vulic-328707_.html)

У Києві на постійній основі обмежать в'їзд вантажних автомобілів з дозволеною масою понад 4,5 тонни в межі міста у години пік – з 07:00 до 10:00 ранку та ввечері з 17:00 до 20:00. Про це у середу, 6 листопада, повідомила пресслужба КМДА. 
"Мова йде про те, що в години пік – вечір та ранок, – ми будемо обмежувати в'їзд: тобто фури будуть паркуватися на під'їздах до Києва, щоб це не утворювало проблем для міста. Як тільки міський транспорт доїде на роботу, ми почнемо пускати фури", – пояснює начальник Управління патрульної поліції в Києва Юрій Зозуля. 
Наразі триває інформування про нововведення водіїв вантажівок, а також установ та організацій, які мають стосунок до регулювання транспортних питань.
В управлінні (інспекції) з паркування переконані, що таке рішення не лише дозволить покращити екологічну ситуацію в Києві, а й забезпечить розвантаження вулично-дорожньої мережі, створить додатковий простір для руху пасажирського транспорту, підвищить рівень пропускної спроможності вулиць та доріг столиці. 
Відомо,  що впроваджувати зміни почнуть на в'їзді зі сторони Житомира, а згодом і на інших в'їздах. З 20:00 до 07:00 вантажівки зможуть рухатися такими дорогами:
- просп. Бажана;
- Південний мостовий перехід через р. Дніпро;
- Столичне шосе;
- вул. Академіка Заболотного;
- Площа Одеська,
- Велика кільцева дорога;
- вул. Академіка Палладіна;
- вул. Міська;
- Гостомельське шосе;
- Нова дорога;
- просп. Мінський;
- площа Тараса Шевченка;
- вул. Полярна;
- вул. Богатирська;
- площа Тульська;
- вул. Степана Бандери;
- вул. Романа Шухевича
- площа Керченська;
- вул. Братиславська;
- Броварський просп.
З 19 вересня в Києві обмежили в'їзд вантажівок з боку Борисполя на постійній основі з 07:00 до 10:00.
До кінця року в КМДА пообіцяли старт Шулявського шляхопроводу. На думку радника мера Києва, затримка з будівництвом мосту відбувалася через кримінальні проблеми навколо компаній з групи "Укрбуд".
