
# Пристайко розповів про підготовку до обміну полоненими

Published at: **2019-11-01T00:02:02+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/prystajko-rozpoviv-pro-pidhotovku-obminu-polonenymy)


        Міністр закордонних справ України Вадим Пристайко заявив, що зараз проходить період підбору підходящих кандидатів на обмін.
      
Про це він повідомив в інтерв'ю ТСН.ua.
За його словами, зараз вивчаються справи кандидатів на обмін, а також можливість їх звільнення.
«Це не період очікування - це період підбору підходящих кандидатів на обмін, вивчення їх справ і одночасна можливість звільнення. Обмін - це фраза, яка використовується швидше в медіа, ми використовуємо іншу фразу - одночасне звільнення. Це більше схоже на те, над чим дійсно працюють обидві сторони», - заявив міністр.
При цьому він зазначив, що обмін не має прив'язуватися до дати проведення зустрічі в нормандському форматі.
«Мені б хотілося, щоб він відбувся максимально швидко. Ми взагалі не прив'язуємося до нормандського саміту. Якщо саміт лідерів і посприяє обміну, ми не маємо нічого проти. Для нас будь-яка затримка із звільненням людей - це, м'яко кажучи, трагедія. Ми не прив'язуємося до цього жодним чином», - зазначив він.
Раніше в ОБСЄ повідомили, що готується великий обмін полоненими.
Нагадаємо, 7 вересня відбувся обмін полоненими між Києвом і Москвою за схемою «35 на 35».
Хочете обговорити цю новину? Долучайтеся до телеграм-чату CHORNA RADA
