
# Щабът на Манолова внася искане за касиране на изборите до края на седмицата

Published at: **2019-11-04T16:35:00+00:00**

Author: **btvnovinite.bg**

Original: [bTV Новините](https://btvnovinite.bg/mestnite2019/shtabat-na-manolova-vnasja-iskane-za-kasirane-na-izborite-do-kraja-na-sedmicata.html)

До края на седмицата щабът на Мая Манолова ще изготви жалба с искане за касиране на изборите. Това обяви Димитър Делчев от Движение „България на гражданите”, което подкрепи Манолова като независим кандидат за кмет на София.
Според него няколко са проблемите в протичането на вота, които са констатирали от щаба. Сред тях било и това, че на втория тур са били записани със 101 хиляди избиратели по-малко, отколкото на първи тур.
„Вторият проблем – неспазване на забраната за екзитполове в изборния ден. Пуснахме няколко сигнала към Общинската избирателна комисия и към ЦИК – реакция нямаше”, заяви Делчев.
По думите му на един етап от изборния ден допитванията показвали 17% разлика между Фандъкова и Манолова в полза на кандидата на ГЕРБ: „Това естествено и логично е довело до отказването на много хора да отидат и да гласуват в изборния ден, защото изглежда все едно ГЕРБ доминират в резултата. Според последното преброяване на ОИК, разликата е 5%, а не 16%”.
Друг съмнителен момент според щаба на Мая Манолова са доминиращите гласове в полза на Йорданка Фандъкова в кварталите с ромско население, както и празни протоколи, които по думите на Войслав Тодоров от комитета фигурират в сайта на ЦИК като попълнени с преобладаващи гласове за Фаднъкова.
Председателят на ИК Никола Вапцаров пък определи изборния процес като „целенасочена, координирана и много ожесточена атака” срещу Манолова и щаба ѝ.
Той изрази недоволство от организацията в Общинската избирателна комисия в „Арена Армеец”, като подчерта липсата на прозрачност. В изборната нощ не го допуснаха в залата, но все пак там имаше представител на комитета.
Самата Манолова заяви, че е подготвила искова молба срещу премиера Бойко Борисов, която ще бъде депозирана днес или утре. Причината за това е изказване в ефир на министър-председателя, че тя се е срещала с ромски лидери  в софийското село Волуяк с цел купуване на гласове за балотажа.
