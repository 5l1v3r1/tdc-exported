
# آخرین آمار ابتلا به HIV در لردگان

Published at: **2019-11-05T08:14:00+00:00**

Author: ****

Original: [جامعه خبری تحلیلی الف](https://www.alef.ir/news/3980814018.html)

عضو کمیسیون بهداشت و درمان مجلس در خصوص آخرین آمار ابتلا افراد به HIV در لردگان گفت: حدود ۹۰ نفر از افراد این روستا به HIV مبتلا شده‌اند و این افراد ۱۰ درصد جامعه آماری روستا را تشکیل می‌دهند.
احمد همتی عضو کمیسیون بهداشت و درمان مجلس شورای اسلامی در حاشیه مراسم روز بیمه سلامت، در گفت‌وگو با فارس، درباره آخرین وضعیت رسیدگی به افراد مبتلا به اچ‌آی‌وی در روستای لردگان توضیح داد: باید توجه داشت که اطلاع‌رسانی اولیه و نوع خبر منتشر شده در رسانه‌ها با واقعیت تطابق چندانی نداشته است. 
وی با بیان اینکه بیماری اچ‌آی‌و ی و ویروس ایدز موضوعی نیست که به یکباره بروز کند، اظهار داشت: این بیماری جزو بیماری‌های مزمن است که چندین سال طول می‌کشد که علائم اولیه خود را نشان دهد و ما باید به صورت کارشناسی و دقیق این مسئله را بررسی کنیم و نتایج را به اطلاع مردم برسانیم تا اگر احیانا قصوری در این زمینه رخ داده برخورد لازم صورت گیرد. 
عضو کمیسیون بهداشت و درمان مجلس با بیان اینکه طبق آخرین آماری که به ما گزارش شده، حدود 90 نفر از افراد این روستا به اچ‌آی‌وی مبتلا شده‌اند، گفت: این افراد 10 درصد جامعه آماری روستا را تشکیل می‌دهند. 
وی در پایان گفت: در حال حاضر تمام این افراد تحت درمان قرار دارند.
