
# مصدومیت سرپرست تبلیغات اسلامی کبودراهنگ پس از نهی از منکر

Published at: **2019-11-07T18:59:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545505.html/%D9%85%D8%B5%D8%AF%D9%88%D9%85%DB%8C%D8%AA-%D8%B3%D8%B1%D9%BE%D8%B1%D8%B3%D8%AA-%D8%AA%D8%A8%D9%84%DB%8C%D8%BA%D8%A7%D8%AA-%D8%A7%D8%B3%D9%84%D8%A7%D9%85%DB%8C-%DA%A9%D8%A8%D9%88%D8%AF%D8%B1%D8%A7%D9%87%D9%86%DA%AF-%D9%BE%D8%B3-%D8%A7%D8%B2-%D9%86%D9%87%DB%8C-%D8%A7%D8%B2-%D9%85%D9%86%DA%A9%D8%B1)

سرپرست تبلیغات اسلامی شهرستان کبودراهنگ با بیان اینکه به دلیل نهی از منکر به دو خانم که در حال سگ گردانی بودند مجروح شدم گفت: یکی از آن خانم ها با خودروی شخصی خودش بنده را زیر گرفت.
به گزارش شبکه اطلاع رسانی راه دانا به نقل از عصر همدان؛ به دنبال شنیدن خبر مجروح شدن حجت الاسلام ابوالحسن کیهانی سرپرست تبلیغات اسلامی شهرستان کبودراهنگ، در پی نهی از منکر به دو خانم که در حال سگ گردانی بودند، جزییات ماجرا را از وی جویا شدیم.
حجت الاسلام کیهانی در تشریح جزییات ماجرا گفت: عصر روز گذشته حدود ساعت ۱۹، هنگامی که به منزل مراجعه کردم یک خودروی شاسی بلند سد معبر کرده بود که ابتدا بوق زدم  و کسی نیامد بخاطر همین پیاده شدم صاحب خودرو را پیدا کنم.
وی ادامه داد: جنب منزل ما یک پارک هست، در این پارک چند خانم در حال سگ گردانی بودند و خودرو هم متعلق به آنها بود.
سرپرست تبلیغات اسلامی شهرستان کبودراهنگ با بیان اینکه با لحنی مودبانه به آنها گفتم لطف کنید خودرو را که سد معبر کرده است به جایی دیگر انتقال دهید ادامه داد: همچنین در خصوص سگ گردانی هم به آنها تذکر دادم و گفتم این “سگ برای همسایه ها و سالخورده ها ایجاد مزاحمت می کند و صدایش آزار دهنده هست و نظم و نظافت اینجا را هم بهم می زند”
وی  ادامه داد: این خانم در جواب بنده گفتند که ما از دست شما آرامش و آزادی نداریم شما با سگ ما چکار دارید و بنده مجددا با ادب گفتم “جسارتا سگتان را اینجا نیاورید کلی پارک در همدان هست چرا در این محوطه که خانواده ها هستند آمده اید ” و  ایشان در جواب بنده شروع به پرخاشگری کردند.
کیهانی با بیان اینکه قبلا هم چندبن بار به این خانم به دلیل سگ گردانی تذکر داده بودم و حتی با ۱۱۰ هم تماس گرفته بودم اضافه کرد: قبل از سوار شدن آن خانم به خودرویش بنده با ۱۱۰ زنگ زدم و روی بلندگو گذاشتم و ایشان مجدد پرخاشگری کردند و سوار خودرو شد و ۵۰ متر جلوتر نگه داشت.
وی ادامه داد: بنده رفتم  پلاک خودرو را از عقب بردارم و ۷ متر هم فاصله داشتم که این خانم یک دفعه دنده عقب گرفت و من را پرت کرد ابتدا احساس کردم حواسش نیست خواستم بهشون بگم که ناگهان یک دفعه از سمت راست دوباره ماشین را بر روی من گرفت.
سرپرست تبلیغات اسلامی شهرستان کبودراهنگ در پایان با بیان اینکه فعلا به دلیل احتمال خونریزی داخلی در بیمارستان بستری هستم افزود: به دلیل ضربه ای که به سینه ام وارد شده است در بیمارستان تحت مراقبت هستم.
لازم به ذکر است؛ خبرنگار عصر همدان این موضوع را از نیروی انتظامی استان پیگیری و جزییات بیشتر را به اطلاع مردم می رساند.
انتهای پیام/
