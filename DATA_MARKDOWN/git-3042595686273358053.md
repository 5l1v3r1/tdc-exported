
# - Nav-sjefen må gå

Published at: **2019-11-05T11:23:55+00:00**

Author: **Mats Rønning**

Original: [Dagbladet.no](https://www.dagbladet.no/nyheter/nav-sjefen-ma-ga/71785145)

- Vi må ha en Nav-sjef som er klar på at justismord ikke er akseptabelt, sier leder i arbeids- og sosialkomiteen på Stortinget Erlend Wiborg til Dagbladet.
Fra Stortingets talerstol tidligere i dag reiste Wiborg spørsmålet om Navs ledelse er den riktige til å stå opprydningen som vi nå må gjøre.
I etterkant var han enda klarere overfor Dagbladet:

        - Som saken har utviklet seg så mener jeg Nav-direktør Sigrun Vågeng må gå av, sier han.
      
Han mener dette må være konsekvensen av at Nav, før skandalen ble offentlig kjent, i et notat argumenterte for at de ikke har plikt til å finne sakene de ikke var kjent med.
- Feil kan skje. Men når de kjente omfanget, og visste at folk var uriktig dømt, så viste de ikke interesse for å gå tilbake å rydde opp. Det er det mest graverende, sier Wiborg.
Nav-sjef Sigrun Vågeng har tidligere sagt at hun vil fortsette i jobben, men at hun planlegger å gå av til neste år, når kontrakten hennes går ut.
– Nav har begått feil. Og som leder må jeg ta ansvaret og si unnskyld. Men jeg har satt i gang en opprydding, og det er mitt ansvar å ta vare på alle de flinke folkene i Nav. Derfor fortsetter jeg i denne jobben, sier Vågeng til VG.
I Stortinget i dag var også Ap-leder Jonas Gahr Støre var svært kritisk til Navs håndtering. Han stiller spørsmål ved hvorfor Nav ikke endret sin praksis da Trygderetten slo fast at de praktiserte regelverket feil.

        Han er likevel skeptisk til uttalelsen fra Wiborg.
      
- En må spørre seg om han uttaler seg på vegne av Frp eller på vegne av regjeringen. Det er regjeringen som har ansvar for underliggende etater, også Nav. Jeg er veldig skeptisk til at politikere uttaler seg slik, sier han.
Han sier videre at en har et prinsipp om politisk ansvar i Norge.
- Det er arbeidsministeren som har ansvar for om Nav-direktøren bør gå av, sier han.

        - Men bør hun det?
      
- Det er arbeidsministeren som må avgjøre det. Vi på Stortinget har ansvar for om arbeidsministeren har tillit, sier Støre.
Arbeids- og sosialminister Anniken Hauglie forklarer seg i dag om Nav-skandalen på Stortinget-
Også hun var tydelig på at saken er alvorlig.
- Feilen har pågått i mange år, uten at dette er avdekket. Det har fått store konsekvenser for folk. Alt skal fram i lyset og urett skal rettes opp, sa Hauglie, som slo fast:
- Jeg har fra første dag omtalt dette som en skandale, det står jeg ved.
En omfattende, ekstern gransking skal nå settes i gang.
Statsminister Erna Solberg har også i dag benyttet anledningen til å si unnskyld til de som er rammet. Hun slår derimot fast at hun har full tillit til Anniken Hauglie.
