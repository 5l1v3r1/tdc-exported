
# Luhrman je končno našel še Priscillo

Published at: **2019-11-03T17:31:00+00:00**

Author: **E. B.**

Original: [Slovenske novice](https://www.slovenskenovice.si/bulvar/tuji-traci/clanek/luhrman-je-koncno-nasel-se-priscillo-241658)

Baz Luhrman je pri svojem delu izjemno temeljit, sistematičen in preudaren, ga hvalijo, zato so njegovi projekti dolgotrajni, sodelavci pa nadvse predani in rezultati izjemni. In tudi izbira ekipe poteka počasi, odločitve o zasedbi tako ne padejo čez noč. Dolgo je iskal igralca za glavno vlogo, še dlje je trajalo iskanje ljubezni osrednjega junaka, a kot kaže, jo je Luhrman končno našel. V biografskem filmu o kralju rock'n'rolla se bo kot Priscilla Presley izkazala mlada Olivia DeJonge.
Režiser jo opisuje kot izjemno nadarjeno igralko, ki je sposobna prikazati kompleksno globino in držo, zaradi katerih je Priscilla Presley postala svojevrstna ikona, je svojo odločitev pojasnil Luhrman, ki se je skupaj s Craigom Pearceom podpisal tudi pod scenarij. In ker ima Avstralec glavno besedo pri ustvarjalnem procesu, gre pričakovati svež in inovativen pristop ter povsem unikatno biografsko dramo, v kateri bo v ospredju kompleksen odnos med mladim glasbenikom ter izkušenim in nepopustljivim glasbenim menedžerjem, ki ga bo upodobil dvakratni oskarjevec in eden najuspešnejših igralcev vseh časov, Tom Hanks. V prvem delu filma se bodo posvetili zvezdnikovemu vzponu, v drugem delu pa bo predstavljeno naporno obdobje po Elvisovem 35. letu.
Kot smo že pisali, se bo v kralja rock'n'rolla prelevil mladi Američan Austin Butler, ki je Luhrmana prepričal po zahtevnih avdicijah. Butler je navdušil že na Broadwayu, ne gre pa niti zanemariti, da je 27-letnik po videzu precej podoben ikoničnemu glasbeniku. V boju za laskavo vlogo je premagal izjemnega Milesa Tellerja in priljubljenega Harryja Stilesa, Butler pa je očaral tudi s plesnimi sposobnostmi, fleksibilnim in donečim glasom ter izjemno strastjo, ki jo je utelešal Presley in s katero je kralj osvajal srca oboževalk po vsem svetu. In tudi svojo Priscillo, v katero se bo prelevila le malo izkušena, a izjemno nadarjena Avstralka Olivia, ki se je do zdaj izkazala le v nekaj skromnih filmskih vlogah in serijah. Spomnimo, svojo bodočo ženo je Elvis spoznal, ko je bil kot vojak za dve leti vpoklican v Nemčijo. Par se je poročil leta 1967, ločila sta se 1973., v turbulentnem zakonu se jima je rodila hči Lisa Marie. Film, ki nastaja v produkciji Warner Bros., bo na sporedu oktobra 2021. 
