
# Google to s hodinkami myslí vážně. Kupuje Fitbit (aktualizováno)

Published at: **2019-11-01T14:20:14+00:00**

Author: **Lukáš Václavík**

Original: [Cnews.cz](https://www.cnews.cz/google-fitbit-akvizice)


        VŠECHNY FOTOGRAFIE
      
Tak už je to oficiální. Společnosti Google a Fitbit dnes oznámily námluvy. Google nabídl, že zaplatí 7,35 dolaru za akcii, celkově jej akvizice vyjde na 2,1 miliardy dolarů. S obchodem souhlasila vedení obou společností, schválit jej ještě musí akcionáři Fitbitu a antimonopolní úřady.
„Důvěra spotřebitelů je pro Fitbit na prvním místě. Bezpečnost a ochrana soukromí je pro Fitbit součástí DNA již od prvního dne. Fitbit bude i nadále dát uživatelům kontrolu nad jejich daty a zůstane transparentní v tom, která data shromažďuje a proč. Společnost nikdy neprodává osobní údaje, a údaje o zdraví a sportovních výkonech nebudou použity pro reklamy Googlu,“ říká Fitbit v tiskové zprávě.
Fitbit už celosvětově prodal přes 100 milionů hodinek a náramků. Slibuje, že nadále bude podporovat platformy Android a iOS. Firma ale po převzetí Google spadne pod jeho hardwarovou divizi vedeou Rickem Osterlohem. Z vyjádření obou společností zatím není zřejmé, zda či jakým způsobem dojde ke sloučení systému Fitbit a Wear OS. Google ale tvrdí, že Wear OS čeká zářná budoucnost a firma využije to nejlepší z obou platforem.
Google má zájem koupit společnost Fitbit, která se zabývá výrobou chytrých hodinek a náramků. Tvrdí to alespoň zdroje tiskové agentury Reuters. Údajně již podal nabídku na odkoupení, ale žádná ze stran se k obchodu nechce vyjádřit a ani není jasné, v jaké fázi vyjednávání se nachází. Cena akcií Fitbitu po zveřejnění zprávy stoupla o 31 % a tržní hodnota celé firmy momentálně činí zhruba 1,5 miliardy dolarů. Pro Google (či jeho mateřský koncern Alphabet) by tak šlo o jednu z největších akvizic v historii.
Americký vyhledávací gigant již v tomto oboru letos nakupoval. Za 40 milionů dolarů převzal inženýrský tým a intelektuální vlastnictví Fossil Group, která vyrábí chytré hodinky pro 14 různých značek (Fossil, Misfit, Skagen, Armani, Michael Kors atd.). Na jaře se už dokonce spekulovalo, že Google uvede vlastní chytré hodinky Pixel Watch. Dosud se tak nestalo, ale zpráva byla tehdy spojena s tím, že chystá i levnější mobily Pixel Lite. Ty nakonec skutečně dorazily pod jménem Pixel 3a.
