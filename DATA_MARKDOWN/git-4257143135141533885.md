
# Áldás és átok is a kórházaknak a rengeteg zöld rendszámos autó

Published at: **2019-11-07T06:52:55+00:00**

Author: **Infostart**

Original: [infostart](https://infostart.hu/belfold/2019/11/07/aldas-es-atok-is-a-korhazaknak-a-rengeteg-zold-rendszamos-auto)

Több száz elektromos autót - 249 VW Golfot - kaptak a hazai kórházak a múlt héten, ám mint azt a Népszava írja, az állami segítséggel beszerzett autók mellé totális kontroll és a casco önrésze "jár"; havi mintegy nettó 54 ezer forintos használati díjat kell fizetniük a gépkocsikért. Az összeget negyedévente a Közbeszerzési és Ellátási Főigazgatóság (KEF) számlájára kell utalniuk, és még e pénzügyi tranzakció költsége is az intézményeket terheli.
A használati díjért cserébe a KEF gépjármű felelősség- és Casco biztosítást köt, és vállalja a káresemények ügyintézést, a szezonális gumicserét, valamint az abroncsok tárolását is. Intézik továbbá a karbantartást, a javítást, a szervizt, valamint asszisztencia szolgáltatást is biztosítanak.
Az e-autókat a kórházaknak határozott időre, 60 hónapra és szigorú feltételekkel adták oda. A kocsit csak külön kiállított „állami gépkocsi vezetési engedély” birtokában vezetheti bárki, ezért az intézményvezetőknek meg kellett nevezniük azokat a munkatársaikat, akik használhatják az autót.
A menetlevelet az autóba szerelt „elektronikus menetíró” személyre szólóan állítja ki.

        Nyitókép: MTI/Illyés Tibor
      
