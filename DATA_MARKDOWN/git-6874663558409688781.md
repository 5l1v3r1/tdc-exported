
# תביעה: לא להאריך כהונת יור האקדמיה הישראלית לקולנוע וטלוויזיה, מוש דנון

Published at: **2019-11-04T00:00:00+00:00**

Author: **ליטל דוברוביצקי**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773050,00.html)

סכסוך מהסרטים: לבית המשפט המחוזי בתל אביב הוגשה היום (ב') תביעה במסגרתה מתבקש בית המשפט להצהיר כי אין תוקף חוקי לניסיון שנעשה במהלך ישיבת הוועד המנהל של האקדמיה הישראלית לקולנוע וטלוויזיה להאריך את כהונת היו"ר, משה מוש דנון.
האקדמיה הישראלית לקולנוע וטלוויזיה היא עמותה העוסקת בענייני הקולנוע והטלוויזיה בישראל ואחראית על הענקת פרסים בתחום הקולנוע והטלוויזיה.
התביעה הוגשה על ידי ארגון השחקנים בישראל - שח"ם ואקט איגוד עובדים בקולנוע ובטלוויזיה בישראל, ובה נטען כי "עניינה בניסיון לא חוקי של יו"ר העמותה הקיים, דנון, לבצר את תפקידו ולמנוע בחירות דמוקרטיות לתפקיד היו"ר, תוך רמיסה ברגל גסה של הוראות הדין ותקנון העמותה. ניסיון זה צבר תאוצה כשנודע לדנון כי צפויה לו התמודדות על תפקיד יו"ר האקדמיה עם סיום כהונתו בחודש נובמבר 2019, כאשר בין היתר חברים רבים בעמותה, פנו לבמאי המוכר והמוערך אבי נשר בפנייה שיתמודד על תפקיד היו"ר. או אז, החל דנון בסיוע חלק מחברי ההנהלה, בשורה של צעדים כוחניים, נחפזים ובלתי דמוקרטיים, שכול מטרתם היא שימורו בתפקיד בכול מחיר".
עוד נטען כי "ניתן למנות ניסיון לשנות את מבנה הוועד המנהל (הוא הגוף הבוחר את היו"ר) בסמוך לבחירות ובניגוד לדין, וניסיון להאריך את כהונתו בניגוד לתקנון, ללא בחירות ובדרך שלא ניתן לכנותה אלא כמחטף".
בתביעה נאמר כי בישיבת הנהלה שהתקיימה ב-15 בספטמבר קיים דנון "במפתיע וללא הודעה מוקדמת הצבעה להארכת כהונתו עד לחודש מרץ 2020 חלף עריכת בחירות כמתחייב בתקנון. דנון נאחז בקרנות המזבח הגם שהודיע בריש גלי כי אין לו כוונה להמשיך בתפקיד, הצהרה זו התבררה כהצהרת סרק ודנון ממשיך לגרור רגליים ומתחמק מעריכת בחירות".
מהאקדמיה הישראלית לקולנוע וטלוויזיה נמסר בתגובה: "האקדמיה מצרה על ניסיונות פסולים של איגוד שח"ם ואיגוד אק"ט והעומדים בראשם לכפות את רצונם על הוועד המנהל הנבחר של האקדמיה, בדרכים כוחניות ובהליכי סרק. יש לתמוה על סדר העדיפות בניצול משאבי האיגודים הנ"ל והפנייתם לניגוח האקדמיה והעומד בראשה. יו"ר האקדמיה הודיע כבר לפני חודש כי נוכח המאבקים הבלתי פוסקים אל מול איגודים אלה, אין בכוונתו להמשיך בתפקידו. הנהלת האקדמיה ביקשה אותו להישאר עד לאחרי טקס הטלוויזיה הקרוב הצפוי בחודש מרץ 2020, וזאת בין היתר על מנת לסייע למנכ"לית החדשה של האקדמיה בכניסתה לתפקיד. התנהלות האקדמיה וההחלטות שנתקבלו על ידי הוועד המנהל שלה נתקבלו כדין ותחת ייעוץ משפטי, וזאת יובהר גם בתגובת האקדמיה לבית המשפט."
טרם הוגשה תגובת האקדמיה לבית המשפט.
את המבקשים מייצגים עו"ד שי תקן ועמית בכלר. עו"ד מיכאל יבין ממשרד עמית פולק מטלון הוא בא כוח האקדמיה לקולנוע.
