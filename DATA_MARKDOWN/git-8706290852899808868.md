
# Γεωργιάδης: Υπέγραψα την άδεια μίας τεράστιας επένδυσης 410 εκατ. που ήταν κολλημένη 10 χρόνια

Published at: **2019-11-02T11:45:00+00:00**

Author: ****

Original: [enikos.gr](http://www.enikos.gr/politics/681797/georgiadis-ypegrapsa-tin-adeia-mias-terastias-ependysis-410-ekat-)

Ο υπουργός Ανάπτυξης και Επενδύσεων Άδωνις Γεωργιάδης προανήγγειλε νέες μειώσεις στις χρεώσεις των τραπεζών εντός του Νοεμβρίου.
Ο κ. Γεωργιάδης, μιλώντας στον ΣΚΑΪ, ανέφερε ότι η διαπραγμάτευση με τις τράπεζες συνεχίζεται και πως θα υπάρξει ένα δεύτερο κύμα μειώσεων που θα ανακοινωθεί εντός του Νοεμβρίου.
Σε όσους υποστηρίζουν ότι η εξαίρεση του κ. Πολάκη και του κ. Τζανακόπουλου από την προανακριτική στη Βουλή γίνεται επειδή τους φοβούνται, ο κ. Γεωργιάδης απάντησε: “Τρέμουμε. Δεν βλέπετε; Μου λέτε Πολάκης και τρέμει το χέρι μου” και συμπλήρωσε:
“Όπως κρίθηκε και κατά τη γνώμη μου ορθώς η παρουσία δύο μελών που θα καταθέσουν ως μάρτυρες δημιουργεί θέμα ακυρότητας της διαδικασίας”.
Σχετικά με τις επενδύσεις ο υπουργός Ανάπτυξης και Επενδύσεων ανέφερε: “Χθες υπέγραψα την άδεια μιας τεράστιας επένδυσης 410 εκατομμυρίων του ομίλου dolphin στην Αργολίδα, Κοιλάδα Χιλς που ήταν κολλημένη 10 χρόνια, μέσα σε τρεισήμισι μήνες που είμαι Υπουργός. Σας λέει κάτι;”
Ο κ. Γεωργιάδης υπογράμμισε την σύσφιξη σχέσεων που γίνεται μεταξύ Ελλάδας και Κίνας. Μίλησε για τις σημαντικές συναντήσεις με επιχειρήσεις και Κρατικούς αξιωματούχους που θα κάνει στην Κίνα ο Πρωθυπουργός Κυριάκος Μητσοτάκης και για τις ετοιμασίες που γίνονται για την επίσκεψη του Πρόεδρου της Κίνας στην Ελλάδα.
“Ετοιμαζόμαστε να δεχθούμε τον Πρόεδρο της Κίνας που θα είναι εδώ στις 10 Νοεμβρίου”, ανέφερε.
Πηγή πληροφοριών: skai.gr
