
# Умови угоди. МТС протягом трьох років не зможе конкурувати з проданою нею Vodafone Україна

Published at: **2019-11-05T14:58:00+00:00**

Author: ****

Original: [НВ](https://nv.ua/ukr/biz/tech/prodazh-vodafone-ukrajina-umovi-ugodi-novini-ukrajini-50051749.html)

Група МТС, яка уклала угоду з азербайджанським телеком-оператором Bakcell з продажу компанії Preludium B.V., що володіє українським оператором мобільного зв’язку Vodafone Україна, припинить відносини контролю над Preludium B.V. Про це йдеться в оприлюдненому рішенні Антимонопольного комітету України.
Згідно з умовами угоди, продавець і його дочірні компанії протягом трьох років повинні утримуватися від конкуренції з Vodafone Україна на території України.
Крім того, продавець зобов’язується не переманювати співробітників (за винятком випадків, узгоджених між сторонами) і постачальників Vodafone Україна, а також здійснювати дії, що заважають клієнтам Vodafone Україна залишатися такими.
Читайте також:&nbspЧотири мобільних оператори підписали меморандум про покриття всієї України інтернетом
Vodafone Україна входить до групи МТС через дві проміжних юрособи — люксембурзьку Allegretto Holding S.a.r.l. і нідерландську Preludium B.V. Мажоритарним акціонером МТС є російський бізнесмен Володимир Євтушенков.
На даний час покупець, ТОВ Bakcell не здійснює господарської діяльності на території України. Його контролюють фізособа — громадянин Азербайджану та суб'єкти господарювання — нерезиденти України.
Як повідомлялося, 24 жовтня Антимонопольний комітет України надав дозвіл компанії Bakcell набути опосередкований контроль над мобільним оператором Vodafone Україна.
