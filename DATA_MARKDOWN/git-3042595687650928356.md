
# Ekskona sier hun visste alt

Published at: **2019-11-01T12:25:11+00:00**

Author: **TORE ULRIK BRATLAND**

Original: [Dagbladet.no](https://www.dagbladet.no/sport/ekskona-sier-hun-visste-alt/71772381)

Mika Myllylä (41) var en finsk storhet i langrennssporet. Han døde 5. juli 2011, etter en hel rekke med tragedier.
Det startet i Lahti-VM i 2001. Myllylä ble tatt for doping og innrømmet i ettertid bruk av EPO. Hele seks finner ble tatt under mesterskapet, og det er den største VM-skandalen gjennom tidene.

        I et intervju med den finske TV-profilen Kaj Kunnas fredag, innrømmet Myllyläs ekskone - Suvi Paavola - at hun visste alt.
      
- Ja, jeg visste det. Generelt var jeg klar over hva som skjedde innenfor idretten. Ingenting var nytt eller overraskende for meg, sier Paavola ifølge de finske storavisene Ilta-Sanomat og Iltalehti.
Dopingsakene i Lahti-VM sjokkerte langrennsverden. At folk rundt de dopingtatte utøverne også satt på informasjon om hva som skjedde - uten å fortelle det - er et dobbeltsjokk.
Disse seks utøverne ble avslørt og utestengt i to år: Mika Myllylä, Janne Immonen, Jari Isometsä, Harri Kirvesniemi, Milla Jauho og Virpi Kuitunen.
Ifølge tidligere trener Kari-Pekka Kyrö var dopingprogrammet systematisk og utøverne ble tatt for bruk av stoffet Hemohes.
I intervjuet med Kaj Kunnas ble Paavola spurt om hun følte seg ille til mote med dopingen.
- Ja, det føltes ille å være stille om dette. Men toppidrettsutøvere lever i en slags boble. Det består av mange faktorer og går raskt. Dette er noe som på en eller annen måte forble i bakgrunnen, forteller Paavola.
Da dopingavsløringen var et faktum, ble Myllylä straks en «folkefiende». Han deltok i 94 verdenscuprenn. Han vant 10 av dem, 25 ganger var han på pallen.

        - Familien begynte å forfølge oss og observere alt vi gjorde. Selvfølgelig gjorde det vondt at de nærmeste ble såret. Heldigvis var det ingen sosiale medier den gangen, men mengden av brev og kort var sjokkerende, forteller Paavola.
      
Noen av dem var støttende. Andre såret Myllylä dypt.
- Det var grusomme og nedverdigende tekster, sier Paavola.
Myllylä forsøkte å gjøre comeback, men ga opp langrennssporten i 2004/05. Etter karrieren fikk han rusproblemer og ble tatt for fyllekjøring. Han etterlot seg tre barn som han hadde med eks-kona.

        Bare tre dager før han døde skal han følt seg truet og løsnet skudd med en pistol i egen bolig. Etter en natt i fengsel sa Myllylä angivelig at han ikke husket hvorfor han skjøt, men han erkjente at han hadde tatt fram pistolen og skutt flere skudd ved en anledning.
      
Noen dager seinere ble han funnet død av en kamerat. Politiet hevdet at skuddene ikke hadde noe å gjøre med den tidligere skiløperens dødsfall.
Myllylä ble bare 41 år.
