
# Za kvadratni meter stanovanja 3000 evrov

Published at: **2019-11-02T06:00:00+00:00**

Author: **Alenka Penjak**

Original: [Primorske novice](https://www.primorske.si/primorska/istra/za-kvadratni-meter-stanovanja-3000-evrov)


        Konec leta bo na Seči končana trenutno edina stanovanjska gradnja v piranski občini. Podjetje Marina rezidenca je ob nekdanji železniški progi Parenzana vložilo denar v gradnjo hiš-dvojčkov in stanovanj.
      
SEČA > Na štirih parcelah, ki skupaj merijo 2861 kvadratnih metrov, investitor, podjetje Marina rezidenca, ki ga vodita Marko Mulej z Vrhnike in Daniel Viljevac iz Ljubljane, glavni izvajalec družba Tipo in glavni podizvajalec družba Finali gradijo štiri hiše-dvojčke in osem stanovanj, velikih med 75 in 76 kvadratnimi metri.
K stanovanjem sodi tudi zunanja shramba, zelenica in dve parkirni mesti, te dni pa delavci, ki smo jih srečali, končujejo z urejanjem okolice, s pleskarskimi deli in tisoč drugimi malenkostmi, ki jih želijo končati do zadnjega decembrskega dne.
Kvadratni meter novogradnje bo stal od 3100 do 3350 evrov. V ceno je poleg obeh zunanjih parkirnih prostorov, zelenega atrija in zunanje shrambe vključen še 9,5 odstotni davek. Stevo Čimbur iz družbe Zeta, ki se ukvarja s prodajo nepremičnin, je prepričan, da bodo zanimanje za edino piransko novogradnjo, zaradi kakovosti in primerne lege, pokazali tudi domačini.
Del Seče, kjer novogradnja raste, je zaključena celota, ravno dovolj odmaknjena od ceste, da omogoča mirno bivanje, prednost omenjene lokacije izpostavlja Čimbur. Sicer pa poleg številnih kakovostnih prostorskih rešitev navaja, da so stanovanja in hiše-dvojčki opremljeni tudi s talnim gretjem in toplotno črpalko. Hortikulturna zasaditev še sledi.
