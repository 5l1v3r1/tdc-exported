
# Μ. Κόνσολας: «Ενισχύουμε την ανάπτυξη της ψηφιακής οικονομίας στον τουρισμό και τις υποδομές κυβερνοασφάλειας»

Published at: **2019-11-02T13:00:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425030/m-konsolas-enisxyoyme-thn-anaptyxh-ths-pshfiakhs-oikonomias-ston-toyrismo-kai-tis-ypodomes-kybernoasfaleias)

Στις μεγάλες προοπτικές που ανοίγει για τον τουρισμό η ψηφιακή οικονομία, αλλά και στην ανάγκη διασφάλισης ενός υψηλού επιπέδου ασφάλειας και εμπιστοσύνης στις συναλλαγές που πραγματοποιούνται με ψηφιακά μέσα, αναφέρθηκε ο Υφυπουργός Τουρισμού, κ. Μάνος Κόνσολας, μιλώντας σε ημερίδα που συνδιοργανώθηκε από την Ένωση Ξενοδόχων Ρόδου, τον σύλλογο Διευθυντών Ξενοδοχείων Ρόδου, την TÜV HELLAS (TÜV NORD) και τον τοπικό συνεργάτη της για τα Δωδεκάνησα Multicom Invest, στο Best Western Plaza Hotel στη Ρόδο.
Ο κ. Κόνσολας τόνισε ότι η ψηφιοποίηση της οικονομίας είναι ζήτημα ανταγωνιστικότητας και συνδέεται με την προετοιμασία των θέσεων εργασίας του αύριο.
Ανέφερε ότι οι επισκέπτες στη χώρα μας πρέπει να έχουν το συναίσθημα της ασφάλειας και της εμπιστοσύνης στην επικοινωνία τους, αλλά και στις συναλλαγές τους που πραγματοποιούνται με ψηφιακά μέσα.
Επεσήμανε ότι η Ελλάδα μαζί με την Ισπανία, ήταν οι μόνες χώρες που δεν μετέφεραν στο εθνικό Δίκαιο - εντός της προθεσμίας που είχε τεθεί - το κοινοτικό κεκτημένο και συγκεκριμένα την Οδηγία 680/2016 για την προστασία των δεδομένων προσωπικού χαρακτήρα, γεγονός που συνεπάγεται πρόστιμα και κυρώσεις.
«Το Υπουργείο Τουρισμού θεωρεί ως ζήτημα κορυφαίας προτεραιότητας την ασφάλεια ψηφιακών υποδομών και υπηρεσιών, ενθαρρύνει και συνδράμει κάθε προσπάθεια για συμμόρφωση με τα πρότυπα και τους νόμους σε εθνικό, κοινοτικό και διεθνές επίπεδο.
Η κυβέρνηση θα καταθέσει νομοσχέδιο με το οποίο θα συμμορφώνεται η χώρα μας στο κοινοτικό κεκτημένο και θα διασφαλίζεται απολύτως η προστασία των προσωπικών δεδομένων», τόνισε ο Μάνος Κόνσολας.
