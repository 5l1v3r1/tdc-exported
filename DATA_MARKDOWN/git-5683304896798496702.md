
# വേദനയിൽ പുളഞ്ഞ് എവർ‌ട്ടൻ താരം; പൊട്ടിക്കരഞ്ഞ് സൺ; ഫുട്ബോളിൽ ‘കണ്ണീർ’ ഞായർ‌

Published at: **2019-11-04T11:41:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/football/2019/11/04/andre-gomes-suffers-horror-ankle-injury.html)

ലിവർപൂള്‍∙ ഇംഗ്ലിഷ് പ്രീമിയർ ലീഗ് മത്സരത്തിനിടെ എവർട്ടൻ മിഡ്ഫീൽഡർ ആന്ദ്രെ ഗോമസിനേറ്റ ഗുരുതര പരുക്കിന്റെ ഞെട്ടൽ മാറാതെ ഫുട്ബോൾ ലോകം. ഞായറാഴ്ച ടോട്ടനം ഹോട്സ്പറിനെതിരെ നടന്ന മത്സരത്തിലാണ് എവർട്ടൻ താരത്തിനു ഗുരുതരമായി പരുക്കേറ്റത്. കണങ്കാലിനു പരുക്കേറ്റ ആന്ദ്രെ ഗോമസിന് ഇനി ഫുട്ബോൾ ഗ്രൗണ്ടിലേക്കു മടങ്ങിയെത്താനാകുമോയെന്ന കാര്യം സംശയമാണ്.
ടോട്ടനത്തിന്റെ ദക്ഷിണകൊറിയൻ സ്ട്രൈക്കർ‌ സൺ ഹ്യുങ് മിന്നാണ് പോർച്ചുഗീസ് താരത്തെ ഫൗൾ ചെയ്തത്. ഇതിനു പിന്നാലെ ടോട്ടനം താരം സെർജ് ഓരിയറുമായി കൂട്ടിയിടിച്ചു ഗോമസിനു പരുക്കേറ്റു. ഒരു ടീമെന്ന നിലയില്‍ ഏറെ മോശം സമയമാണിതെന്ന് എവർട്ടൻ മാനേജർ മാർകോ സിൽവ പ്രതികരിച്ചു. ഫുട്ബോളിനെക്കാളും ഇപ്പോൾ ഏറെ പ്രധാനമാണ് ഗോമസിന്റെ പരുക്കെന്നും അദ്ദേഹം പറഞ്ഞു. പരുക്കേറ്റ് ഗ്രൗണ്ടിൽ വീണു പിടഞ്ഞ ആന്ദ്രെ ഗോമസിനെ സ്ട്രെച്ചറിൽ കിടത്തിയാണു പുറത്തേക്കു കൊണ്ടുപോയത്. ഗോമസിന്റെ അവസ്ഥകണ്ടു മുഖംപൊത്തി കരഞ്ഞ സൺ ഹ്യുങ് മിന്നിന് തൊട്ടുപിന്നാലെ ചുവപ്പു കാർഡും ലഭിച്ചു.
