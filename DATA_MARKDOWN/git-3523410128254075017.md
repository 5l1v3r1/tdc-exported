
# 
        مشکل عراق در قانون اساسی آن است
      

Published at: **2019-11-03T17:18:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637863/%D9%85%D8%B4%DA%A9%D9%84-%D8%B9%D8%B1%D8%A7%D9%82-%D8%AF%D8%B1-%D9%82%D8%A7%D9%86%D9%88%D9%86-%D8%A7%D8%B3%D8%A7%D8%B3%DB%8C-%D8%A2%D9%86-%D8%A7%D8%B3%D8%AA)

به گزارش بولتن نیوز، قیس الخزعلی رهبر گروه مقاومت «عصائب اهل الحق» در عراق، با انتقاد از نظام پارلمانی و حزبی این کشور، گفت، تشکیل کمیته مستقل انتخاباتی دروغی است که کسی آن را باور نخواهد کرد. 
 
الخزعلی با بیان اینکه «۹۹ درصد تظاهرات‌کنندگان ارتباطی با احزاب یا برنامه‌های سیاسی ندارند، یکی از قوای سه گانه در عراق را به دخالت در اعتراضات متهم کرد و گفت‌ «مشکل در اسلام نیست. مشکل در قانون اساسی عراق است. به نام قانون اساسی ما را تاراج کردند نه به نام دین».
 
انتقاد الخزعلی به قانون اساسی، اشاره به انتقاد از نظام حزبی و پارلمانی است که بر اساس آن دولت بر اساس سهم‌خواهی‌های حزبی تشکیل می‌شود.
 
اخیرا هاد العامری رئیس ائتلاف سیاسی الفتح، نظام پارلمانی در کشورش را نظامی شکست خورده توصیف و اعلام کرد که کشورش برای حل مشکلات به نظامی جدید نیاز دارد. 
 
تاکنون ائتلاف النصر به ریاست حیدر العبادی نخست‌وزیر پیشین از برقراری نظام ریاستی به جای پارلمانی استقبال کرده و جریان صدر به رهبری مقتدی الصدر و مسعود بارزانی رئیس سابق منطقه کردستان عراق، با آن مخالفت کرده و گفته‌اند، مشکل در نظام کنونی اداره کشور نیست.
 
اعتراضات در عراق که از اول ماه اکتبر آغاز شده و پس از توقف به دلیل ایام اربعین حسینی از بیست و پنجم اکتبر از سر گرفته شده ابتدا بر بهبود خدمات دولتی و رفع فساد و بیکاری متمرکز بود اما اکنون برخی معترضان خواستار کناره‌گیری کابینه و دولت و احزاب فعلی از قدرت هستند.
 
انتهای پیام/ص
