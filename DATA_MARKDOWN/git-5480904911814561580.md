
# Barcelona prohrála na hřišti Levante 1:3, Vaclík chytil penaltu

Published at: **2019-11-02T20:32:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/barcelona-prohrala-na-hristi-levante-1-3-vaclik-chytil-penaltu/1816412?utm_source=rss&utm_medium=feed)

Madrid - Fotbalisté Barcelony ve 12. kole španělské ligy překvapivě prohráli na hřišti Levante 1:3. Katalánský celek, který v úterý čeká v Lize mistrů na Camp Nou souboj s pražskou Slavií, nenavázal na předchozích sedm soutěžních výher v řadě. Sevilla s gólmanem Tomášem Vaclíkem remizovala s Atléticem Madrid 1:1. Ani jeden tým nevyužil možnost jít v případě vítězství do čela. Sevilla nakonec mohla být ráda za bod, který za nerozhodného stavu zachránil Vaclík chycenou penaltou.
"Blaugrana" vedli od 38. minuty, když se z penalty prosadil kapitán Lionel Messi. Ve druhém poločase však nezvládli pasáž mezi 61. a 68. minutou, kdy třikrát inkasovali.
Barcelona odehrála utkání v sestavě Ter Stegen - Roberto, Piqué, Lenglet, Semedo - Vidal (65. Busquets), De Jong, Arthur - Messi, Suárez (41. Pérez), Griezmann.
Sevilla se prosadila v 28. minutě po trefě argentinského záložníka Franca Vázqueze. Andaluský celek ale vedení neudržel a po hodině hry vyrovnal hlavou Álvaro Morata. "Rojiblancos" mohl výsledek zvrátit, jenže ve 72. minutě Diego Costa z pokutového kopu na Vaclíka nevyzrál.
Valencie zvítězila na hřišti předposledního Espaňolu Barcelona 2:1. "Netopýři" naplno bodovali po třech kolech a posunuli se na osmou příčku. Devatenáctý Espaňol prohrál šestý z posledních osmi zápasů v domácí soutěži.
Espaňol přitom začal lépe a v 31. minutě ho poslal do vedení proměněnou penaltou Marc Roca. Hosté odpověděli v 69. minutě, kdy se rovněž z pokutového kopu prosadil Dani Parejo. Třicetiletý kapitán Valencie zaznamenal pátý ligový gól v sezoně, přičemž všechny padly z penalt. Žádnému jinému hráči z pěti nejprestižnějších evropských soutěží se v ročníku dosud nic takového nepovedlo. Obrat dokonal o 11 minut později Maxi Gómez.

        Španělská fotbalová liga - 12. kolo:
      
Espaňol Barcelona - Valencie 1:2 (31. Roca z pen. - 69. Parejo z pen., 80. Gómez), Levante - FC Barcelona 3:1 (61. Campana, 63. Mayoral, 68. Radoja - 38. Messi z pen.), FC Sevilla - Atlético Madrid 1:1 (28. Vázquez - 60. Morata),
21:00 Real Madrid - Betis Sevilla. 

        Tabulka:
      
