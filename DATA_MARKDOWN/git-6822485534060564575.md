
# رهبران کوبا و ونزوئلا علیه ترامپ

Published at: **2019-11-04T10:33:00+00:00**

Author: ****

Original: [جامعه خبری تحلیلی الف](https://www.alef.ir/news/3980813057.html)

رهبر حزب کمونیست کوبا، رئیس‌جمهوری این کشور و رئیس‌جمهوری ونزوئلا اعلام کردند، تحریم‌های آمریکا صرفا باعث نزدیکی بیشتر هاوانا و کاراکاس می‌شود.
به گزارش ایسنا، به نقل از خبرگزاری رویترز، رائول کاسترو رهبر حزب کمونیست کوبا، میگوئل دیاز کانل، رئیس‌جمهوری این کشور و نیکولاس مادورو، رئیس‌جمهوری ونزوئلا با انتقاد از سیاست خارجی دولت آمریکا تاکید کردند تحریم‌های تنبیهی ایالات متحده صرفا موجب تحکیم اراده آن‌ها در اتحاد بیشتر و حمایت از تغییر اجتماعی در منطقه می‌شود.
این سه تن در نشست سه روزه همبستگی در هاوانا، پایتخت کوبا شرکت کرده بودند که بیش از ۱۳۰۰ فعال اجتماعی به ویژه از آمریکای لاتین در آن حضور داشتند. در این نشست سه روزه که یکشنبه پایان یافت، همچنین به بررسی راه‌هایی برای مقابله با تهاجم سازمان‌یافته آمریکای امپریالیست علیه دولت‌ها و جنبش‌های سوسیالیست و مترقی پرداخته شد.
روسای جمهوری ونزوئلا و کوبا در پایان نشست مذکور در یک سخنرانی تلویزیونی اتهامات مطرح شده از سوی واشنگتن درباره دست داشتن آن‌ها در ناآرامی‌های سایر کشورها یا مسوول بودن آن‌ها در برابر دولت‌های چپگرا را مورد تمسخر قرار دادند.
حضور رئیس‌جمهوری ونزوئلا در این نشست همچنین نشان داد که کوبا، این متحد استراتژیک خود را با وجود اقدامات واشنگتن و سایر کشورهای غربی و آمریکای لاتین در متقاعد کردن هاوانا برای کنار گذاشتن کاراکاس، به حاشیه نرانده است.
مادورو همچنین در بخشی از صحبت‌هایش در این نشست گفت، اتهامات سازمان کشورهای آمریکایی درباره دست داشتن کوبا در ناآرامی‌های شیلی، احمقانه است. وی ادامه داد: «این دیکتاتوری قدیمی پینوشه و صندوق بین‌المللی پول است. مردم حق دارند دنبال جایگزین باشند.»
رئیس‌جمهوری کوبا نیز به ناآرامی‌ها در شیلی و انتخابات آرژانتین اشاره کرد و گفت: «آن‌ها ما را به دامن زدن به ناآرامی‌ها متهم می‌کنند در حالیکه خودشان اصلا توجهی به خواسته‌های مردمی که در خیابان‌ها هستند، نمی‌کنند. نئولیبرالیسم یک شکست اقتصادی و یک فاجعه اجتماعی است.»
وی ادامه داد: «دونالد ترامپ، رئیس‌جمهوری ایالات متحده و مجلس جنگ‌طلبان کهنه‌اش حملاتی را علیه انقلاب کوبا، انقلاب بولیواری و سایر کشورهای آمریکای لاتین و دولت‌ها و رهبران چپ‌گرای آن‌ها انجام می‌دهند.» رئیس‌جمهوری کوبا همچنین ایالات متحده را به محاصره کشورش با اعمال تحریم‌ها علیه کشورهای ثالث متهم کرده است.
