
# قطع پرواز ماهان به ایتالیا به دلیل فشار آمریکا

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696393/%D9%82%D8%B7%D8%B9-%D9%BE%D8%B1%D9%88%D8%A7%D8%B2-%D9%85%D8%A7%D9%87%D8%A7%D9%86-%D8%A8%D9%87-%D8%A7%DB%8C%D8%AA%D8%A7%D9%84%DB%8C%D8%A7-%D8%A8%D9%87-%D8%AF%D9%84%DB%8C%D9%84-%D9%81%D8%B4%D8%A7%D8%B1-%D8%A2%D9%85%D8%B1%DB%8C%DA%A9%D8%A7)


        قرار است تا ۱۵ دسامبر (۲۴ آذر) پروازهای ماهان به رم و میلان ادامه داشته باشد و پس از آن دیگر هواپیماهای این شرکت هواپیمایی به ایتالیا نخواهد رفت.
      
دبیر انجمن شرکت های هواپیمایی گفت: پروازهای شرکت هواپیمایی ماهان به رم تا ۱۵ دسامبر (۲۴ آذر) ادامه خواهد داشت.
مقصود اسعدی سامانی در گفت و گو با مهر درباره علت تحریم شرکت هواپیمایی ماهان از سوی ایتالیا اظهار داشت: آمریکایی ها در راستای ادامه تحریم هایی که روی شرکت های هواپیمایی ایرانی داشته، اخیرا به ایتالیا فشار آورده تا جلوی پروازهای ماهان را بگیرد.
وی افزود: ماهان در گذشته به بسیاری از کشورهای اروپایی پرواز داشته که در حال حاضر انگلیس این شرکت هواپیمایی را تحریم کرده اند، تنها به ۳ کشور اروپایی پرواز دارد.
دبیر انجمن شرکت های هواپیمایی یادآور شد: قرار است تا ۱۵ دسامبر (۲۴ آذر) پروازهای ماهان به رم و میلان ادامه داشته باشد و پس از آن دیگر هواپیماهای این شرکت هواپیمایی به ایتالیا نخواهد رفت.
وی درباره ادامه پروازهای خارجی این ایرلاین ایرانی ادامه داد: در حال حاضر پروازهای شرق آسیا برقرار است؛ اما به نظر می رسد فشار آمریکا به سایر کشورهایی که پذیرای هواپیماهای ماهان هستند، برای تحریم این شرکت هواپیمایی ادامه داشته باشد.
گفتی است بر اساس آنچه سایت فلایت رادار ۲۴ گزارش کرده، در حال حاضر ماهان به شهرهای مسکو و سنت پترزبورگ در روسیه، سارایوو در بوسنی و هرزگوین، میلان و رم در ایتالیا (تا ۲۴ آذر) و بارسلون در ایتالیا در میان کشورهای اروپایی پرواز دارد.
