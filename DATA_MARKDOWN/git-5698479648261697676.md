
# تیراندازی به سوی تظاهرکنندگان عراقی؛ سفارت آمریکا خشونت را محکوم کرد

Published at: **2019-11-06T15:36:29+00:00**

Author: **یورونیوز فارسی **

Original: [euronews](https://farsi.euronews.com/2019/11/06/us-embassy-in-iraq-condemns-killing-and-kidnapping-of-unarmed-protesters)

درگیری و خشونت در شهرهای مختلف عراق از جمله پایتخت این کشور روز چهارشنبه نیز ادامه یافت و نیروهای امنیتی برای متفرق کردن معترضان در مرکز بغداد دست به تیراندازی زدند.
از سوی دیگر سفارت آمریکا در بغداد روز چهارشنبه با انتقاد شدید از کشتن و ربودن تظاهرکنندگان غیرمسلح توسط نیروهای امنیتی عراق از رهبران این کشور خواست هرچه سریعتر به این اقدامات پایان دهند و در راستای پاسخگویی به مطالبات معترضان حرکت کنند.
در بیانیه سفارت آمریکا آمده است: «ما از کشتن و ربودن افراد غیرمسلح در تظاهرات، به خطر افتادن آزادی بیان و بازگشت چرخه خشونت به عراق به شدت ابراز تاسف می کنیم. مردم عراق بایست باید این حق و اختیار را داشته باشند تا برای آینده خود تصمیم گیری کنند.»
سفارت آمریکا در بغداد در بخش دیگری از بیانیه خود تاکید می کند: «با توجه به آنکه تحولات عراق این روزها توجه دیگر کشورها را به خود جلب کرده، بدیهی است که مقامات دولت و رهبران سیاسی این کشور باید هرچه سریعتر به صورت کاملا جدی پاسخگوی اصلاحات مورد مطالبه معترضان باشند.» در این بیانیه هرگونه اعمال خشونت بر ضد معترضان به عنوان اهرمی که این آینده این کشور با به خطر می اندازد محکوم شده است.
بیانیه سفارت آمریکا در بغداد در واکنش به خشونت های روزهای اخیر در عراق در حالی منتشر می شود که سفارت بریتانیا در بغداد نیز پیش از این با انتشار بیانیه ای تظاهرات مسالمت آمیز را حق مردم این کشور دانسته و برخورد های خشونت آمیز با معترضان در این خصوص را محکوم کرده بود.
بیشتر بخوانید:
بر اساس آخرین گزارش ها، در پی درگیری نیروهای امنیتی با تظاهرکنندگان عراقی طی بیست و چهار ساعت دست کم سیزده معترض جان خود را از دست داده اند. منابع خبری شمار کلی کشته شدگان خشونت های عراق از ابتدای ماه اکتبر، آغاز جنبش اعتراضی در این کشور را ۲۶۰ نفر اعلام کرده اند.
این خشونت ها روز چهارشنبه نیز با شلیک گاز اشک آور و گلوله نیروهای امنیتی برای متفرق کردن تظاهرکنندگان از اطراف پلی که مرکز بغداد را به منطقه سبز امنیتی و محل تمرکز سفارتخانه های خارجی در پایتخت این کشور متصل می کند، ادامه یافت.
