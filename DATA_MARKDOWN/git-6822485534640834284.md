
# لزوم غنی‌سازی ۲۰درصد در گام چهارم

Published at: **2019-11-02T09:28:00+00:00**

Author: ****

Original: [جامعه خبری تحلیلی الف](https://www.alef.ir/news/3980811030.html)

عضو هیئت علمی دانشگاه تهران گفت: ایران باید در «گام چهارم» غنی‌سازی ۲۰ درصد را آغاز کند.
محمدصادق کوشکی عضو هیئت علمی دانشگاه تهران در گفتگو با مهر، درباره گام‌های ایران برای کاهش تعهدات ذیل برجام اظهار داشت: به طور کلی آنچه ایران انجام داده را می‌توان گام‌های حداقلی دانست و طرف اروپایی را واردار به انجام تعهدات نمی‌کند.
وی با تبلیغاتی دانستن اقدامات ایران، افزود: آنچه تاکنون انجام گرفته بیشتر برای راضی کردن افکار عمومی در داخل بوده و دولتمردان تلاش می‌کنند با سرپوش گذاشتن روی شکست برجام برای بسته شدن دهان منتقدان داخلی برجام، اقدامی انجام دهند.
تحلیل‌گر مسائل سیاسی تصریح کرد: آن‌طور که پیش از این نیز منتقدان گام‌های کاهش برجامی مطرح کرده بودند، آنچه از سوی ایران انجام گرفته موجب تغییر رفتار اروپایی‌ها نشده است.
کوشکی درباره گام چهارم و بحث رونمایی از سانتریفیوژهای نسل جدید، تاکید کرد: رونمایی از سانتریفیوژهای نسل جدید حتی اگر توان غنی‌سازی بسیار زیادی داشته باشند، تا زمانی که در شمارگان بالا وارد آبشار نشده و غنی‌سازی نکنند، به درد نمی‌خورد.
وی با بیان اینکه برجام در حال حاضر منافع اروپایی‌ها را تامین می‌کند و از همین رو آنها لزومی نمی‌بینند که تغییر رفتار دهند، گفت: اقداماتی که از سوی ایران نیز در حال انجام است در راستای حفظ برجام بوده که عملا توان تحریک اروپایی‌ها را ندارد.
عضو هیئت علمی دانشگاه تهران اضافه کرد: تا مادامی که برجام حفظ می‌شود، اروپایی‌ها و آمریکا کاملا راضی هستند و دلیلی نمی‌بینند که پاسخگوی مطالبات ایران باشند. چنین گام‌هایی فشاری بر اروپا یا حتی آمریکا وارد نمی‌کند و آنها حتی اگر این گام‌ها تا گام صدم نیز ادامه یابد، مشکلی نخواهند داشت.
کوشکی درباره اقدامات مطلوبی که می‌تواند اروپا را واردار به اجرای تعهدات کند نیز اظهار داشت: باید روند بازرسی‌ها را به روند بازرسی‌های عادی برگردانده و اجازه بازرسی را غیر از حالت عادی پادمان ندهیم. همچنین پروتکل الحاقی که اکنون داوطلبانه اجرا می‌کنیم را تعلیق کنیم. غنی سازی ۲۰ درصد را شروع کرده و تعداد سانتریفیوژها را به نحو چشمگیری اضافه کنیم.
وی با اشاره به قطع‌نامه ۲۲۳۱ شورای امنیت، افزود: در زمان پذیرش برجام توسط دولت، قطع‌نامه شورای امنیت به مانند یک پیروزی به جامعه اعلام شد ولی حالا همین موضوع سبب شده است که ایران نتواند از برجام خارج شود.
تحلیل‌گر مسائل سیاسی گفت: مکانیسم ماشه در قطع‌نامه ۲۲۳۱ موجب شده است که اگر ایران از برجام خارج شود، تمامی تحریم‌هایی که قبلا وضع شده و ما آنها را غیرقانونی می‌دانستیم بازگردد و همین موضوع باعث شده است که دولتمردان در قالب برجام گام‌هایی را بردارند.
کوشکی خاطرنشان کرد: دولت کنونی هیچ تمایل، اراده و جراتی برای انجام کارهایی خارج از برجام را ندارد. مشخصه دولت نداشتن شجاعت است و اگر آن را داشت زیر بار برجام نمی‌رفت.
وی با تاکید بر اینکه ما شاهد بدترین نرخ رشد اقتصادی بعد از برجام هستیم، افزود: دولت باید شجاعت و اراده لازم را برای برداشته شدن یک گام مهم و اساسی داشته باشد تا اروپا مجبور به اجرای تعهدات خود شود.
