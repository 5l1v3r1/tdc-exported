
# Στη Μαδρίτη τον Δεκέμβριο θα γίνει η διεθνή διάσκεψη του ΟΗΕ για το κλίμα

Published at: **2019-11-01T19:46:00+00:00**

Author: **sigmalive**

Original: [SIGMALIVE](https://www.sigmalive.com/news/international/595335/sti-madriti-ton-dekemvrio-tha-ginei-i-diethni-diaskepsi-tou-oie-gia-to-klima)

Η διεθνής διάσκεψη του ΟΗΕ για το κλίμα, η COP25, θα διεξαχθεί στην Ισπανία, ανακοίνωσε σήμερα ο ΟΗΕ.
"Έχουμε τη χαρά να ανακοινώσουμε ότι το γραφείο της COP συμφώνησε η COP25 να διεξαχθεί από τις 2 έως τις 13 Δεκεμβρίου στη Μαδρίτη, στην Ισπανία", έγραψε στο Twitter η Πατρίτσια Εσπιζόνα, η υπεύθυνη για το Κλίμα του ΟΗΕ.
Ο πρόεδρος της Χιλής Σεμπαστιάν Πινιέρα ανακοίνωσε την Τετάρτη ότι η χώρα του, που πλήττεται  από ένα πρωτοφανές κίνημα διαμαρτυρίας, αδυνατεί να φιλοξενήσει την COP 25 τον Δεκέμβριο, όπως και τη σύνοδο κορυφής του Φόρουμ Οικονομικής Συνεργασίας Ασίας-Ειρηνικού (APEC) που επρόκειτο να διεξαχθεί στο Σαντιάγο στα μέσα Νοεμβρίου.
Την Πέμπτη, ο Πινιέρα ανακοίνωσε ότι ο Ισπανός πρωθυπουργός Πέδρο Σάντσεθ "προσφέρθηκε να διοργανώσει την COP25 στη Μαδρίτη τις ίδιες ημερομηνίες στις οποίες είχε προγραμματιστεί η διάσκεψη στη Χιλή".
Σχεδόν 25.000 αντιπρόσωποι αναμένονται στη Μαδρίτη για τη διεθνή διάσκεψη, στόχος της οποίας είναι να συγκεκριμενοποιηθούν οι λεπτομέρειες της εφαρμογής της συμφωνίας-ορόσημο που επιτεύχθηκε στο Παρίσι το 2015, εν μέσω πιέσεων από περιβαλλοντικές οργανώσεις και μαζικές διαδηλώσεις για ανάληψη επείγουσας δράσης κατά της υπερθέρμανσης του πλανήτη.
