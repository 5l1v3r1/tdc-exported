
# Συνέντευξη ζωής του Γιώργου Αμανατίδη: Να δώσω τη φανέλα μου, το αίμα μου;

Published at: **2019-11-01T07:56:00+00:00**

Author: **Σταύρος Γεωργακόπουλος**

Original: [www.sport24.gr](https://www.sport24.gr/Columns/longform/h-synenteyksh-zwhs-toy-monomaxoy-giwrgoy-amanatidh-na-dwsw-th-fanela-moy-to-aima-moy.5629198.html)

Δέκα χρόνια μονομάχος πρώτης γραμμής με την ερυθρόλευκη, άλλα 12 στέλεχος του συλλόγου. Εικοσιδύο χρόνια δεν έβγαλε ούτε μία μέρα τον δαφνοστεφανωμένο έφηβο από το στήθος και το λέει με καμάρι στη συνέντευξη ζωής που παραχώρησε στο Sport24.
Από τα πέτρινα χρόνια μέχρι σήμερα, ο Γιώργος Αμανατίδης θυμήθηκε πολλά ξετυλίγοντας το κουβάρι των αναμνήσεων μέσα κι έξω από τα γήπεδα. Πόσα να χωρέσουν σε 10.000 λέξεις; Θα το διαπιστώσετε στις γραμμές που ακολουθούν. Εκεί όπου θα "συναντηθούν" ο Κόκκαλης με τον Βαρδινογιάννη και τον Μαρινάκη. Ο Πέτροβιτς με τον Μπάγεβιτς και τον Μαντζουράκη. Ο Γεωργάτος με τον Τσιμίκα και τον Καραπιάλη. Ο Σκόουλς με τον Σούκερ και τον Βίτσκε. Ο Ολυμπιακός με τον Άγιαξ, τη Μάντσεστερ και τη Γιουβέντους. Ένα τροχαίο, μια μεταγραφή, η Ριζούπολη και χοντρά σκηνικά στις εγκαταστάσεις του Ρέντη. Όπως όταν έμπαινε στο γήπεδο και ξεσήκωνε την εξέδρα, έτσι και τώρα μίλησε με την καρδιά του. Και δεν έκρυψε τίποτα...
"Φίλε τη φανέλα μου δεν την έδινα. Τη φανέλα του Ολυμπιακού να την αλλάξω; Τη φανέλα μου; Το αίμα που έχω χύσει; Να την αλλάξω για να πάρω κάποιου άλλου; Η φανέλα του Ολυμπιακού είναι η μεγαλύτερη απ' όλες".
Είναι στιγμή που λυγίζει, εξοργίζεται, δακρύζει και χτυπάει το χέρι του στο τραπέζι από υπερηφάνεια. Είναι ο Γιώργος Αμανατίδης.
