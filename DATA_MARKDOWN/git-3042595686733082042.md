
# Hyller ekskona etter forlovelsen

Published at: **2019-11-07T17:00:29+00:00**

Author: **Ruben Pedersen**

Original: [Dagbladet.no](https://www.dagbladet.no/kjendis/hyller-ekskona-etter-forlovelsen/71795249)

Onsdag ble det kjent at Petter Pilgaard (39) og Vendela Kirsebom (52) hadde forlovet seg. Paret, som ble sammen etter å ha deltatt i første sesong av «Farmen kjendis», har vært et av Norges mest populære, og figurerte i en periode i samtlige riksmedier.

        Frieriet fant sted i Sør-Afrika, der paret er for å bisto Jan Thomas i sin jakt på kjærligheten. Det virker som landet har romantisk effekt på flere enn kjendisstylisten, og Pilgaard bestemte seg altså for å fri.
      
De har foreløpig vært sparsomme med detaljer rundt frieriet, men delte nyheten på sine respektive Instagram-kontoer. Gratulasjonene har siden rent inn - også fra uventet hold.
Kirseboms eksmann, administrerende direktør av Bedriftsforbundet, Olaf Thommessen (53), har nemlig valgt å kommentere den koselige nyheten.
Han har vært nestleder i Venstre, generalsekretær i Plan Norge og har vært medlem av Oslo bystyre. For mange er det nok derimot ekteskapet hadde med Kirsebom som sitter friskest i minnet. De giftet seg i 1996, men bestemte seg for å skille lag elleve år etter, i 2007. Paret har to barn sammen.
Han er sjelden på rød løper eller til stede foran presse, men har likevel fått mang et spørsmål om hva han tenker om ekskonas nye kjæreste de siste åra.
Nå svarer han. I et innlegg på Facebook skriver han følgende om ekskonas forlovelse:

        «Moren til mine barn er forlovet. Hjertelig til lykke. Ønsker dere alt godt», skriver han, og fortsetter:
      
«Får en million spørsmål om Vendela og Petter, og sannheten er at jeg ønsker Vendela alt godt i livet. Vi er begge foreldre til verdens beste jenter, vi har et veldig hyggelig forhold og feirer alle høytider sammen. Vi samarbeider veldig godt om det meste. Sånn, da er det sagt», skriver han på sin Facebook-profil.
Det er ingen hemmelighet at de to har et godt og nært forhold - kanskje spesielt fordi de oppdrar to tenåringsjenter sammen. Da Kirsebom fylte 50 år i 2017, kom eksmannen på døra med bakverk og sang.

        - Jeg hadde en super morgen. Jeg våknet til sang fra døtrene mine, og Olaf kom på døra med croissanter. Jeg ble veldig overrasket og veldig glad, skrev hun i en tekstmelding til Dagbladet den gang.
      
Etter bruddet med Kirsebom i 2007 har Thommessen holdt kjærlighetslivet sitt relativt privat. I 2010 hadde han funnet lykken på ny, men det skulle ikke vare. I fjor gikk det rykter om at han var sammen med prinsesse Märtha Louise, noe sistnevnte selv avviste.
Overfor Dagbladet i april, kunne han avsløre at han hadde funnet kjærligheten på ny.
