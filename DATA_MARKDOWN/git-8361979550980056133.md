
# Оливкова олія проти фуа-гра. Сенсаційне дослідження про середземноморську дієту виявилося хибним

Published at: **2019-11-02T05:22:00+00:00**

Author: **Андрій Сем&#39;янків**

Original: [НВ](https://nv.ua/ukr/health/nutrition/krashcha-diyeta-chi-pravda-shcho-seredzemnomorska-diyeta-naykorisnisha-50051127.html)

Виживання завжди було і лишається головним пріоритетом людства.
За останні кількасот років homo sapiens вдалося значно збільшити тривалість життя і практично позбутись впливу таких біологічних чинників, як голод і фатальні континентальні епідемії.
Втім, кількість причин, які можуть призвести до смерті людини, парадоксальним чином зросла.
Нас більше не гризуть вовки в лісах, проте надмірна кількість доступної їжі, а ще важливіше — її якість, виявились небезпечнішими за будь-яких природніх хижаків.
Не дивно, що будь-яка інформація щодо впливу харчування на здоров’я та тривалість життя завжди є актуальною. А кожне наукове дослідження на цю тему медіа спішать називати «сенсаційним». І дуже часто даремно.
Прикра історія спіткала знакову наукову роботу, що стосувалася середземноморської дієти.
Під цією назвою мається на увазі раціон, що включає багато овочів, фруктів, морепродуктів і поліненасичених жирів (у вигляді оливкової олії та горіхів).
Близько п’яти років вказане дослідження вважалось одним з найбільш авторитетних та фундаментальних. І не дивно, адже участь у ньому взяло більше 7000 осіб, яких розділили на різні дослідницькі групи з різним типом харчування.
І ті, хто споживав переважно «середземноморські» продукти в результаті мали на 30% нижчий ризик захворіти на серцево-судинні хвороби. Висновки дослідження нарешті поставили крапку в суперечці щодо найздоровішої дієти.
Принаймні так здавалось.
Але в 2018 році New England Journal of Medicine, найавторитетніший медичний журнал у світі, змушений був відкликати статтю.
Незалежні рецензенти виявили недоліки в процедурі дослідження.
Річ у тому, що піддослідні мусили б розподілятися до різних груп харчування випадковим чином.
Саме цей механізм (рандомізація) покликаний відсікти інші можливі чинники: наприклад, меншу генетичну схильність до серцевих хвороб серед певних учасників. А це дозволило б об'єктивніше оцінити вплив саме дієти.
Втім, розподіл не завжди був випадковим. Середземноморську дієту інколи прописували цілим сім'ям та населеним пунктам.
Таким чином, хоч користь від вказаної дієти і є очевидною, немає змоги однозначно стверджувати, що саме вона є причиною зниження частоти певних захворювань.
Врешті, якщо ми подивимось на епідеміологічні дані Європейського континенту, то помітимо, що, хоча середземноморські країни (Італія, Іспанія, Португалія, Греція) мають досить низьку частоту серцево-судинних хвороб, мешканці Франції є найздоровішою нацією в цьому сенсі.
А ми чудово пам’ятаємо, що національними стравами там є різноманітне червоне м’ясо, жирні паштети та випічка. Тобто, не найкращі продукти, з погляду здоров’я судин.
Жителі Нідерландів помирають від серцево-судинних хвороб так само часто, як і середземноморські португальці. А любителі сирного фондю в Швейцарії страждають на ішемічну хворобу серця трохи менше за греків.
Попри все, науковий пошук не спиняється ні на мить. Людство досі в погоні за тим чарівним продуктом, який подарує нам нарешті здоров’я і довголіття.
Варто лише памятати, що складні проблеми дуже рідко мають прості способи вирішення. Тому до будь-яких сенсаційних новин у стилі «вчені нарешті визначили…» слід ставитись обережно.
Читайте також:
