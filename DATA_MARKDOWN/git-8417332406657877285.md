
# Storbritannia forbyr skifergassboring på grunn av jordskjelvrisiko

Published at: **2019-11-02T01:43:21+00:00**

Author: **(NTB) NTB-AFP**

Original: [adressa.no](https://www.adressa.no/nyheter/utenriks/2019/11/02/Storbritannia-forbyr-skifergassboring-p%C3%A5-grunn-av-jordskjelvrisiko-20305383.ece)

Den britiske regjering stanser boringen etter skifergass, såkalt fracking, på grunn av usikkerhet rundt risikoen for at det kan utløse jordskjelv.
Det ble klart lørdag, etter en rapport fra energimyndighetene Oil and Gas Authority (OGA) der det konkluderes med at det er umulig å forutsi sannsynligheten for eller størrelsen på skjelv forårsaket av boring etter skifergass.
All fracking ble lagt på is i Storbritannia etter rystelser i Lancashire i august, ifølge BBC, noe som blant annet fikk statsminister Boris Johnson til å si at han hadde «svært betydelige bekymringer» med tanke på videre utvinning av skifergass.
Nå følger regjeringen opp med et midlertidig forbud, med henvisning til risikoen for jordskjelv, opplyser arbeids- og energiminister Andrea Leadsom.
– Etter å ha gjennomgått rapporten om nyere seismisk aktivitet på Preston New Road, er det klart at vi ikke kan utelukke fremtidige uakseptable innvirkninger på lokalsamfunnet, sier Leadsom og henviser til energiselskapet Cuadrillas aktivitet i Lancashire nordvest i England.
– Derfor har jeg konkludert med at vi bør innføre en midlertidig stans for fracking i England med umiddelbar virkning, sier hun.
Avgjørelsen kommer bare få uker før Storbritannia går til valgurnene i det som ventes å bli et svært viktig stort valg, og saken ventes å bli et tema under valgkampen.
Oklahoma opplevde hele 585 jordskjelv med en styrke på over 3 i 2014, mot 109 året før. Før 2008 og praksisen med fracking var det bare et par jordskjelv i året i delstaten.
(©NTB)
