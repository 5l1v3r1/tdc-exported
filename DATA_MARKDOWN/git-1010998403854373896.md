
# Френският посланик на разговор във Външно: Погрешно сте разбрали Макрон

Published at: **2019-11-04T12:15:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/frenskijat-poslanik-na-razgovor-vav-vanshno-pogreshno-ste-razbrali-makron.html)

Думите на френския президент Еманюел Макрон по адрес на „български незаконни канали” са били извадени от контекста и са били погрешно интерпретирани. Това е казала посланикът на страната у нас Флоранс Робин по време на разговор със зам.-министъра на външните работи Петко Дойков, съобщиха от МВнР.
Срещата бе във връзка с интервюто на президента Еманюел Макрон за френското списание „Вальор актюел“, в което той заявява: „Предпочитам хора, които идват от Гвинея и Кот д‘Ивоар законно, които са тук и които вършат тази работа, отколкото български или украински незаконни канали“.
Дойков е изразил недоумение от казаното от френския президент, като е подчертал, че двустранните отношения („на приятели, партньори и съюзници”) са отлични, българската общност е добре интегрирана, а „в последно време България не е получавала сигнали от френска страна за сериозни нарушения”.
„Те (думите на Макрон) в никакъв случай не се отнасят до българското правителство, българските граждани или българските работници, които са добре приети и са доказали своя професионализъм,“ е казала посланик Робин.
Тя е подчертала, че страната ѝ ще продължи да подкрепя българските усилия в рамките на ЕС.
