
# Трамп хотів отримати доступ до викрадених листів Клінтон, – розслідування

Published at: **2019-11-03T10:03:11+00:00**

Author: ****

Original: [ГЛАВКОМ](https://glavcom.ua/world/observe/tramp-hotiv-otrimati-dostup-do-vikradenih-listiv-klinton-rozsliduvannja-637333.html)

Президент США Дональд Трамп під час виборчих перегонів у 2016 році обговорював з чиновниками своєї кампанії способи отримання доступу до викраденим електронних листів його тодішньої конкурентки Гілларі Клінтон.
Про це свідчать опубліковані матеріали розслідування спецпрокурора Роберта Мюллера, повідомляє CNN.
«Президент Дональд Трамп і інші високопоставлені чиновники кампанії Трампа 2016 року неодноразово в приватному порядку обговорювали, як кампанія може отримати доступ до вкрадених електронних листів демократів (штабу Гілларі Клінтон – ред.), які потрапили до WikiLeaks в 2016 році», – йдеться в повідомленні.
Як повідомляє видання, CNN та BuzzFeed News через суд домоглися від Міністерства юстиції США публікації матеріалів розслідування спецпрокурора Мюллера про можливі зв’язки Трампа з Росією під час виборів 2016 року.
У частині оприлюднених матеріалів йдеться про те, що Трамп вимагав у своїх підлеглих «дістати електронні листи», які, за даними розвідки США, були викрадені Росією.
«Майкл Флінн (екс-радник Трампа з безпеки – ред.) зазначив, що він може використовувати свої розвідувальні джерела для отримання електронних листів», – йдеться в короткому викладі опитування Ріка Гейтса, заступника голови виборчого штабу Трампа. За словами Гейтса, з усього штабу у Флінна було найбільше контактів в Росії.
Як повідомлялося, розслідування спецпрокурора США Роберта Мюллера щодо можливих зв’язків і змови між учасниками виборчої кампанії Дональда Трампа і Росією тривало з червня 2017 до березня 2019 року. За його результатами було підготовлено більш ніж 400-сторінковий звіт, в якому вказується на «систематичне і масштабне» втручання Росії у виборчий процес в США в 2016 році.
Водночас у висновках звіту говориться про те, що доказів змови Трампа з росіянами, достатніх для пред’явлення обвинувачення, знайдено не було. Однак прокурори не виключили, що президент США намагався перешкодити правосуддю під час розслідування.
