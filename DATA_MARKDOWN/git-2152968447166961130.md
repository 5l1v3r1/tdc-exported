
# ЧЕЗ ЕСКО прави соларна централа на русенска компания

Published at: **2019-11-01T17:22:00+00:00**

Author: **Веселина Йорданова**

Original: [Dnes.bg](https://www.dnes.bg/business/2019/11/01/chez-esko-pravi-solarna-centrala-na-rusenska-kompaniia.428257)

Дружеството ЧЕЗ ЕСКО България ЕООД, което е част от Групата „ЧЕЗ“ в България, ще изгражда фотоволтаична централа с мощност от 195 kWp за нуждите на водещия производител на чорапи – русенската компания „Делта текстил - България“ ЕООД.
Инсталацията ще бъде въведена в експлоатация до месец април 2020 г., информират от ЧЕЗ.
Полезният живот на оборудването е 25 години, а срокът за възвращаемост на инвестцията е 7 години.
До момента русенската фирма е партньор на ЧЕЗ, като купува електрическа енергия от доставчика на електроенергия на свободен пазар - ЧЕЗ Трейд България ЕАД.
ЧЕЗ Трейд България участва на свободния пазар от 2005 г. и доставя електроенергия за индустрията и бизнеса. ЧЕЗ Трейд и ЧЕЗ ЕСКО продължават успешната реализация на енергийни проекти с цел подобряване на енергийната ефективност и оптимизация на разходите на клиентите на Групата ЧЕЗ в цяла България.
„Делта текстил - България“, е част от израелската „Делта Галиа Индъстрийз“ – компания с оборот 1,5 млрд. долара годишно. Русенската фирма произвежда чорапи на световно известни марки, като Nike, Wilson, Converse, Mak&Spencer, Hema и др.
„Доверието на клиента е едновременно и признание и отговорност за нас. Наша е ролята да балансираме между продажбата на електрическа енергия и енергийно ефективните мерки за намаляване на крайното потребление на електричество“, заяви Кръстю Икономов, управител на ЧЕЗ ЕСКО и директор продажби в ЧЕЗ Трейд.
„Вярваме, че разширяването на сътрудничеството с Групата ЧЕЗ в България в още едно доказателството за развитието на Делта Текстил като устойчива „зелена“ компания“, посочи от своя страна Игал Херетц, прокурист на компанията.Моделът на ЕСКО компаниите
ЕСКО е съкращение от английски на Energy Service Company – компании, които предоставят енергийни услуги. В този смисъл ЕСКО компаниите са носителите на иновациите по отношение на производство, разпределение и потребление на електроенергия за всякакви нужди и не рядко са наричани „бъдещето на енергетиката“, заяви преди време в интервю за Investor.bg Душан Рибан, управител на ЧЕЗ ЕСКО България. Той уточни, че ЧЕЗ ЕСКО България е създадена през 2017 г. като естествено допълнение на портфолиото на Групата в България. Идеята е да се отговори на нуждите на клиентите и партньорите на групата.
Според управителя на ЧЕЗ ЕСКО дружеството разполага с ресурс от 10 млн. евро, остатък от фонда CEZ Bulgarian Investment B.V. (CBI), като се очаква средствата да бъдат реализирани до края на 2021 г.
ЧЕЗ ЕСКО България предлага т.нар. пълен инженеринг, т.е. има експертиза за всеки етап от жизнения цикъл на един проект – от подготовката, включително одит, проучване и проектиране, през финансирането, ако такова е необходимо, чак до монтажа и поддръжката на оборудването. Компанията разработва за клиентите си индивидуални решения в следните основни направления – осветление, било то сградно, улично, парково или производствено; отопление, вентилация и климатизация; когенерации и системи за оползотворяване на отпадна топлина; индустриални системи като електрически двигатели, инвертори, компресорни станции, помпени станции и др.; изграждане и експлоатация на ВЕИ централи.
Основният опит на ЧЕЗ с ЕСКО компании е натрупан предимно в Чехия, където дружеството има вече сериозна практика да предлага ЕСКО услуги – ефективни, с разумен бюджет и полезни за околната среда бизнес решения за компании, общини и държавни институции.
