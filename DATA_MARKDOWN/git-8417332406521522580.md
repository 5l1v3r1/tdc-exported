
# Svensson måtte forlate treningen - treneren er bekymret

Published at: **2019-11-01T15:43:23+00:00**

Author: **NTB**

Original: [adressa.no](https://www.adressa.no/100Sport/fotball/Svensson-matte-forlate-treningen---treneren-er-bekymret-282144b.html)

Jonas Svensson har storspilt for AZ Alkmaar den siste tiden, men fredag forlot han klubbens trening med skade.
Det er dårlig nytt for den nederlandske toppklubben foran helgens møte med Twente i æresdivisjonen.
Overfor avisen Noordhollands Dagblad legger ikke trener Arne Slot skjul på at han er bekymret.
– Vi må se på hvor alvorlig det er, men ja, en spiller som forlater treningen dagen før kamp gjør meg aldri glad, sier han.
AZ Alkmaar har kun Ajax foran seg på tabellen i æresdivisjonen foran helgens kamp. Seks poeng skiller lagene. I forrige runde tok Svensson og lagkameratene en svært overbevisende 4-0-seier mot serietreer PSV Eindhoven.
Da scoret nettopp Svensson et av målene.
Bedre blir ikke nyheten om nordmannens skade av at Alkmaar allerede har problemer i forsvarsleddet. Veteranen Ron Vlaar har ikke trent den siste uken og er ikke aktuell for kampen mot Twente.
Jonas Svensson har vært fast inventar i Lars Lagerbäcks landslagstropper. Kommende tirsdag tar den norske landslagssjefen ut spillerne han skal ha med seg til EM-kvalifiseringene mot Færøyene hjemme og Malta borte.
Kampene spilles henholdsvis 15.- og 18. november.
