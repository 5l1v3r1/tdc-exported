
# Gioielli fatti con parti di animali protetti. Denunciato un commerciante di Vulcano

Published at: **2019-11-06T16:21:29+00:00**

Author: **Marco Ipsale**

Original: [Tempostretto](https://www.tempostretto.it/news/gioielli-fatti-con-parti-di-animali-protetti-denunciato-un-commerciante-di-vulcano.html)


        Erano in vendita in una gioielleria di Vulcano
      
VULCANO – Collane, ciondoli ed altri monili con denti di squalo bianco, con artigli di grandi felini, conchiglie, coralli e rostri di pesce sega. Tutte specie protette ricomprese negli allegati al Regolamento europeo 338/1997 che disciplina l’applicazione nell’Unione Europea della normativa Cites (Convenzione sul commercio internazionale delle specie in pericolo di fauna e flora selvatiche).
Erano in vendita in una gioielleria di Vulcano e sono state sequestrate dai carabinieri perché quasi tutte le specie protette non avevano alcun documento che ne attestasse la legale detenzione né tantomeno che ne consentisse la vendita. Il titolare è stato denunciato alla Procura di Barcellona.
La Cites serve ad assicurare che le specie selvatiche di fauna e flora minacciate di estinzione non siano soggette ad uno sfruttamento insostenibile a causa del loro commercio.
Sono stati così sequestrati 4 rostri di Pesce sega, 1 cranio di Coccodrillo, 5 ciondoli/bracciali con artiglio di presunta Tigre, 3 denti di squalo bianco, 16 conchiglie di Nautilus, 2 Conchiglie Tridacne giganti di circa 120 kg e 40 kg, 4 pezzi di corallo blu, 15 pezzi di corallo madreporari, 142 artigli di grande felino, 1 carapace di Tartaruga marina.
