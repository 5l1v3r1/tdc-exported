
# Česko zpívá koledy! Jedinečná akce Deníku bude i letos, již má své datum

Published at: **2019-11-01T04:00:00+00:00**

Author: **Martin Pleva**

Original: [Deník.cz](https://www.denik.cz/z_domova/cesko-zpiva-koledy-oblibena-akce-deniku-jiz-ma-sve-presne-datum-20191030.html)

„Česko zpívá koledy je největší spontánní vánoční akce v naší republice. Letos se ve všech krajích naší země koná už podeváté. Pořádá ji Deník z vydavatelství Vltava Labe Media. Na náměstích, na návsích i na řadě jiných míst se opět sejdou tisíce lidí, aby si společně zazpívali koledy,“ říká Roman Gallo, ředitel redakcí Deníku.
V loňském roce se koledy zpívaly na více než osmi stech místech v naší vlasti, ale i v několika městech v zahraničí. Připojili se například Češi žijící v Římě, Instanbulu, Mnichovu nebo v Madridu. Celkově si tak s Deníkem zazpívalo koledy ve stejný moment přes 130 tisíc lidí!
„Celou zemí se ve stejný moment nesou všem velmi dobře známé vánoční písně Nesem vám noviny, Půjdem spolu do Betléma, Narodil se Kristus Pán. Zpívají se i další dvě koledy, které čtenáři vyberou v hlasování. Nechybí ani tradiční vánoční píseň Vánoce, Vánoce přicházejí. Ve vydání Deníku 11. prosince navíc čtenáři najdou i zpěvník, v němž jsou koledy otištěny,“ přibližuje Jitka Peroutková, manažerka marketingu v Deníku.
Akci podle jejích dalších slov tradičně podporuje Český rozhlas, na jehož vlnách můžete 11. prosince v 18.00 hodin koledy rovněž naladit a zazpívat si tak třeba u rádia, pokud zrovna nemůžete přijít na náměstí. A jestliže byste chtěli, aby se zpívalo přímo ve vašem městě nebo obci, můžete se přihlásit přes speciální webové stránky.
Jak na to, upřesňuje koordinátorka akce Vanda Topinková: „Pokud žijete v obci, nebo máte jen partu lidí, která se chce k akci připojit, tak nejjednodušší cesta je přes web ceskozpivakoledy.cz.
Tam najdete nejenom mapu míst, která se v letošním roce ke zpívání přihlásila, ale také je zde formulář, s jehož pomocí se k nám můžete přidat a nové místo přihlásit.“
Tak nezapomeňte – zpívání koled se blíží a přinese opět úžasnou předvánoční atmosféru do stovek míst v naší zemi.
