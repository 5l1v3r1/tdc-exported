
# Перехід на міжнародний стандарт IBAN завершено — НБУ

Published at: **2019-11-01T13:02:00+00:00**

Author: ****

Original: [НВ](https://nv.ua/ukr/biz/finance/iban-perehid-na-mizhnarodniy-nomer-bankivskogo-rahunku-zaversheno-novini-ukrajini-50051095.html)

Відтепер номери рахунків клієнтів банків в Україні міститимуть 29 символів та відповідатимуть вимогам стандарту IBAN, який використовується у Європі. Перехід на стандарт IBAN розпочався 5 серпня і тривав до 31 жовтня. Під час перехідного періоду банки надавали інформацію про нові та змінені за стандартом IBAN рахунки клієнтів — платників податків відповідним контролюючим органам.
«Статистика Національного банку підтверджує, що все більше клієнтів проводять розрахунки за стандартом IBAN. Станом на 31 жовтня 2019 року 103 учасники Системи електронних платежів здійснили 66% від загальної кількості платежів саме з використанням IBAN. Водночас клієнти ще мають час, щоб призвичаїтися до нового стандарту. Включно до 12 січня 2020 року можна використовувати ті платіжні реквізити, які застосовувалися до запровадження цього міжнародного стандарту. У цей період банки приймають до виконання документи на переказ коштів клієнтів, у яких заповнені або пара реквізитів „Код банку“ та „Рахунок“, або рахунок за стандартом IBAN», — йдеться в повідомленні.
Остаточний перехід усіх розрахунків клієнтів на стандарт IBAN відбудеться з 13 січня 2020 року — з цієї дати клієнти зможуть проводити розрахунки виключно з використанням IBAN.

        Нагадаємо, IBAN (International Bank Account Number) — міжнародний номер банківського рахунку. Кожна держава самостійно встановлює структуру номера рахунку IBAN згідно з вимогами стандарту ISO 13 616. Для України IBAN складається із 29 літерно-цифрових символів: коду країни, контрольного розряду, коду банку та номера рахунку. 
        У результаті запровадження IBAN за першими двома літерами одразу можна розпізнати країну учасника розрахунку (UA — Україна), а за допомогою контрольного розряду — забезпечити уніфіковану перевірку рахунку клієнта на його коректність.
      
