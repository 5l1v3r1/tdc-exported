
# Pri upokojencu Gregorju mrgolelo policistov, na domu našli orožarno

Published at: **2019-11-04T19:51:00+00:00**

Author: **Bojan Rajšek**

Original: [Slovenske novice](https://www.slovenskenovice.si/iz-tiskane-izdaje/clanek/pri-upokojencu-gregorju-mrgolelo-policistov-spet-so-nasli-orozarno-234331)

VAČE – V Cirkušah pri Vačah, kjer je majhno kmečko hišo kupil Gregor Vidmar, je spet mrgolelo policistov. Pri Vidmarju, ki je časopisne stolpce polnil zaradi nevarnosti/groženj, da bo v ljubljanskem Polju razstrelil veliko količino nevarnih snovi, naj bi namreč po zavarovanju območja in skrbnem ogledu možje v modrem ponovno naleteli na pravi arzenal strelnega orožja in kemikalij.
Vidmar je bil leta 2015 obsojen na dve leti zapora zaradi nasilja v družini, povzročanja splošne nevarnosti in nedovoljene proizvodnje orožja ali eksploziva in prometa z njim. Vprašanje je, kako dolgo bi skladišče kemikalij še bilo skrito pred očmi javnosti, če Vidmarjevi ženi decembra 2014 ne bi uspelo pobegniti od doma pred nasilnim možem. Kmalu sta prispela policista, Vidmar pa je pred tem po hiši že polil nafto in hotel prižgati vžigalico. Prva se ni prižgala, uspelo mu je šele z drugo, a policista sta hitro pogasila ogenj, nato pa ugotovila, da je v stavbi polno vnetljivih in strupenih kemikalij, med drugim žveplena kislina in topila. »Prisebnosti in hitrosti policistov se gre zahvaliti, da situacija ni bila usodna,« je v obrazložitvi sodbe povedala sodnica Deja Kozjek in dodala, da bi lahko bilo, če bi se požar razširil, poleg njegovega in ženinega življenja ogroženo življenje sosedov, saj gre za strnjeno naselje z vrstnimi hišami.
Takrat 72-letni upokojeni kemijski tehnik se je tudi sam zahvalil policistoma, v sklepni besedi pa je med drugim povedal, da že več let jemlje tablete sanval, večer pred dejanjem pa da jih je pojedel okoli 15 in se zato prav ničesar ne spomni.
Po naših informacijah se je očitno enaka zgodba začela ponovno razpletati v teh dneh, ko so domačini pri nabiranju gob naleteli na dva velika soda in tudi več izkopanih jam. Neuradno smo zvedeli, da naj bi bil za to odgovoren prav kemik iz Ljubljane.
Na videz mirni družinski možakar, ki je po pripovedovanju domačinov pred leti v Cirkušah pri Vačah kupil nekdanjo majhno kmečko hišo, si je že prvič tudi na svojem vikendu uredil pravi laboratorij, zraven pa nakopičil več ton nevarnih snovi.Na ljubljanski policijski upravi so nam glede preiskave v teh dneh pojasnili, da so policisti po zbiranju obvestil in ogledu zasegli pet kosov strelnega orožja, več kosov nabojev različnih kalibrov, večje število bomb in eksploziva ter sestavine za izdelavo bomb (vžigalne vrvice, kemične spojine, vžigalnike itd.).»Po zaključku aktivnosti so policisti enote za protibombno zaščito predmete primerno zavarovali in jih odpeljali v shrambo, kjer bodo opravljene natančnejše analize najdenih predmetov,« nam je povedala Aleksandra Golec, tiskovna predstavnica ljubljanske policijske uprave. Dodala je, da policisti preiskujejo sum storitve kaznivega dejanja nedovoljene proizvodnje orožja ali eksploziva in prometa z njima. 
