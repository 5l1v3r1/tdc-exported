
# San Siro, Sala replica a Scaroni: «Non accetto pressioni. Sì allo stadio, no a hotel e centri commerciali»

Published at: **2019-11-04T22:00:00+00:00**

Author: **Redazione Milano online**

Original: [Corriere della Sera](https://milano.corriere.it/notizie/cronaca/19_novembre_05/san-siro-sala-replica-scaroni-non-accetto-pressioni-si-stadio-no-hotel-centri-commerciali-e176a0ba-ffac-11e9-86c6-d2f1a0d8af2e.shtml)

Il sindaco di Milano Giuseppe Sala replica al presidente del Milan Paolo Scaroni, che lunedì aveva parlato di urgenza nel progetto per il nuovo stadio, spiegando di «non accettare pressioni». «Cerco di essere chiaro come non lo sono mai stato - ha detto Sala a margine dell’inaugurazione dell’anno accademico al Politecnico di Milano - e se le squadre vogliono fare lo stadio, facciamolo domani mattina». «Nessuno vuole frenarlo - ha aggiunto - ma se vogliono fare hotel, uffici e centri commerciali se ne discute e non accetto nessuna pressione».
«Per cui - ha proseguito il sindaco - visto che si farebbe anche su terreni nostri, il progetto deve essere compatibile con le necessità della città e del quartiere». «Non continuiamo a ingannare la gente parlando di stadio - ha aggiunto Sala -. Il tema qui è fare altro. Inutile quindi fare pressioni o mettere fretta, perché ci sono regole precise da rispettare». «Da quando sono sindaco - ha concluso Sala - non abbiamo autorizzato altri commerciali perché cerchiamo un equilibrio diverso sugli spazi commerciali, anche per tutelare i piccoli negozi».
