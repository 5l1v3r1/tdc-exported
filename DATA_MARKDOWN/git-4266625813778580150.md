
# Вчені знайшли абсолютно мертве місце Землі

Published at: **2019-11-04T06:55:00+00:00**

Author: ****

Original: [ZIK.UA](https://zik.ua/news/2019/11/04/vcheni_znayshly_absolyutno_mertve_mistse_zemli_1682823)


        Зазвичай наявність води пов’язують із життям. Втім, група вчених спробувала встановити жорсткіші рамки і дослідила одне з найекстремальніших середовищ у світі – геотермальні джерела Даллол в ефіопській впадині Данакиль.
      
Результати своєї роботи вони опублікували в журналі Nature, пише Science Alert.
Місце вважається найспекотнішим місцем на Землі, але воно унікальне не лише цим. Воно вкрите озерами з гіперкислотною та гіперсолоною водою яскравих кольорів. Під їхньою поверхнею ховається вулкан, який випускає хмари токсичного газу.
Місце давно зачарувало вчених, і вони спробували зрозуміти, чи може в таких умовах існувати життя. Спершу вони виявили сліди бактерій, але тепер учені дослідили місце ретельніше, і вважають, що це помилкові докази. Вони пов’язують хибні результати із лабораторним забрудненням та залишками бактерій, що були занесені людьми під час експедицій і туристичних поїздок.
Учені впевнені, що результати їхнього дослідження говорять про те, що активного природного мікробного життя в системі озер Даллол не знайти.
«Ми визначаємо два основних фізико-хімічних бар’єри, які перешкоджають процвітанню життя навіть за наявності рідкої води на Землі і, можливо, в інших місцях. Попри те, що наявність рідкої води на поверхні планети є широко визнаним критерієм для її населеності», – пояснили дослідники.
Так, ці бар’єри – високий рівень магнію, який здатний руйнувати клітини будь-якого типу, а також смертельна комбінація підвищеної кислотності і вмісту солі: молекулярна адаптація в умовах одночасно вкрай низького pH і високих концентрацій солей неможлива.
Нагадаємо, учениця Малої академії наук України Ольга Харасахал розробила новий метод виявлення метастаз на ранніх стадіях онкозахворювань, за що отримала перемогу на одному з найбільших світових конкурсів наукових проєктів Mostratec-2019.
 
 
