
# Вибори мера Кишинева виграв соратник Додона

Published at: **2019-11-04T01:56:00+00:00**

Author: ****

Original: [DT.ua](https://dt.ua/WORLD/vibori-mera-kishineva-vigrav-soratnik-dodona-328358_.html)

Кандидат від проросійської "Партії соціалістів" Іон Чебан виграв вибори мера Кишинева, заручившись підтримкою більше половини виборців, що прийшли на вибори. Президент Молдови Ігор Додон уже привітав свого соратника з перемогою.
У другий тур виборів столичного мера вийшли Чебан і представник правого блоку ACUM, міністр внутрішніх справ Молдови Андрій Нестасе. Згідно з попередніми даними ЦВК, за Чебана проголосували 52,54%, а за його суперника – 47,46% виборців.
У неділю, 3 листопада, на виборчі дільниці прийшли близько 235 тисяч жителів Кишинева, явка не перевищила 38%. Розрив між кандидатами - понад 10 тисяч голосів.
Після оприлюднення результатів виборів Чебан висловив готовність співпрацювати з Нестасе, запропонувавши блоку ACUM посади двох із чотирьох заступників мера і створення правлячої коаліції у міській раді.
Нестасе утримався від привітань суперника, повідомивши, що його політсила проводить паралельний підрахунок голосів. Політик заявив, що результати виборів "викликають великі питання", а також не виключив, що оскаржуватиме їх у суді.
ЦВК оголосить остаточні підсумки виборів у понеділок вранці.
Іон Чебан та Андрій Нестасе раніше вже брали участь у другому турі електорального марафону на дострокових місцевих виборах у Кишиневі 3 червня 2018 року. Однак суд визнав недійсними результати виборів мера столиці, на яких переміг голова європейської партії через нібито допущені порушення.
Нагадаємо, 8 червня Конституційний суд Молдови видав постанову про розпуск парламенту країни, нібито через те, що депутати не сформували уряд протягом 90 днів після виборів. У той же день депутати створили парламентську коаліцію, до складу якої увійшли проросійська "Партія соціалістів" і проєвропейський політичний блок ACUM.
Уряд Молдови очолила лідерка партії "Дія і солідарність" Майя Санду, спікером парламенту став голова "Партії соціалістів" Зінаїда Гречана.
14 червня уряд Павла Філіпа подав у відставку і визнав новий уряд Майї Санду.
20 жовтня в Молдові пройшли загальні місцеві і довибори до парламенту в чотирьох одномандатних округах. Громадяни обирали 898 мерів і більше 11тысяч місцевих депутатів.
Детальніше про ситуацію в Молдові читайте у статті Артема Філіпенка "Єдність і боротьба протилежностей" у тижневику "Дзеркало тижня. Україна".
