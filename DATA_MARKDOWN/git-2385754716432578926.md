
# Στη Γερμανία ο Μακρόν για τα 30χρονα της πτώσης του Τείχους

Published at: **2019-11-07T22:45:00+00:00**

Author: **SigmaLive**

Original: [SIGMALIVE](https://www.sigmalive.com/news/international/596292/sti-germania-o-makron-gia-ta-30xrona-tis-ptosis-tou-teixous)

Με την ευκαιρία της συμπλήρωσης 30 ετών από την πτώση του Τείχους του Βερολίνου ο Γάλλος πρόεδρος Εμανουέλ Μακρόν θα μεταβεί το βράδυ της Κυριακής στο Βερολίνο, κατόπιν πρόσκλησης του Γερμανού προέδρου Φρανκ-Βάλτερ Σταϊνμάιερ.
Σύμφωνα με την ανακοίνωση της γαλλικής προεδρίας, ο Μακρόν θα συναντηθεί και με την καγκελάριο Άγγελα Μέρκελ.
Μετά τις συνομιλίες που θα έχουν οι δύο ηγέτες, θα ακολουθήσει δείπνο, παρουσία δέκα προσώπων και μαρτύρων που έπαιξαν καθοριστικό ρόλο στα γεγονότα του 1989 και την πτώση του Τείχους.
«Θα είναι μια στιγμή αναπόλησης της κληρονομιάς του 1989 και του νοήματος του ευρωπαϊκού σχεδίου, με έμφαση στη σημασία της γαλλογερμανικής συνεργασίας», επισήμανε το Μέγαρο των Ηλυσίων.
Οι δύο εταίροι διαφωνούν σε σειρά θεμάτων, αρχής γενομένης από τη δημοσιονομική πειθαρχία και τον κανόνα του 3% στο έλλειμμα. Ο κανόνας αυτός παραπέμπει «σε έναν άλλον αιώνα», δήλωσε ο Μακρόν σε μια συνέντευξη που παραχώρησε στον Economist και δημοσιεύτηκε σήμερα.
Η Μέρκελ και ο Μακρόν έχουν επίσης διαφορετικές απόψεις για το μέλλον του ΝΑΤΟ που για τον Γάλλο πρόεδρο είναι «εγκεφαλικά νεκρό». Μια άποψη που δεν συμμερίστηκε η καγκελάριος, θεωρώντας την «υπερβολικά ριζοσπαστική», όμως την χαιρέτισε η Ρωσία.
Πηγή: ΑΠΕ - ΜΠΕ 
