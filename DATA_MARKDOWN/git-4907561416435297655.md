
# Antrenör giysiler

Published at: **2019-11-02T05:01:27+00:00**

Author: **Murat Gülderen**

Original: [Posta](https://www.posta.com.tr/yazarlar/murat-gulderen/antrenor-giysiler-2216382)

Sağlıklı yaşam bilincinin hızla artması, teknoloji dünyasının ufkunu her gün biraz daha genişletiyor. Düzenli bir spor için akıllı bileklik ve saatlerle başlatılan devrim, ilk başta yakılan kaloriyi, uyku düzenini ve aldığınız besin değerini ölçerek her şeyi belli bir programa sokmayı hedeflemişti.
Bunun bir adım ötesi ise aklınıza gelebilecek tüm giysilerle devam ediyor. Adeta özel bir spor hocası gibi gün içinde yaptığınız ya da yapacağınız tüm aktiviteleri izleyen bu kıyafetler sağlıklı spor yapmanın şifrelerini veriyor.

        Sihirli çorap
      
Akıllı sensörlerle donatılan bluetooth özellikli ‘Sensoria smart socks’ adlı çorabı telefonunuzla eşleştirerek, koşarken yaptığınız hızı, aldığınız mesafeyi, yaktığınız kaloriyi, attığınız adımı, nefesinizin sağlığını görebilir ve kaydedebilirsiniz. 25 kez yıkamaya dayanıklı olan çorabın fiyatı 250 TL.

        Daha hafifi yok
      
Under Armour Hovr Infinite Running Shoes adlı bu ayakkabı özel teknolojisi sayesinde sıfır yer çekimi hissi veriyor. Bu da daha yükseklere sıçramayı, daha hızlı yürümeyi ve hızlı koşmayı sağlıyor.
Bluetooth özelliği ile telefonunuza bağlanarak ritminizi ve mesafenizi gözlemleyebileceğiniz bu ayakkabının fiyatı ise 969 TL.

        Spor sutyeni
      
Özel sensörler sayesinde kalp hızını ölçen Myzone spor sutyenleri aynı zamanda Bluetooth aracılığıyla başka aygıtlara da bağlanabiliyor.
Böylelikle spor yaparken bir yandan da akıllı saatinizden sağlık durumunuzu takip edebiliyorsunuz.
Sutyenin içindeki kalp hızı ölçen mekanizmanın şarj süresi ortalama 7 ay.

        Doktor sutyen
      
Kalp atışı, göğüs kafesi hareketleri ve duruş bozukluklarını tespit edebilen Vitali adlı bu sutyen, stresli anlarda kullanıcısını derin nefes alması için uyarıyor.
Masa başında otururken de doğru pozisyon alınması için kullanıcısını yönlendiren sutyen, USB üzerinden bilgisayara bağlanıp şarj olabiliyor.
Ürün ayrıca özel mobil uygulaması sayesinde akıllı telefonlara kablosuz olarak veri aktarabiliyor. Ürünün satışına gelecek yıl başlanması bekleniyor.

        Akıllı şort
      
Erkekler için şort, kadınlar için tayt olarak bugünden itibaren satışa sunulan Lumo Run, şort, vücudun zeminle temas süresi, sıçrama süresi, adım uzunluğu gibi normalde özel olarak analiz edilmesi gereken bilgileri toplayarak koşu tekniğini geliştirmeye yardımcı oluyor.
Lumo Run ’ı giyen sporcu koşmaya devam ettikçe tüm veriler akıllı telefona aktarılıyor. Akıllı telefondaki uygulamayla bağlantıya geçen sensör, sesli olarak koşucuyu motive ediyor.

        Kas yaptıran tişört
      
2XU Compression Long-Sleeve adlı bu tişört, özel kumaşı sayesinde üst pazı ve mide kaslarını desteklemek için güçlü bir sıkışlaştırma yapıyor. Böylece ağrı ve yorgunluğu da alan tişört, dik duruşu da teşvik ediyor.
Özellikle kendi kendine spor yapanlar için geliştirilmiş bu ürünün fiyatı ise 500 TL.

        Dakikada 3 bin veri
      
Sensörlerle donatılan akıllı tişört Hexoskin, dakikada aralarında kalp ritmi, nefes alış verişi, kalori hesabı, hız ve adım ölçülerinin de olduğu 3 bin veri toplayabiliyor.
Tişört, antrenman esnasındaki eylemleri kaydetmenin yanı sıra uyku, yeme-içme vb. günlük aktivitelerin de izini sürebiliyor. iOS ve Android uygulamalarına sahip olan tişört USB yoluyla Windows ve Mac OS X cihazlara bağlanabiliyor.
