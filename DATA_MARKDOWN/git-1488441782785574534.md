
# URL Radio è l’app che vi fa ascoltare qualsiasi radio in streaming su Android Auto (foto)

Published at: **2019-11-01T17:58:49+00:00**

Author: **Roberto Artigiani**

Original: [AndroidWorld](https://www.androidworld.it/2019/11/01/url-radio-lapp-vi-ascoltare-radio-streaming-android-auto-foto-677450/)

Anche se sul Play Store si possono trovare diverse soluzioni per ascoltare la radio sul proprio smartphone o tablet attraverso lo streaming HTTP, è innegabile che il momento per eccellenza per l’uso del vecchio medium è mentre ci si trova in auto. Per rispondere all’esigenza di chi non vuole perdersi la propria trasmissione preferita mentre è al volante, ora, grazie a URL Radio, è possibile ascoltare in streaming qualsiasi stazione radio presente online attraverso la piattaforma Android Auto.
Uno dei membri senior del team XDA Developers ha pubblicato sul forum ufficiale l’app URL Radio che consente di captare qualsiasi servizio presente in Rete semplicemente usando l’URL. Nello specifico è necessario aggiungere l’indirizzo al file .m3u presente in “Android/data/com.jamal2367.urlradio/files/Collection”. Lo sviluppatore ha già creato una lista di canali (tedeschi) con cui iniziare senza alcuno sforzo.
L’app dispone anche della possibilità di scegliere tra un tema chiaro e uno scuro e può essere scaricata dalla pagina sul forum XDA. Vi facciamo notare che ogni ora di streaming in qualità 128 kbit/s AAC può consumare fino a 60 MB di dati.
Via: XDA Developers
