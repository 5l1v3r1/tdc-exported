
# اجتماع بزرگ‌ مردمی عید بیعت در قزوین برگزار می‌شود

Published at: **2019-11-07T10:38:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545380.html/%D8%A7%D8%AC%D8%AA%D9%85%D8%A7%D8%B9-%D8%A8%D8%B2%D8%B1%DA%AF--%D9%85%D8%B1%D8%AF%D9%85%DB%8C--%D8%B9%DB%8C%D8%AF-%D8%A8%DB%8C%D8%B9%D8%AA--%D8%AF%D8%B1-%D9%82%D8%B2%D9%88%DB%8C%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF)

اجتماع بزرگ مردمی بیعت با امام عصر(عج) با عنوان «عید بیعت» مصادف با سالروز آغاز امامت حضرت مهدی(عج) در قزوین برگزار می‌شود.
به گزارش شبکه اطلاع رسانی راه دانا؛ حجت الله مددخانی در گفت‌وگو با صبح قزوین؛ درباره بزرگداشت سالگرد آغاز امامت امتم زمان(عج) اظهار کرد: اجتماع بزرگ مردمی بیعت با امام عصر(عج) مصادف با ۹ ربیع‌الاول، سالروز آغاز امامت حضرت مهدی(عج) در قزوین برگزار می‌شود.
وی افزود: جشن بیعت با امام زمان(عج) در همه مراکز استان‌ها، شهرهای قم و مشهد و مکان‌های زیارتی مطرح در کشور به‌صورت همزمان برگزار می‌شود.
مسئول برگزاری جشن بیعت با امام زمان(عج) در قزوین تصریح کرد: این جشن همزمان با سراسر کشور روز پنجشنبه(16 آبان ماه) از ساعت 15 تا 17 بعدازظهر در بلوار آزادگان(غیاث آباد)، چهار راه مسجد امام خمینی(ره) قزوین با حضور اقشار مختلف مردم برگزار می‌شود.
وی عنوان کرد: با توجه به اینکه همه ما شیعیان منتظر ظهور منجی عالم بشریت هستیم، لذا در این روز که مقارن با شروع امامت حضرت حجت(ع) است عهد و پیمان مجددی با آقا امام زمان خواهیم داشت.
 
این مسئول عنوان کرد: تجمع بزرگ مردمی بیعت با امام زمان(عج) با سخنرانی حجت الاسلام ماهری از قم با موضوع تمدن مهدوی و مداحی ذاکرین اهل بیت عصمت و طهارت(ع) حاج علی فرمانی و مرتضی سلیمانی برگزار می‌شود.
مددخانی بیان کرد: اجرای سرود، پخش کلیپ، قرائت میثاق‌نامه ۱۲بندی، برپایی ایستگاه‌های صلواتی و فروش محصولات مهدوی از جمله برنامه‌های جنبی این مراسم است که از همه همشهریان دعوت می‌کنیم تا در این مراسم شرکت کنند.
وی در پایان گفت: جشن بیعت با امام زمان در قزوین با همکاری شهرداری قزوین، سپاه ناحیه امام حسن(ع)، پایگاه‌های بسیج، مسجد امام خمینی(ره) و هیئت برگزار می‌شود.
انتهای پیام/
