
# Jamo S801PM, diffusori a due anime: speaker hi-fi e diffusore bluetooth

Published at: **2019-11-06T11:36:00+00:00**

Author: **Roberto Faggiano**

Original: [DDay.it](https://www.dday.it/redazione/32960/jamo-s801pm-diffusori-a-due-anime-speaker-hi-fi-e-diffusore-bluetooth)

Il nuovo Jamo S801 PM non è il solito diffusore bluetooth per ascoltare solo musica in streaming ma un vero monitor amplificato fornito in coppia stereo e completo di ingressi analogici e digitali, molto ben rifinito e con gli stessi altoparlanti impiegati nella serie Studio del marchio danese. Il prezzo di listino di 299 euro la coppia è, dopo queste premesse, molto interessante e competitivo con diffusori bluetooth molto più semplici nella costruzione.
La configurazione degli S801 PM prevede un diffusore dotato di ingressi e amplificatore e un diffusore identico ma passivo. In dotazione troviamo un telecomando per variare il volume e scegliere la sorgente, l'alimentatore esterno e un cavetto per collegare il diffusore passivo. Sul diffusore attivo spiccano gli ingressi per una qualsiasi sorgente stereo analogica con pin rca, un ingresso digitale ottico e una presa usb per riprodurre contenuti da un pc. Per gli incontentabili c'è pure un'uscia per un subwoofer amplificato. Quindi facile collegare un televisore e un lettore CD o un giradischi con stadio phono integrato.
Tornando al lato frontale si nota la finitura decisamente accurata per un prodotto di questa categoria, con finitura nera o bianca, griglia in tessuto di lino in stile tipicamente scandinavo fissata magneticamente e la zona in legno accanto al tweeter che forma l'esclusiva soluzione Wave Guide per migliorare la dispersione. Scendendo nei dettagli tecnici il diffusore sfrutta un amplificatore da 60 watt per un midwoofer da 102 mm in poly fiber e un tweeter a cupola da 25 mm, altoparlanti che lavorano con accordo reflex posteriore di tipo rettangolare. Le dimensioni sono di 285mm x 156mm x 163mm (A x L x P). Nelle specifiche non viene citato il tipo di tecnologia bluetooth utilizzata e quindi si dovrebbe trattare della versione base senza aptX.
