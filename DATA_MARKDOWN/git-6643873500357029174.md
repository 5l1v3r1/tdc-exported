
# Frigir navnet etter dødsulykke i Flåm

Published at: **2019-11-04T09:07:19+00:00**

Author: **Hilde Heian**

Original: [Bergens Tidende](https://www.bt.no/nyheter/lokalt/i/0nqr52/frigir-navnet-etter-doedsulykke-i-flaam)

Politiet frigir navnet i samråd med de pårørende. Det vil på det nåværende tidspunkt ikke bli gitt ytterligere kommentarer i saken fra politiet, skriver operasjonsleder Knut Dahl-Michelsen i Vest politidistrikt i en pressemelding.
Ulykken etterforskes av lokalt politi i Aurland.
Det var fredag kveld klokken 18.38 at politiet ble varslet om ulykken som skjedde cirka 100 meter øst for Fretheimtunnelen.
Alle nødetatene rykket ut til ulykkesstedet sammen med luftambulanse.
– Totalt var det tre biler og tre personer involvert i ulykken. Kvinnen ble etter hvert erklært død på stedet, gikk det frem av pressemeldingen fra operasjonslederen i politiet fredag kveld.
Kvinnen som omkom, var fører av en av de involverte bilene.
Politiets kriminalteknikere og ulykkesgruppen til Statens vegvesen undersøkte ulykkesstedet. De to andre bilførerne ble sendt til sykehus og legevakt for sjekk.
– Vi har mistet en veldig god medarbeider. Nina Møgster har jobbet hos oss i 15 år. Hun vil bli voldsomt savnet, sier daglig leder Inger Grindheim ved Sognaporten restaurant.
Serveringsstedet ligger like ved munningen til Lærdalstunnelen i Aurland.
Grindheim forteller at Møgster hadde vært på jobb, og var på vei hjem til familien da ulykken skjedde fredag kveld.
– Hun hadde en veldig god familie. Mann og to voksne barn som hun var veldig opptatt av at skulle ha det bra. Hun var oppvokst i Austevoll, sier Grindheim.
– Hadde dere et nært forhold?
– Ja, det hadde vi. Hun var en altmuligperson som monterte gardiner og gardinbrett før vi åpnet restauranten. Hun var kokk, ekspeditør og vasket gulv. Hun var en kjempeflott person å ha i arbeid, veldig utadvendt, sier Grindheim.
Politiet har behov for å komme i kontakt med eventuelle vitner til ulykken som skjedde klokken 18.36 cirka 100 meter øst for Fretheimstunnelen på E16 i Flåm.
De tre bilene som var involvert i ulykken, var en grå Tesla modell S, en blå Toyota Auris og en grå Audi A3 Sportback e-tron, skriver politiet i en pressemelding mandag formiddag.
Har du opplysninger knyttet til ulykken, ta kontakt med politiet i Aurland på tipstelefon 47 69 60 60, ber politiet.
– Vi driver teknisk og taktisk etterforskning. Vi har to vitner, det er de andre to bilførerne. Men vi vil gjerne komme i dialog med folk som kom til like i etterkant av ulykken, sier Knut Arne Klingenberg som er tjenestestedsleder i Aurland og Lærdal.
Politioverbetjenten forteller at de andre to bilførerne er en voksen kvinne og mann. De skal, ifølge Klingenberg, ikke være hardt skadet, og etter forholdene skal det gå bra med dem.
– Vet dere hvorfor ulykken skjedde?
– Det vil vi komme tilbake til. Vi er ikke ferdige med tekniske undersøkelser av bilene, sier Klingenberg.
