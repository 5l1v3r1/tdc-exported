
# Я вперше таке пережив: Дзідзьо розповів про авіапригоду у Відні

Published at: **2019-11-02T06:30:00+00:00**

Author: ****

Original: [ZIK.UA](https://zik.ua/news/2019/11/02/ya_vpershe_take_perezhyv_dzidzo_rozpoviv_pro_aviaprygodu_u_vidni_1682009)


        Популярний український співак Дзідзьо зізнався, що літак, в якому він летів до України, мав несправність. Тому артист пережив небезпечну авіапригоду.
      
Про це він сам розповів на своїй сторінці в Інстаграм.
1 листопада Дзідзьо змусив переживати тисячі своїх прихильників. На офіційній інстаграм-сторінці артист зізнався, що літак, на який він придбав квиток, виявився несправним. Про це пасажири дізнались, коли вилетіли з віденського аеропорту. Тому пілот змушений був здійснити екстрене приземлення на летовищі.
«Вилетів з Відня і тут через 15 хвилин пілот оголошує, що у нас проблеми з літаком. Поки кружляємо над Віднем», – з хвилюванням написав Дзідзьо. 
Тільки після приземлення пасажирам пояснили, що у літаку був несправний насос, який подавав паливо. Тому пілот вирішив не ризикувати та терміново повернутись на летовище. Упродовж авіапригоди Дзідзьо інформував прихильників, що відбувається, тому після повернення у Відень подякував всім за підтримку та вибачився. 
«Ми приземлилися у Відні. Хочу вам сказати, що ця ситуація дуже нестандартна. Вибачте, що змусив вас хвилюватися, але я вперше в житті таке пережив, не дай Боже нікому. Виявляється, у літака не працював насос, який подає паливо, і дуже дякую командиру, що він професійно спрацював і прийняв рішення повернутися назад», – проінформував Дзідзьо. 
Відомо, що під час інциденту ніхто не постраждав, а рейс «Відень-Київ» перенесли на ранок. За словами артиста, усіх пасажирів поселили на ніч у готелі, який розташований біля аеропорту, а для тих, хто не розуміє англійську, оголошення представників авіакомпанії переклав один із туристів. Вже зранку Дзідзьо повернувся до України та ще раз подякував прихильникам у мережі. 
Нагадаємо, у Києві судитимуть одного з чоловіків, які побили лідера гурту DZIDZIO Михайла Хому.
 
