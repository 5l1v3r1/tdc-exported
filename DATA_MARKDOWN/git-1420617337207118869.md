
# Pigneto: i Carabinieri arrestano due pusher

Published at: **2019-11-07T11:26:45+00:00**

Author: **Redazione**

Original: [Il Corriere della Città](https://www.ilcorrieredellacitta.com/news/pigneto-i-carabinieri-arrestano-due-pusher.html)

Nel corso di mirati servizi antidroga in zona Pigneto, i Carabinieri della Compagnia Roma Piazza Dante hanno arrestato due cittadini del Senegal, di 38 e 39 anni, entrambi senza fissa dimora e con precedenti, con l’accusa di spaccio e detenzione di sostanze stupefacenti.
Notati in atteggiamento sospetto in via del Pigneto, precisamente all’angolo con via Pesaro, i Carabinieri hanno iniziato a seguire i loro movimenti. Poco dopo i militari hanno assistito ad uno scambio tra i due pusher ed una donna che si era avvicinata, ed hanno deciso di intervenire.
Dopo aver strattonato i Carabinieri, i due spacciatori sono riusciti a darsi alla fuga, ma una volta arrivati a via l’Aquila sono stati raggiunti e sono stati ammanettati. Nelle tasche dei due sono state rinvenute, in totale, 5 dosi di marijuana e denaro contante, ritenuto provento dello spaccio. L’acquirente è stata identificata e segnalata, quale assuntore, all’Ufficio Territoriale del Governo di Roma, mentre gli arrestati sono stati portati e trattenuti in caserma, in attesa del rito direttissimo.
