
# Депутати звернулися до конгресменів США, щоб захистити Азов

Published at: **2019-11-01T11:09:59+00:00**

Author: **Daria Trokhimovich**

Original: [Рубрика](https://rubryka.com/2019/11/01/deputaty-zvernulysya-do-kongresmeniv-ssha-shhob-zahystyty-azov/)

Фото ReutersНародні депутати Верховної Ради надіслали листа членам комітету палати представників конгресу США, які займаються зовнішньою політикою, і висловили свою підтримку спецпідрозділу Нацгвардії “Азов”.
Про це повідомляє пресслужба МВС.
“Спроби назвати Азов “терористичною організацією” або “насильницьким іноземним угрупованням білих супрематистів” “болем відгукується в серцях українських військових і добровольців, які захищають країну від окупантів…
В умовах війни будь-яка критика військових має бути аргументованою, а докази їхньої причетності до правопорушень – беззаперечними”.
У листі нардепи перераховують військовослужбовців “Азову”, які загинули захищаючи країну, – 26 бійців, 1414 військовослужбовців батальйону нагородили за мужність і героїзм під час виконання бойових завдань.
Народні обранці зазначають, що у відкритих джерелах інформації немає жодного підтвердження причетності батальйону до терактів в Новій Зеландії чи вербування до лав “Азову” громадян США.
“Азов” як добровольчий батальйон сформували 5 травня 2014 року активісти.
У липні 2014 року його реорганізували в батальйон патрульної служби міліції особливого призначення, у вересні 2014 року – в полк патрульної служби особливого призначення, а в листопаді того ж року “Азов” став підрозділом Національної гвардії МВС.
Раніше повідомлялося, що у США демократи вимагають у Держдепу внести “Азов” до списку терористичних організацій.

        Аваков прокоментував спроби дискредитувати підрозділ “Азов”.
      
