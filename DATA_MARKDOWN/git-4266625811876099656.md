
# Монополія на виробництво спирту повинна бути у держави – Карасьов

Published at: **2019-11-06T14:07:00+00:00**

Author: ****

Original: [ZIK.UA](https://zik.ua/news/2019/11/06/monopoliya_na_vyrobnytstvo_spyrtu_povynna_buty_u_derzhavy__karasov_1684977)


        В Україні потрібно створити низку державних монополій.
      
Про це в ефірі телеканалу NewsOne заявив політолог, директор "Інституту глобальних стратегій" Вадим Карасьов.
Зокрема, йдеться про спиртову, військову та силову монополії, уточнив він.
"Зараз завдання – зібрати державу і створити монополії: військову, силову, спиртову і, може навіть, горілчану. Адже сьогодні у держави нічого немає. Візьмемо, наприклад, "Нафтогаз України". Не зрозуміло, хто ним керує. Представники західних кіл? Наглядова рада з Британії? Або Коболєв, який на гачку у Міжнародного валютного фонду?
Нам потрібно відновлювати державу. Адже, коли буде держава, тоді з’явиться національний інтерес", – підкреслив він.
Спиртовий ринок також потребує державного регулятора, продовжив Карасьов.
"Спиртова монополія повинна бути у держави. Також потрібно розібратися з природними монополіями, з АМКУ розібратися – чому спиртові заводи стоять? Хто взагалі регулює економіку? Скільки можна чути високі та пафосні слова про дерегуляцію?" – резюмував він.
Нагадаємо, Президент Володимир Зеленський зареєстрував законопроєкт про демонополізацію спиртової галузі, який, на думку експертів, вб’є галузь. Йдеться про те, що демонополізація вигідна лише великим горілчаникам, при цьому, приватизувати старі заводи ДП "Укрспирт" вони відмовляються.
Експерти наполягають, якщо законопроєкт Зеленського буде прийнятий і виробники горілки отримають свої власні ліцензії, приватизація ДП "Укрспирт" буде провалена, а разом з цим і бюджет недоотримає мільярди гривень.
 
