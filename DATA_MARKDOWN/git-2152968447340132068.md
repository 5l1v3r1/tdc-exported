
# Борисов зове в Прага: Кохезия за изостаналите региони в ЕС!

Published at: **2019-11-05T14:10:00+00:00**

Author: **Веселина Йорданова**

Original: [Dnes.bg](https://www.dnes.bg/politika/2019/11/05/borisov-zove-v-praga-koheziia-za-izostanalite-regioni-v-es.428637)

​Премиерът Бойко Борисов заяви, че е важно справедливото разпределение на средствата в ЕС, за да се преодолеят неравенствата между различните региони и изостаналостта.
В Прага, където участва на Срещата на високо равнище на групата "Приятели на кохезията", той каза още, че е необходим специфичен фокус към развитието на най-бедните, изоставащи европейски региони.
"Такива региони, с БВП под 50% от средното за ЕС, има не само в България и считам, че е от общ интерес те да бъдат подкрепени", изтъкна премиерът пред останалите лидери в Прага.
По думите му амбициите на ЕС да бъде глобален лидер следва да бъдат подкрепени с необходимите средства, съобщиха от правителствената пресслужба.
Това означава и осигуряване на адекватно финансиране на Кохезионната и Общата селскостопанска политика, които най-добре демонстрират резултатите от европейските инвестиции, изтъкна Борисов по време на пленарната сесия.
Българският премиер бе категоричен, че Кохезионната и Общата селскостопанска политика имат доказана добавена стойност, а техните резултати са видими и осезаеми за европейските граждани.
Борисов допълни, че правилата и за двете не трябва да водят до допълнителни административни и финансови тежести за националните бюджети, което крие риск за изпълнението на програмите и за инвестициите, особено в по-слабо развитите региони.
В изявлението си министър-председателят посочи, че лидерите от групата следва да насочат усилията си в няколко направления.
"Важно е да се противопоставим на разделението между нетни получатели и нетни донори. Ползите от двете политики са за всички европейски граждани", посочи българският премиер. Той акцентира също, че не трябва да се допуска налагане на разделение между нови и стари приоритети за ЕС.
"За нас са важни и традиционните политики, и науката и иновациите, и миграцията и сигурността, и борбата с климатичните промени. Именно затова настояваме за амбициозен бюджет на ЕС, който да ни позволи да съхраним постигнатото до момента и да отговорим на многобройните предизвикателства“, подчерта Бойко Борисов.
По думите му групата "Приятели на кохезията" трябва да се стреми не просто да ребалансира призивите за съкращения в бюджета на ЕС, а да има активна роля за отстояването на един надежден европейски бюджет в полза на всички европейски граждани.
В края на срещата на върха в Прага лидерите ще приемат Декларация на групата, в която да бъдат потвърдени споделените позиции на държавите с оглед на развитието на преговорите по МФР и с основен фокус върху важността на Кохезионната политика.
