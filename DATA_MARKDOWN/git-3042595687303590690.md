
# Stormer mot seriegull

Published at: **2019-11-02T19:34:29+00:00**

Author: **NTB I**

Original: [Dagbladet.no](https://www.dagbladet.no/sport/stormer-mot-seriegull/71776780)

Moldenserne fikk seg en smell forrige helg da de tapte borte mot Rosenborg. De var derfor ekstra revansjesugne da rivalen Kristiansund kom på besøk, og 2-3-tapet fra tidligere i sesongen skulle revansjeres.

        Molde – Kristiansund 2-0 (1-0)
      

        Ledelsen tok Molde etter et kvarters spill da Leke James spilte vegg med Mattias Moström og sistnevnte la ballen på tvers til Fredrik Aursnes. 23-åringen kunne enkelt setter inn sitt første mål for sesongen i det åpne målet.
      
Med Magnus Wolff Eikrem på benken fikk Eirik Hestad sjansen i tierrollen bak Leke James. Den sjansen tok han virkelig vare på da han serverte James med en lekker stikker etter 59 minutter. Alene med keeper var nigerianeren sikker da han satte inn 2-0 med sin 13. scoring for sesongen.
James var nære ved å punktere kampen da han la igjen ballen til Etzaz Hussain med ti minutter igjen på klokka. Midtbanespilleren skjøt via et KBK-bein og satte keeper Serigne Mor Mbaye helt ut av spill. Berøringen gjorde at ballen fikk en skru som gjorde at den nærmet stoppet på målstreken. Returen satte Aursnes utenfor.

        Seieren gjør at Molde nå har 59 poeng, ni poeng mer enn Bodø Glimt som møter Haugesund søndag. Skulle Kjetil Knutsens mannskap avgi poeng der, er det kun syltynn teori som kan frata Molde klubbens første seriegull siden 2014.
      
Molde får besøk av Strømsgodset i neste serierunde, før de skal til Oslo for å møte Vålerenga og til slutt møte Bodø Glimt hjemme.
Glimt på sin side har igjen Rosenborg og Kristiansund ved siden av Molde.
Kristiansund bød virkelig opp til kamp og presset til tider hjemmelaget, men de klarte kun å overliste keeper Andreas Linde ved én anledning.
Etter halvtimen spill headet Flamur Kastrati ballen i Molde-målet. Dommer Kai Erik Steen valgte imidlertid å annullere målet for angrep på Linde da Aliou Coly gikk for hardt til i kroppen på sisteskansen.
