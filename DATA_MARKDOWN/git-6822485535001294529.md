
# چاووش اوغلو از شکست یک توطئه بزرگ خبر داد

Published at: **2019-11-01T22:15:00+00:00**

Author: ****

Original: [جامعه خبری تحلیلی الف](https://www.alef.ir/news/3980810122.html)

وزیر امور خارجه ترکیه روز جمعه گفت که این کشور با انجام عملیات چشمه صلح توطئه بزرگی را در شمال سوریه به رهبری رژیم صهیونیستی و فرانسه خنثی کرد.
به گزارش فارس، «مولود چاووش اوغلو» وزیر امور خارجه ترکیه روز جمعه اعلام کرد که تفاهم‌نامه‌ای که میان ترکیه و روسیه امضا شده شامل عقب نشینی تروریست‌ها به پشت عمق 30 کیلومتری مرز سوریه از جمله شهر قامشلی است که این شهر فقط از گشتی‌های مشترک مستثنی شده است.
وی در ادامه گفت: «تروریست‌های پ‌ک‌ک و وای‌پی‌جی در حال خروج از دو شهر تل رفعت و منبج سوریه هستند.»
چاووش‌اوغلو اضافه کرد: «از طریق توافق با واشنگتن و مسکو تمام آن چیزی را که می‌خواستیم با حداقل خسارت بدست آوردیم و اگر عملیات چشمه صلح را آغاز نمی‌کردیم این امور محقق نمی‌شد.»
وزیر خارجه ترکیه گفت: «توطئه بزرگی را خنثی کردیم. "پ‌ک‌ک" و "وای‌پی‌جی" درصدد ایجاد دولتی در آنجا (شمال سوریه) به رهبری فرانسه و اسرائیل بودند و به صراحت می‌گویم که از این دو دولت هیچ بیانیه‌ای در رد این موضوع صادر نشده است.»
بر اساس گزارش‌ها، گشت‌زنی مشترک ارتش ترکیه و روسیه از صبح امروز (جمعه) و پس از گفت‌و‌گوی تلفنی «یاشا گولر» رئیس ستاد مشترک ارتش ترکیه  با «والری گیراسیموف» همتای روسی‌اش آغاز شد.
طبق توافق «ولادیمیر پوتین» رئیس‌جمهور روسیه و «رجب طیب اردوغان» در ۲۲ اکتبر گذشته (۳۰ مهر) در شهر سوچی در جنوب روسیه، شبه‌نظامیان کرد سوریه تا عمق ۳۰ کیلومتری در شمال سوریه عقب‌نشینی کردند و مقرر شد تا دو کشور گشت‌زنی مشترک در این منطقه داشته باشند.
این گشت‌زنی مشترک ۱۰ کیلومتر از شرق و غرب منطقه موسوم به «منطقه امن» را پوشش می‌دهد. 
