
# V Veliki Pristavi zagorelo gospodarsko poslopje

Published at: **2019-11-05T12:28:57+00:00**

Author: **Spletno uredništvo**

Original: [Primorske novice](https://www.primorske.si/kronika/v-veliki-pristavi-zagorelo-gospodarsko-poslopje)


        Zjutraj je v vasi Velika Pristava zagorelo gospodarsko poslopje. Zagorelo naj bi seno. Požar so gasilci pogasili, prizorišče požara pa si bodo ogledali tudi kriminalisti. Po prvih ocenah gmotna škoda znaša približno 70.000 evrov, so sporočili s Policijske uprave Koper.
      
PRIMORSKA > Koprski policisti so danes prejeli prijavo, da je izginilo vozilo znamke ford, tip tourneo connect 1.8. z registrsko številko KP E7-359. Parkirano je bilo na vrhu garažne hiše na Markovcu v Kopru, vredno pa je 2000 evrov.
Včeraj zvečer so neznanci vlomili v podjetje na Ravbarkomandi. Oškodovanec, ki je prvi prišel na kraj, jih je pregnal. Pred tem so že s treh osebnih rabljenih vozil odrezali katalizatorje, še več pa iz delavnice. Preden so pobegnili, so uspeli odnesti dva katalizatorja. Policisti zbirajo informacije.
Ajdovski policisti so včeraj okoli 23. ure obravnavali prometno nesrečo na hitri cesti med Ajdovščino in Vipavo, kjer je 30-letni voznik osebnega avtomobila trčil v varnostno ograjo. Ugotovili so, da se je prometna nesreča zgodila zaradi neprilagojene hitrosti voznika osebnega avtomobila znamke mercedes-benz, ki je na voznem pasu zaradi vode na cestišču izgubil nadzor nad vozilom in večkrat trčil v betonsko varovalno ograjo na levi strani prehitevalnega pasu.
Voznik se k sreči ni poškodoval. Policisti so mu izdali plačilni nalog.
Prometni policisti so včeraj okoli 19. ure prihiteli na bencinski servis na hitri cesti v Vrtojbi. 49-letni voznik tovornega vozila, državljan Ukrajine, je namreč zaradi nepravilnega premika z vozilom trčil v črpalko za točenje goriva. Tudi njemu so policisti izdali globo.
