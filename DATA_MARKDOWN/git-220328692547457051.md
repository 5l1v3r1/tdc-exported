
# Задържаха пияни шофьори в Шуменско

Published at: **2019-11-03T19:04:51+00:00**

Author: **Стандарт**

Original: [Стандарт Новини](https://standartnews.com/balgariya-krimi/zadrzhakha-piyani-shofori-v-shumensko-405762.html)

Двама пияни шофьори с над 2 промила алкохол в издишания въздух са били задържани за по 24 часа в Шуменска област в изборния ден, става ясно от съобщение на Областната дирекция на МВР в Шумен. Първият от тях нацелил със своя“ Фолксваген Поло“ лек автомобил „Тойота“. Това станало малко преди 12:30 ч. пред очите на полицай, охраняващ изборна секция в Каспичан. След сблъсъка между двамата шофьори възникнал спор, а пристигналият бързо екип на Пътна полиция установил наличието на 2,67 промила алкохол в издишания въздух на водача на полото. Той е задържан за 24 часа в управлението в Нови пазар, образувано е бързо производство.
Другият установен да шофира след употреба на алкохол в областта е засечен при проверка малко преди 13 ч. в село Радко Димитриево. Тестваният с дрегер 46-годишен жител на село Салманово също е прибран за 24 часа в полицейското управление в Шумен след отчетени 2,04 промила. Той отказал да даде кръвна проба, образувано е бързо производство.
