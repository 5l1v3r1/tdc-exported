
# Εβερτον – Τότεναμ 1-1: Το σοκ με Γκόμες έφερε βαθμό στο 90'+7'

Published at: **2019-11-03T20:53:00+00:00**

Author: **SigmaliveSportime**

Original: [SIGMALIVE](https://www.sigmalive.com/sports/football/international/england/595558/everton-totenam-11-to-sok-me-gkomes-efere-vathmo-sto-907)

Η Έβερτον έσωσε τον βαθμό στις καθυστερήσεις απέναντι στην Τότεναμ, αλλά χάνει για μεγάλο χρονικό διάστημα τον Αντρέ Γκόμες, ο οποίος έκανε σμπαράλια το πόδι του! Αν ρωτούσες τον Μάρκο Σίλβα αν θα προτιμούσε να χάσει αυτό το ματς και να φύγουν όλοι υγιείς από το γήπεδο, προφανώς θα έπαιρνε την ήττα. Διότι, αυτό που συνέβη στον (συμπατριώτη του), Αντρέ Γκόμες, είναι αυτό που απεύχεται να πάθει ο καθένας. Ο Πορτογάλος μέσος λίγο πριν συμπληρωθεί το 90λεπτο, σε μία κάθετη εφόρμηση δέχθηκε κλωτσιά από πίσω από τον Σον (αποβλήθηκε για αυτό το χτύπημα), έχασε την ισορροπία του, προσγειώθηκε πάνω στον Οριέ και κατά πάσα βεβαιότητα έκανε σμπαράλια το πόδι του, με τους παίκτες στον αγωνιστικό χώρο να τραβάνε τα μαλλιά τους με το φρικιαστικό θέαμα. Αυτός ο τραυματισμός είχε ως αποτέλεσμα να δοθούν 12 λεπτά καθυστέρησης, στο 7ο εξ’ αυτών ο Τοσούν με κεφαλιά-κανονιά έκανε το 1-1 και τουλάχιστον έσωσε τον βαθμό για τα ζαχαρωτά σε ένα πολύ κακό ποιοτικά παιχνίδι, απέναντι σε δύο ομάδες που ψάχνουν ταυτότητα. 
