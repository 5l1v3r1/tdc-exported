
# Arsene Wenger coraz bliżej pracy w Bayernie. Rozmowy po meczu z BVB

Published at: **2019-11-07T08:25:00+00:00**

Author: ****

Original: [TVN24](https://eurosport.tvn24.pl/pilka-nozna,105/bundesliga-trener-arsene-wenger-bayern-monachium,983585.html)

Klub z Bawarii długo męczył się z Olympiakosem. Pierwszą bramkę dopiero w 69. minucie zdobył Robert Lewandowski, a na 2:0 podwyższył w samej końcówce Ivan Perisić. W weekend na zespół prowadzony chwilowo przez Flicka czeka znacznie trudniejsze zadanie. Do Monachium zawita bowiem Borussia Dortmund, wicelider Bundesligi.
Najprawdopodobniej i w tym spotkaniu Bayern zagra pod wodzą tymczasowego szkoleniowca. Nazwisko następcy Kovaca co prawda nie zostało jeszcze podane, ale wiele wskazuje na to, że wkrótce drużynę z Monachium przejmie Arsene Wenger. Na taki rozwój wypadków wskazuje "Bild".
Według niemieckiego dziennika pierwszy kontakt z francuskim trenerem został już nawiązany, a do konkretnych rozmów ma dojść po hicie Bayern – BVB. Po tym jak Bawarczykom odmówił Ralf Rangnick, Wenger wydaje się być głównym faworytem do pracy w Bayernie.
70-letniego Francuza szerzej przedstawiać nie trzeba. Od 1996 do 2018 roku nieprzerwanie prowadził Arsenal. Z Kanonierami trzykrotnie zdobył mistrzostwo Anglii i aż siedmiokrotnie Puchar Anglii. Klub z Londynu opuścił po sezonie 2017/18 i od tamtej pory nie podjął innej pracy.
Czy Wenger okaże się lekarstwem na kryzys Bayernu? To pytanie zadają sobie chyba wszyscy fani niemieckiej drużyny. Po dziesięciu rozegranych kolejkach Bundesligi, drużyna z Monachium zajmuje dopiero czwarte miejsce w tabeli. W ostatniej serii spotkań Bayern został upokorzony we Frankfurcie, gdzie przegrał z miejscowym Eintrachtem aż 1:5. Porażka kosztowała posadę Kovaca.
Wenger miałby pracować do końca sezonu i taka opcja ponoć mu odpowiada. W klubie latem przyszłego roku chcą zatrudnić młodszego trenera.
Autor: Kali / Źródło: Eurosport.pl, Bild
