
# «Калі я знайшоў таблічку «паўстанцам», я прысеў ад здзіўлення»

Published at: **2019-11-07T13:50:00+00:00**

Author: ****

Original: [charter97.org](https://charter97.org/ru/news/2019/11/7/354758/)

На каталіцкіх могілках Берасця захавалася магіла ўдзельнікаў паўстання 1863-1864 гадоў, вядомага ў Беларусі як паўстанне Кастуся Каліноўскага, передае «Радыё Рацыя».
На металічным крыжы аднаго з надмагілляў, якое выпадкова выявіў і прадставіў шырокаму колу грамадства краязнаўца Іван Чайчыц, ёсць узгадка пра паўстанне.
«У Польшчы ў 1921 годзе працавала французская ваенная місія, якая займалася пошукам пахаванняў французаў. Прычым шукалі магілы не толькі ваенных, але і цывільных асобаў. І вось з такой думкай, што нешта захоўваецца на могілках, я накіраваўся. Французаў я не знайшоў. Але калі я знайшоў крыж, на якім на таблічцы напісана «паўстанцам», я прысеў ад здзіўлення», — узгадвае Іван Чайчыц.
Надпіс на крыжовай шыльдзе польскамоўны і гучыць як: «Irena i Franciszek Kornelukowie powstańcy – 1863.r ich syn – Jan i Józefa Kornelukowie».
Пакуль няма інфармацыі пра тое, кім былі гэтыя людзі падчас паўстання, альбо ў цывільным жыцці.
«Аднак нягледзячы на гэта, помнік усё роўна ўнікальны і вось чаму», – кажа Іван Чайчыц: – Гэта адзінае пахаванне паўстанцам, вядомае на сённяшні час, на тэрыторыі горада Берасце. І гэта крута».
Іван Чайчыц схіляецца да версіі, што шыльда з надпісам на гэтым крыжы з’явілася ў пачатку ХХ стагоддзя, хоць прамога дакументальнага пацверджання гэтаму няма. Ушанаваць памяць, альбо наведаць надмагілле паўстанцаў Ірыны і Францішка Карнялюкоў можна на каталіцкіх могілках ХІХ ст, што ў Берасці, якія размешчаны на вуліцы Пушкінскай.
