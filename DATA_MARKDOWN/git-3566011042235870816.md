
# بندرعباس به شبکه جهانی شهرهای خلاق پیوست/ جذب گردشگر خارجی با معرفی بهتر بندرعباس

Published at: **2019-11-01T15:47:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543902.html/%D8%A8%D9%86%D8%AF%D8%B1%D8%B9%D8%A8%D8%A7%D8%B3-%D8%A8%D9%87-%D8%B4%D8%A8%DA%A9%D9%87-%D8%AC%D9%87%D8%A7%D9%86%DB%8C-%D8%B4%D9%87%D8%B1%D9%87%D8%A7%DB%8C-%D8%AE%D9%84%D8%A7%D9%82-%D9%BE%DB%8C%D9%88%D8%B3%D8%AA--%D8%AC%D8%B0%D8%A8-%DA%AF%D8%B1%D8%AF%D8%B4%DA%AF%D8%B1-%D8%AE%D8%A7%D8%B1%D8%AC%DB%8C-%D8%A8%D8%A7-%D9%85%D8%B9%D8%B1%D9%81%DB%8C-%D8%A8%D9%87%D8%AA%D8%B1-%D8%A8%D9%86%D8%AF%D8%B1%D8%B9%D8%A8%D8%A7%D8%B3)

شهردار بندرعباس از پیوستن این شهر به شبکه جهانی شهرهای خلاق یونسکو خبر داد.
به گزارش شبکه اطلاع رسانی راه دانا؛ به نقل هرمز؛عباس امینی زاده،شهرداری بندرعباس با اعلام این خبر اظهار کرد: با توجه به ظرفیت ها و پتانسیل‌های کم‌نظیر شهر بندرعباس از مدت‌ها قبل به دنبال پیوستن به این شبکه جهانی بودیم که اکنون شاهد تحقق آن هستیم.
وی با اشاره به برنامه‌ریزی و تلاش ویژه شهرداری در راستای دستیابی به این هدف، افزود: بندرعباس از زمان اعلام فراخوان به عنوان یکی از ۲۲ شهر ایران متقاضی پیوستن به این شبکه مهم جهانی بود و با تلاش صورت گرفته در راستای معرفی صحیح، نظر کارشناسان و هیئت تصمیم‌گیرنده یونسکو جلب شد.
شهردار بندرعباس از ایجاد یک مدیریت ویژه جهت پیگیری این مسئله، کمک به راه‌اندازی و رونق‌بخشی مشاغل خرد مرتبط با حوزه مورد نظر و تهیه و ارسال مستندات لازم به عنوان بخشی از اقدامات صورت گرفته در این زمینه یاد کرد.
شهردار بندرعباس ادامه داد: اکنون بندرعباس در زمینه هنرهای بومی و محلی(فولکلور)، به جمع شهرهای خلاق جهان پیوسته و باید برای تداوم این عضویت، بر اساس برنامه منظم و کارشناسی تدوین شده حرکت کنیم.
این مقام مسئول با قدردانی از همرانی اساتید و مجموعه‌های علمی و دانشگاهی، کارشناسان برجسته حوزه‌های مختلف هنری استان و همچنین بخش‌های مختلف شهرداری در تحقق این هدف، تاکید کرد: معرفی ظرفیت هنرهای بومی و محلی بندرعباس در سطح کشور و دنیا به منظور جذب گردشگر خارجی، یکی از مهمترین هدف‌های پیوستن به شبکه جهانی شهرهای خلاق است.
امینی‌زاده تسهیل‌گری در رونق‌بخشی هرچه بیشتر کسب و کارهای مرتبط با فرهنگ و هنر، صنایع دستی، پوشش و موسیقی را از دیگر اهداف مهم این حرکت جهانی دانست.
انتهای پیام/
 
 
 
