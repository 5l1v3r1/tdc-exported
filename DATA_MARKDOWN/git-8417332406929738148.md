
# Merkel og Stoltenberg avviser at NATO-alliansen er hjernedød

Published at: **2019-11-07T17:12:24+00:00**

Author: **(NTB) NTB**

Original: [adressa.no](https://www.adressa.no/nyheter/utenriks/2019/11/07/Merkel-og-Stoltenberg-avviser-at-NATO-alliansen-er-hjerned%C3%B8d-20344720.ece)

Både Tysklands Angela Merkel og NATO-sjef Jens Stoltenberg tar avstand fra påstanden om at NATO-alliansen er «hjernedød», slik Frankrikes president mener.
Den tyske statsministeren mener slike kommentarer er unødvendige.
– Den franske presidenten har brukt ganske drastiske ord for å uttrykke sitt syn. Det er ikke slik jeg opplever samarbeidet i NATO. Jeg synes ikke slike drastiske dommer er passende, selv om vi åpenbart strever med noen problemer, sa Merkel da hun torsdag holdt pressekonferanse med NATOs generalsekretær Jens Stoltenberg i Berlin.
– NATO er i vår interesse. Dette er vår sikkerhetsallianse. Jeg har sagt flere ganger at vi må ta skjebnen litt mer i egne hender i Europa. Men det transatlantiske partnerskapet er fullstendig uunnværlig for oss, fortsatte Merkel.
Stoltenberg sa seg enig.
– Jeg er enig med kansler Merkel. NATO er sterkt, og USA, Nord-Amerika og Europa, vi gjør mer sammen enn vi har gjort på et tiår.
Han advarte også mot ethvert forsøk på å skape avstand mellom Europa og Nord-Amerika.
– Det vil ikke bare kunne svekke alliansen, det transatlantiske båndet, det kan også splitte Europa. Så derfor må vi stå sammen, sa Stoltenberg.
Tidligere torsdag publiserte det britiske nyhetsmagasinet The Economist et intervju med Frankrikes president Emmanuel Macron der han bruker ordet «hjernedød» om forsvarsalliansen.
– Det vi nå opplever, er at NATO-alliansen er hjernedød, sier Macron.
Han insisterer på at Europa må begynne å tenke strategisk på seg selv som en geopolitisk makt for å ikke miste kontrollen over egen skjebne.
Under det timelange intervjuet, som ble gjort i Paris 21. oktober, sier han også at USA viser tegn til å snu ryggen til Europa.
– Hvis vi ikke våkner opp, er det en betydelig risiko for at vi i det lange løp vil forsvinne geopolitisk, sier Macron.
Han viser til Tyrkias nylige offensiv i Nord-Syria, som han mener viser en fullstendig mangel på samordning mellom USA og andre NATO-land når det gjelder strategiske beslutninger.
– Du har en ukoordinert aggressiv handling begått av en annen NATO-alliert, Tyrkia, i et område der våre interesser står på spill, sier den franske presidenten.
I en tale i Berlin tidligere torsdag forsvarte Stoltenberg Trump-administrasjonen.
– USA svikter ikke Europa, tvert imot. De investerer i Europas sikkerhet, med flere soldater, infrastruktur og flere øvelser, sa Stoltenberg, ifølge nyhetsbyrået DPA.
USA har fortsatt 35.000 soldater stasjonert i Tyskland.
Macrons uttalelser kommer i forkant av NATO-toppmøtet i Storbritannia i desember.
(©NTB)
