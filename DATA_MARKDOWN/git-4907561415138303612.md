
# Eşiniz 2600 gün daha prim ödeyip 58 yaşını dolduracak

Published at: **2019-11-01T05:00:37+00:00**

Author: **Ekrem Sarısu**

Original: [Posta](https://www.posta.com.tr/yazarlar/ekrem-sarisu/esiniz-2600-gun-daha-prim-odeyip-58-yasini-dolduracak-2216128)

Soru: 18 Ekim 1971 doğumlu eşimin, SSK girişi 1991 oldu. Halk eğitimde usta öğretici olarak çalıyor. Toplam 1000 gün prim ödemesi bulunuyor. Son 3 yıldır düzenli olarak çalışıyor. 1998 ve 1999 doğumlu 2 çocuğumuz var. Ne zaman emekli olabilir?
● Adem SAĞIR
Cevap: Eşiniz emekli olmak için 20 yıl sigortalılık süresi, 5525 gün prim ödeme ve 48 yaş şartlarına tabi. 4525 gün daha prim ödeyerek, primini 5525 güne tamamlayacağı tarihte emekli olabilir. Ayrıca, 2600 gün daha prim ödeyerek primini 3600 güne tamamlaması şartıyla, 58 yaşını dolduracağı tarihte emekli olması da mümkün. Eşinizin doğumlarını tarih (gün, ay, yıl) olarak bildireceğiniz yerde sadece yıl olarak bildirmişsiniz.
Eşinizin birinci ile ikinci doğumu arasındaki sürede ve ikinci doğumundan sonraki iki yıl içinde prim ödenmeyen günleri borçlanma hakkı var. Doğumları arasında bir yıl süre olduğunu ve ikinci doğumundan sonraki iki yıl içinde de prim ödemesi olmadığını varsayarsak, iki doğumunu borçlanarak toplam 1080 gün kazanabilir. Bu durumda birinci seçenekte 3445 gün, ikinci seçenekte de 1520 gün daha prim ödeyerek primini tamamlayabilir.

        BABANIZIN 3600 GÜNLE 60 YAŞINI DOLDURMASI GEREKİYOR
      
Soru: 1961 doğumlu babamın, sigorta başlangıcı 1984’te oldu. 3700 gün prim ödemesi var. Acaba babam 3600 günden kaç yaşında emekli olabilir?
● Mevlüde GÜNTAV
Cevap: Babanız yaş haddinden emekli olmak için 15 yıl sigortalılık süresi, 3600 gün prim ödeme ve 60 yaş şartlarına tabi. 3600 günden fazla prim ödemesi olduğundan bundan sonra prim ödemese de 2021’de 60 yaşında emekli olabilir.

        58 YAŞINIZI BEKLEYECEKSİNİZ
      
Soru: 22 Haziran 1977 doğumluyum. SSK başlangıç tarihim 13 Nisan 2010. Hiç borçlanmam yok. Aktif sigortam devam ediyor. Ne zaman emekli olurum?
● SİBEL
Cevap: Emekli olmak için 7200 gün prim ödeme ve 58 yaş şartlarına tabisiniz. Priminizi 7200 güne tamamlamanız şartıyla, 58 yaşınızı dolduracağınız tarihte emekli olabilirsiniz. Ayrıca prim ödemenizi 4800 güne tamamlamanız şartıyla (sorunuzdan 4800 gün priminiz olduğu anlaşılıyor), 60 yaşınızı dolduracağınız tarihte emekli olmanız da mümkün (4800 gün prim ödeme ve 60 yaş şartlarına tabi olarak).

        5375 GÜN PRİMİNİZ VARSA 2020’DE EMEKLİ OLABİLİRSİNİZ
      
Soru: 1970 doğumluyum. Sigorta giriş tarihim 1 Şubat 1987. Acaba ne zaman emekli olabilirim?
● Mehmet YILMAZ
Cevap: Emekli olmak için 25 yıl sigortalılık süresi, 5375 gün prim ödeme ve 50 yaş şartlarına tabisiniz. 5375 gün prim ödemiş olmanız şartıyla, 2020’de 50 yaşınızı dolduracağınız tarihte emekli olabilirsiniz.

        KIDEM TAZMİNATI İÇİN 7000 GÜN PRİM LAZIM
      
Soru: SSK başlangıç tarihim 2006. Aynı işyerinde 4800 gün prim ödemem var. Hangi durumda kıdem tazminatımı hak ederim?
● B.K.
Cevap: Emekli olmak için aranan şartlardan yaş dışındakileri sağlayanlar, işlerinden kıdem tazminatı alarak ayrılabiliyor. Emekli olmak için 7000 gün prim ödeme, kadınsanız 58, erkekseniz 60 yaş şartlarına tabisiniz. 2200 gün daha prim ödeyerek toplam prim ödemenizi 7000 güne tamamlayacağınız tarihte kıdem tazminatı alarak işinizden ayrılabilirsiniz.
