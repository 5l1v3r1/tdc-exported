
# Συνεχίζονται τα σεμινάρια για την ασφάλεια στη Νοτιοανατολική Μεσόγειο

Published at: **2019-11-01T16:40:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424940/synexizontai-ta-seminaria-gia-thn-asfaleia-sth-notioanatolikh-mesogeio)


        Έγινε στο Επιμελητήριο Δωδεκανήσου, η απονομή των βεβαιώσεων παρακολούθησης του Β’ Κύκλου των Σεμιναρίων που συνδιοργανώνουν στη Ρόδο, η Μονάδα Έρευνας για την Ευρωπαϊκή και Διεθνή Πολιτική του Τμήματος Μεσογειακών Σπουδών και τα Κέντρα Επαγγελματικής Κατάρτισης Γ. Γεννηματάς.
      
Για τον Γ' Κύκλο των σεμιναρίων που αρχίζει στις 15 Νοεμβρίου, μίλησαν η κα Χ. Γιασιράνη, η κα Κ. Φραντζή και ο κος Σ. Ντάλης.
Τα σεμινάρια του τρίτου κύκλου θα πραγματοποιούνται μια φορά το μήνα και θα καλύψουν την περίοδο Νοεμβρίου 2019 – Μαΐου 2020.
Στα σεμινάρια θα διδάξουν κορυφαίοι Έλληνες διπλωμάτες. Οι πρέσβεις επί τιμή, Δημήτρης Καραϊτίδης, Βασίλης Κασκαρέλης, Κατερίνα Μπούρα, Βασίλης Παπαϊωάννου, Γεώργιος Σαββαΐδης και Θεόδωρος Σωτηρόπουλος θα καταθέσουν την εμπειρία τους και τη γνώση τους για θέματα που αφορούν την ασφάλεια και τη συνεργασία στη Νοτιοανατολική Ευρώπη και τη Μεσόγειο.
Το πρώτο σεμινάριο θα πραγματοποιηθεί την Παρασκευή 15 Νοεμβρίου 2019 στις 11.00 στην αίθουσα Συνεδριάσεων της Περιφέρειας Νοτίου Αιγαίου.
Πρώτος καλεσμένος θα είναι, ο πρέσβης κος Γεώργιος Σαββαΐδης, πρώην γενικός γραμματέας του Υπουργείου Εξωτερικών, πρώην επικεφαλής της δ/νσης Τουρκίας, πρώην πρέσβης/ μόνιμος αντιπρόσωπος στο ΝΑΤΟ και πρώην πρέσβης στην Ουάσιγκτον. Το θέμα της διάλεξης του κου Σαββαΐδη θα είναι η προετοιμασία και διεξαγωγή διαπραγματεύσεων επί ζητημάτων εθνικού ενδιαφέροντος.
Τα σεμινάρια απευθύνονται σε μεταπτυχιακούς φοιτητές, ερευνητές, στελέχη του δημόσιου και ιδιωτικού τομέα, νομικούς, στρατιωτικούς και πτυχιούχους ΑΕΙ και ΤΕΙ.
Μετά την ολοκλήρωση του κύκλου των σεμιναρίων θα δίδεται βεβαίωση παρακολούθησης.
