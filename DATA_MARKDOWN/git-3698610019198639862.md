
# Україна направила РФ ноту з вимогою повернути захоплені в Керченській протоці кораблі — Пристайко

Published at: **2019-11-04T14:07:00+00:00**

Author: ****

Original: [DT.ua](https://dt.ua/UKRAINE/ukrayina-napravila-rf-notu-z-vimogoyu-povernuti-zahopleni-v-kerchenskiy-protoci-korabli-pristayko-328414_.html)

Міністерство закордонних справ України направило РФ дипломатичну ноту з вимогою повернути кораблі "Нікополь", "Бердянськ" та "Яни Капу", які Росія захопила в 2018 році в Керченській протоці, заявив глава МЗС Вадим Пристайко. За словами міністра, українські військові готові прибути в будь-яке місце, щоб забрати кораблі.
"МЗС направило ноту Росії, де ми просили вказати координати і час, коли ми можемо забрати наші кораблі. Я хотів би подивитися, коли ми отримаємо ці кораблі, що залишилися наслідки обстрілу цих кораблів. Або як раз ця затримка пов'язана з тим, що вони поступово ремонтуються і зникають дірки від обстрілу наших кораблів", - заявив Пристайко під час спільної пресконференції з главою МЗС Естонії Урмасом Рейнсалу.
Український міністр додав, що жодних затримок з боку України немає, адже "наші військові готові в будь-яку точку прибути і забрати наші кораблі".
Нагадаємо, 25 листопада 2018 року російські спецпризначенці атакували та захопили два катери та рейдовий буксир ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.
Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них обвинувачення "порушенні кордону".  25 травня Міжнародний трибунал ООН з морського права ухвалив рішення, яким зобов'язав РФ негайно звільнити моряків і повернути кораблі ВМСУ. 
У червні Росія відзвітувала трибуналу про виконання вимоги, однак українців утримували у СІЗО "Лефортове" (Москва) до 7 вересня. Саме тоді відбувся обмін утримуваними особами між Україною та РФ, у результаті якого 24 моряка і повернулися додому.
У свою чергу радник секретаря Ради національної безпеки і оборони Борис Бабін заявив про те, що Росія не виконає рішення Міжнародного трибуналу ООН з морського права до тих пір, поки не поверне Україні катера "Нікополь" і "Бердянськ", а також буксир "Яни Капу".
