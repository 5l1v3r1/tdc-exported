
# รมว.พลังงาน ชูนโยบาย Energy for All

Published at: **2019-11-01T04:00:00+00:00**

Author: ****

Original: [เดลินิวส์](https://www.dailynews.co.th/article/739427)


        รมว.พลังงาน มอบนโยบาย สนพ. ชูนโยบาย Energy for All เป็นกลไกขับเคลื่อนเศรษฐกิจฐานราก พร้อมแนะให้ใช้เทคโนโลยีมาช่วยตัดสินใจเชิงนโยบาย
      
นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน เป็นประธานการประชุมเพื่อมอบนโยบายการดำเนินงานต่อผู้บริหารสำนักงานนโยบายและแผนพลังงาน (สนพ.) โดยมี นายวัฒนพงษ์ คุโรวาท ผู้อำนวยการ สนพ. พร้อมคณะผู้บริหาร ให้การต้อนรับในการนี้ รัฐมนตรีว่าการกระทรวงพลังงาน ได้มอบนโยบายเร่งด่วน 5 ข้อ (Quick Policy) คือ 1. การปรับปรุงแผนพัฒนากำลังการผลิตไฟฟ้าของประเทศ (PDP2018) 2. การปรับปรุงแผนการจัดหาก๊าซธรรมชาติ (Gas Plan) 3. การทบทวนโครงสร้างราคาน้ำมันเชื้อเพลิงและก๊าซ LPG 4. การปรับกลไกเชื้อเพลิงชีวภาพ อาทิ เอทานอล และไบโอดีเซล และ 5. การปรับโครงสร้างราคา NGV
นายสนธิรัตน์ สนธิจิรวงศ์ รัฐมนตรีว่าการกระทรวงพลังงาน กล่าวว่า สนพ. เป็นองค์กรสำคัญในการมีส่วนร่วมพัฒนานโยบายและแผนพลังงานของประเทศ เปรียบเสมือนมันสมองของกระทรวงพลังงาน ในวันนี้ได้เตรียมแนวคิดเชิงนโยบายมาแลกเปลี่ยนกับ สนพ. ดังนี้1. การพิจารณาเกณฑ์การจัดตั้งโรงไฟฟ้าชุมชน ซึ่งไม่เพียงแต่การมีโรงไฟฟ้าในชุมชนเท่านั้น แต่เป็นความสำเร็จของเศรษฐกิจฐานราก ชุมชนเข้มแข็ง สามารถบริหารจัดการเชื้อเพลิงขยะ ชีวมวล ลดการเผาไหม้เศษวัสดุทางการเกษตร สร้างรายได้ในพื้นที่ พึ่งพาตนเองได้ อาทิ โรงไฟฟ้าแม่แจ่ม จ.เชียงใหม่ หรือศูนย์พัฒนาเทคโนโลยีการเกษตรและพลังงานทางเลือก จ.กาญจนบุรี
2. การพัฒนานโยบายเชื้อเพลิงชีวภาพ (Bio Fuel) น้ำมันไบโอดีเซล เอทานอล ให้คิดทั้งระบบ ครอบคลุมทั้งปัญหาราคา ปริมาณการผลิต และการแก้ไขปัญหาการลักลอบนำเข้า เพื่อส่งเสริมการสร้างรายได้ให้เกษตรกร เพิ่มราคาพืชผลการเกษตร อาทิ น้ำมันปาล์ม อ้อย มันสำปะหลัง และช่วยลดมลพิษทางอากาศ3. การผลักดันให้ประเทศไทยเป็นศูนย์กลางด้านพลังงานในภูมิภาคอาเซียน โดยใช้ความได้เปรียบทางยุทธศาสตร์ของที่ตั้งของประเทศ การผลักดันเชิงนโยบายให้ประเทศไทยเป็นศูนย์กลางตตลาดไฟฟ้า ศูนย์กลาง LNG โดยสร้างกลไกทางการตลาด เป็นหลักการแข่งขันและพึ่งพาตนเองได้
4. การเป็นศูนย์กลางสารสนเทศด้านข้อมูลพลังงาน ควรดำเนินการศึกษาและวิจัย ให้พร้อมรองรับพลังงานจากเทคโนโลยีใหม่ ๆ หรือทำให้ประชาชนเข้าถึงข้อมูลได้ ให้รับรู้ข้อมูลที่แท้จริง ลดความขัดแย้ง รวมทั้ง ให้สามารถนำข้อมูลมาประมวลผลในการตัดสินใจด้านนโยบายพลังงานต่าง ๆ ทั้งนี้ สนพ. ต้องดำรงอยู่หลักการและความทันสมัย ยืนหยัดตามหลักข้อมูลทางวิชาการ และปฏิบัติงานด้วยความโปร่งใส ขณะที่ นายวัฒนพงษ์ คุโรวาท ผอ.สนพ. เปิดเผยภายหลังการประชุมเพื่อมอบนโยบายการดำเนินงานฯ ว่า สนพ. เป็นองค์กรวางแผนสร้างสรรค์นโยบายพลังงานให้แก่ประเทศ จะนำแนวคิดและนโยบายที่รัฐมนตรีว่าการกระทรวงพลังงาน มอบหมายมาปรับใช้และเร่งดำเนินการนโยบายเร่งด่วน เพื่อเสนอกระทรวงพลังงานในลำดับต่อไป 
