
# Sztrájk a Lufthansánál, Budapestet is érinti

Published at: **2019-11-07T07:47:00+00:00**

Author: **Infostart / MTI**

Original: [infostart](https://infostart.hu/kulfold/2019/11/07/sztrajk-a-lufthansanal-budapestet-is-erinti)

Elkezdődött csütörtökön a német légiutas-kísérők független szakszervezetének (UFO) 48 órás sztrájkja a Lufthansa légitársaságnál.
A péntek éjfélig tartó sztrájk leginkább a frankfurti nemzetközi repülőtéren okoz gondot, amelynek menetrendjéből 800 Lufthansa-járatot kellett törölni. Azonban csütörtök reggel nem volt nagyobb fennakadás, mert az utasok időben értesültek a munkabeszüntetésről.
Az UFO valamennyi Németországból induló csütörtöki és pénteki Lufthansa-járatra sztrájkot hirdetett. A légitársaság ezért rendkívüli menetrendet állított össze, csütörtökön az eredetileg tervezett 3000 járat helyett 2300 járat közlekedik, pénteken pedig a tervezett 3000 helyett 2400.

        Több budapesti járat is kimarad. A járattörlések 180 ezer utast érintenek.
      
A légiutas-kísérők szakszervezete legutóbb október 20-án tartott sztrájkot a vállalatcsoportnál, a 19 órás munkabeszüntetés miatt több mint száz járatot kellett törölni. Hétfőn hirdették meg az újabb munkabeszüntetést, arra hivatkozva, hogy a Lufthansa vezetősége továbbra sem hajlandó tárgyalni, és még csak nem is reagálnak a megkereséseikre.
A Lufthansa szerint az UFO vezetése szabálytalanul került pozícióba, így tevékenysége is szabályellenes. A társaság ezért nem ismeri el az UFO márciusi lépésének jogosságát, amellyel a szakszervezet felmondta a kollektív szerződést. Álláspontja szerint továbbra is érvényes a légiutas-kísérők munkájáról és javadalmazásáról szóló megállapodás.
Az UFO az utóbbi években több nagyszabású sztrájkot szervezett a Lufthansa-csoportnál, 2015 novemberében egyhetes munkabeszüntetést tartottak, akkor 4700 járatot kellett törölni.

        Nyitókép: MTI/Lakatos Péter
      
