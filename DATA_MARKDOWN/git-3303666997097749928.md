
# Adottiamo noi Giovannino, scatta la solidarietà per il bimbo abbandonato perché ha malattia non curabile

Published at: **2019-11-06T09:25:00+00:00**

Author: **CARLOTTA ROCCI**

Original: [Repubblica.it](https://torino.repubblica.it/cronaca/2019/11/06/news/torino_bambino_nasce_con_malattia_incurabile_e_i_genitori_lo_abbandonano_in_ospedale-240359783/)

A quattro mesi appena c’è un bambino che porta sulle spalle un peso molto più grande di lui. Soffre di una malattia così rara da colpire solo una persona su un milione, e di solito quasi nessuno sopravvive più di qualche settimana. Lui sta lottando per sopravvivere in una stanza della terapia intensiva neonatale dell’ospedale Sant’Anna di Torino che è diventata la sua casa perché i genitori lo hanno lasciato lì quando hanno saputo che il neonato era affetto da ittiosi Arlecchino. Non se la sono sentita di farsi carico di una vita tanto complicata. A poche ore che la sua storia è stata resa nota è subito scattata una corsa per adottarlo.In ospedale lo chiamano Giovannino e le sue mamme sono le infermiere che lo accudiscono nel reparto, mai al sole, perché la sua pelle è troppo fragile.  L’ittiosi arlecchino, infatti, è una malattia della pelle che la rende delicata come carta velina. La chiamano così perché l'epidermide si spacca in grandi falde come i rombi del costume di Arlecchino, basta un respiro a causare una lesione. Ecco perché a Giovannino servono attenzioni costanti: il rischio infezioni è altissimo ed è per questo che l’aspettativa di vita di norma è bassissima. Ora si cerca una casa per questo bambino nato ad agosto e mai uscito dall’ospedale: le comunità che accolgono i bambini non hanno gli strumenti per garantirgli le cure necessarie. Per ora il piccolo resta in ospedale circondato dall’affetto di chi ha conosciuto la sua storia e ora gli porta giochi e vestiti, affidando tutto alle infermiere e ai medici del reparto.Sono già arrivate decine di richieste di adozione per Giovannino. Il centralino del Sant'Anna è alle prese con il cuore dei torinesi e di persone di tutt'Italia che hanno ascoltato la storia di Giovannino e chiedono di prendersene cura. "E' stata un'esplosione di telefonate -  racconta il direttore del reparto di terapia intensiva neonatale dell'ospedale Sant'Annna Daniele Farina - Lui è pronto per andare a casa anche subito se si trova una famiglia, ma tutte le richieste devono passare dall'ufficio Casa dell'Affido del Comune di Torino. Gli italiani sono un popolo di grande cuore. Io - prosegue Farina - ho grande rispetto per chi deciderà di prenderse cura perché questo comporta un grosso impegno".La sua pelle si spacca molto facilmente e deve essere trattata con olio e crema idratante tante volte al giorno. "La speranza di vita di solito è molto bassa ma Giovannino resiste, ha superato la fase critica -  continua il medico - Esistono bambini che diventano adulti con questa malattia".  I suoi genitori hanno deciso di abbandonarlo: "Una decisione che non possiamo giudicare in nessun modo", dice Farina. Da allora non hanno più avuto contatti con il bambino, che è stato affidato a un tutore legale. Ora ha circa 40 mamme e papà in ospedale. "E' un bimbo sveglio che sorride e ama essere portato a spasso per il reparto. E' contento quando qualcuno gli fa ascoltare la musica".Tra i tanti che si sono offerti di accudire il piccolo Giovannino c'è anche il Cottolengo: il padre generale della Piccola Casa don Carmine Arice ha scritto una lettera in cui si rivolge direttamente al piccolo Giovannino e gli offre la possibilità di esaudire il sogno di una casa.  
