
# بازتاب بیانات رهبر انقلاب در رسانه‌های خارجی/ العربیه: آیت‌الله خامنه‌ای بار دیگر مذاکره با آمریکا را رد کرد

Published at: **2019-11-03T16:06:00+00:00**

Author: ****

Original: [جامعه خبری تحلیلی الف](https://www.alef.ir/news/3980812139.html)

رهبر معظم انقلاب با تاکید بر اینکه آمریکا از گذشته تا به امروز هیچ تغییری نکرده است، خاطرنشان کردند: هیچ نتیجه‌ای ‌از گفت‌وگو با آمریکایی‌ها حاصل نخواهد شد؛ چرا که آنها یقیناً هیچ امتیازی نخواهند داد. بیانات ایشان بازتاب گسترده‌ای در رسانه‌های خارجی داشته است.
به گزارش ایسنا، خبرگزاری اسپوتنیک با انتشار بخش‌هایی از بیانات امروز حضرت آیت‌الله خامنه‌ای در جمع دانشجویان و دانش‌آموزان و در آستانه روز استکبارستیزی گزارش داد: رهبری ایران روز یک‌شنبه مذاکره تهران با واشنگتن را غیر محتمل دانست و تاکید کرد که کشورش در برابر فشارهای آمریکا تسلیم نخواهد شد.
اسپوتنیک در ادامه گزارش داد: رهبر جمهوری اسلامی همچنین گفت که راه بستن نفوذ آمریکا، منع هرگونه مذاکره با این کشور است و آنهایی که فکر می‌کنند مذاکره با دشمن حلال تمامی مشکلات است، صد در صد اشتباه می‌کنند.
خبرگزاری رویترز نیز در گزارشی به انتشار بیانات امروز رهبر انقلاب پرداخت و نوشت: آیت‌الله خامنه‌ای با اشاره به اینکه ایران در برابر دشمن قدیمی خود، یعنی آمریکا تسلیم نمی‌شود، گفت که مذاکره با واشنگتن نیز مشکلات تهران را حل نخواهد کرد.
همچنین خبرگزاری ترند گزارش داد: رهبر معظم ایران امروز (یک‌شنبه) بار دیگر تاکید کرد که مذاکره با آمریکا نتیجه‌ای در بر نخواهد داشت.
وی در ادامه راه مسدود کردن نفوذ آمریکا را عدم مذاکره با واشنگتن دانست و خطاب به حامیان گفت‌وگو با آمریکا خاطر نشان کرد که آنها کاملا اشتباه می‌کنند.
خبرگزاری فرانسه در گزارش خود درباره بیانات امروز رهبر معظم انقلاب به انتشار صحبت‌های ایشان در رابطه با منع مذاکره با آمریکا پرداخت و نوشت: رهبری ایران در آستانه چهل سالگی ماجرای سفارت واشنگتن در تهران تاکید کرد که از گفت‌وگو با آمریکا هیچ نتیجه‌ای حاصل نخواهد شد، چراکه آنها به‌طور قطع و به یقین هیچ امتیازی نخواهند داد.
در ادامه گزارش خبرگزاری فرانسه آمده است: آیت‌الله خامنه‌ای همچنین گفت، آنهایی که فکر می‌کنند مذاکره با آمریکا مشکلات ایران را حل خواهد کرد، به شدت در اشتباهند.
روزنامه حریت، فایننشال پست، اورشلیم پست، نیویورک تایمز، از جمله دیگر رسانه‌هایی هستند که بیانات امروز رهبر معظم انقلاب را منتشر کردند و به‌ویژه به صحبت‌های ایشان درباره بی نتیجه بودن مذاکره با آمریکا پرداختند.
شبکه سعودی العربیه در این باره نوشت: رهبر ایران بار دیگر مذاکره با آمریکا را رد کرد.
این شبکه در ادامه نوشت: رهبر ایران اعلام کرد که کشورش در برابر فشار آمریکا تسلیم نخواهد شد و مذاکره با آمریکا مشکلات ایران را حل نخواهد کرد.
این شبکه سعودی در ادامه به بیانات مقام معظم رهبری در چند ماه اخیر اشاره کرد و نوشت  که در 17 سپتامبر گذشته نیز رهبر ایران  احتمال هرگونه مذاکره با آمریکا را رد کرده بود.
روزنامه الیوم السابع مصر نیز در تیتری مشابه نوشت: رهبر ایران بار دیگر مذاکره با آمریکا را نپذیرفت.
این روزنامه در ادامه نوشت: رهبر ایران تاکید کرد که یکی از راه‌های مقابله با نفوذ آمریکا عدم انجام هرگونه مذاکره با این کشور است.
روزنامه القدس العربی چاپ لندن نیز همین تیتر را برای بازتاب بیانات مقام معظم رهبری انتخاب کرد و نوشت: رهبر ایران بار دیگر مذاکره با واشنگتن را رد کرد و اعلام کرد که مذاکره با ایران مشکلات کشورش را حل نخواهد کرد.
شبکه روسیا الیوم در این رابطه نوشت: رهبر ایران اعلام کرد که اختلافات میان ایران و آمریکا از زمان حمله به سفارت آمریکا آغاز نشد بلکه از زمان کودتای این کشور علیه مصدق آغاز شده بود.
این شبکه در ادامه نوشت: رهبر ایران همچنین گفت که آمریکا هیچ تغییری نکرده است؛ همان شرارت، همان گرگ صفتی، همان تلاش برای ایجاد دیکتاتوری بین المللی و همان سلطه طلبیِ بی حد البته با وحشی گری و وقاحت بیشتر.
شبکه خبری ابوظبی نیز نوشت: اختلاف ایران و آمریکا از زمان کودتا علیه دولت مصدق آغاز شد.
پایگاه خبری الفجر نیز در این باره نوشت: رهبر ایران اعلام کرد که مذاکره با آمریکا مشکلات ایران را حل نخواهد کرد.
پایگاه خبری عربی نیوز نیز در تیتری مشابه نوشت: رهبر ایران گفت که مذاکره با آمریکا مشکلات تهران را حل نخواهد کرد.
روزنامه الرای در این رابطه نوشت: رهبر ایران می گوید که مذاکره با آمریکا هیچ نتیجه ای به دنبال نخواهد داشت.
خبرگزاری اسپوتنیک عربی نیز با اشاره به اینکه مقام معظم رهبری بار دیگر مذاکره با واشنگتن را رد کرد نوشت: رهبر ایران اعلام کرد که آغاز اختلافات ایران و آمریکا حمله به سفارت آمریکا نبود بلکه این اختلافات از زمان کودتای این کشور علیه مصدق آغاز شد.
خبرگزاری رویترز عربی نیز همانند اغلب رسانه‌های عربی نوشت: رهبر ایران بار دیگر مذاکره با واشنگتن را رد کرد.
