
# 
        زمان برگزاری جشن ملی مترجمان اعلام شد
      

Published at: **2019-11-03T10:07:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637684/%D8%B2%D9%85%D8%A7%D9%86-%D8%A8%D8%B1%DA%AF%D8%B2%D8%A7%D8%B1%DB%8C-%D8%AC%D8%B4%D9%86-%D9%85%D9%84%DB%8C-%D9%85%D8%AA%D8%B1%D8%AC%D9%85%D8%A7%D9%86-%D8%A7%D8%B9%D9%84%D8%A7%D9%85-%D8%B4%D8%AF)

به گزارش بولتن نیوز، محمدرضا اربابی رئیس هیئت مدیره انجمن صنفی مترجمان درباره جشن ملی مترجمان گفت: جشن ملی مترجمان جمعه ۲۴ آبان ماه، اولین روز هفته کتاب در فرهنگسرای اندیشه از ساعت ۱۶ تا ۱۷ برگزار می‌شود.
وی افزود:در این مراسم از محمود بهروزی که از مترجمان پیشکسوت زبان فرانسه است، تجلیل خواهد شد. او آثار متعددی در حوزه تاریخ و ادبیات دارد و نخستین کتابش را در سال‌های ۶۰ و ۶۲ منتشر کرد.
اربابی با بیان اینکه تعداد ۳۰ اثر به دبیرخانه جایزه جهانی ترجمه رسید که از این میان ۱۰ اثر به مرحله دوم داوری راه یافتند، گفت:برگزیده این بخش در جشن ملی مترجمان معرفی و از او تقدیر خواهد شد. مترجم محبوب من از دیگر بخش‌های جشن ملی مترجمان است که رای گیری آن از امروز آغاز می‌شود و تا ۲۰ آبان ماه ادامه خواهد داشت. در روز جشن ملی مترجمان از برگزیدگان این بخش هم تجلیل خواهد شد.
رئیس هیئت مدیره انجمن صنفی مترجمان با اشاره به همکاری موسسه خانه کتاب و کانون صنفی مترجمان در برگزاری جشن ملی مترجمان بیان کرد: با توجه به همکاری موسسه خانه کتاب و کانون صنفی مترجمان در برگزاری جشن ملی مترجمان و همکاری دفتر مجامع وزارت ارشاد در جایزه جهانی ترجمه تلاش می‌کنیم از سید عباس صالحی وزیر فرهنگ و ارشاد اسلامی برای حضور در مراسم جشن ملی مترجمان دعوت کنیم.
