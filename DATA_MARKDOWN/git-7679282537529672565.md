
# झारखंड विधानसभा चुनाव 2019 : विधायक शिवपूजन मेहता ने थामा आजसू पार्टी का दामन

Published at: **2019-11-05T00:51:14+00:00**

Author: **हिन्दुस्तान ब्यूरो, रांची।**

Original: [https://www.livehindustan.com](https://www.livehindustan.com/jharkhand/story-jharkhand-assembly-elections-shivpujan-mehta-join-ajsu-party-2832580.html)

Jharkhand assembly elections 2019 : हुसैनाबाद से बसपा के विधायक शिवपूजन मेहता ने सोमवार को रांची में आजसू पार्टी का दामन थामा। आजसू के केंद्रीय अध्यक्ष सुदेश कुमार महतो ने पार्टी का पट्टा पहनाकर उनका स्वागत किया और सदस्यता दिलाई। रांची स्थित आजसू पार्टी के केंद्रीय कार्यालय में विधायक के सैकड़ों समर्थक हाजिर हुए।
पार्टी के केंद्रीय अध्यक्ष सुदेश महतो ने कहा कि शिवपूजन मेहता के पार्टी में शामिल होने से हमारे सामाजिक न्याय के आंदोलन को बल मिलेगा। साथ ही उम्मीद करते हैं कि आनेवाले समय में पार्टी की सक्रियता न केवल पलामू क्षेत्र में बल्कि पूरे झारखंड में जनभावना के अनुरूप आगे बढ़ेगी। महतो ने कहा कि एक नया झारखंड गढ़ने का वक्त आ गया है। झारखंड आंदोलनकारियों ने जो सपने देखे थे उसे साकार करने के लिए हम सभी मिलकर राज्य को ऊंचाई तक पहुंचाने का लक्ष्य हासिल करेंगे।
विधायक शिवपूजन मेहता ने कहा कि आजसू माटी की पार्टी है। संघर्ष और त्याग करके इस पार्टी ने झारखंड का प्रतिनिधित्व किया है। मिलन समारोह में डॉ. देवशरण भगत, डोमन सिंह मुंडा, राजेंद्र मेहता, हसन अंसारी, सुबोध प्रसाद, सतीश चंद्रवंशी, बनमाली मंडल, इम्तियाज अहमद सहित कई लोग मौजूद रहे।
