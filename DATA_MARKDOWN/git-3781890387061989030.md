
# 'ม.แม่โจ้'โร่แจงเหตุรับน้องโหด เร่งตามตัวรุ่นพี่รับผิด!

Published at: **2019-11-03T08:01:00+00:00**

Author: ****

Original: [เดลินิวส์](https://www.dailynews.co.th/regional/739802)


        "ม.แม่โจ้" สั่งเร่งติดตามตัวรุ่นพี่มารับโทษ หลังถูกแฉ "รับน้องโหด" จนเฟรชชี่ขาหัก! ยันรุ่นพี่ฝ่าฝืนระเบียบ ไร้อาจารย์ควบคุม เหตุแอบพาน้องๆไปทำกิจกรรมนอกมหาวิทยาลัย
      
จากกรณีโลกออนไลน์เกิดกระแสวิจารณ์อย่างหนัก ภายหลังจากที่แฟนเพจเฟซบุ๊ก  รับน้องสร้างสรรค์ระดับโคตรมหากาฬ ได้เผยแพร่แชทข้อความไลน์จากผู้ปกครอง ที่มีหลานชายศึกษาอยู่ มหาวิทยาลัยชื่อดังแห่งหนึ่ง ใน จ.เชียงใหม่ พร้อมภาพรอยแผลขนาดใหญ่ที่ปรากฎบริเวณแผ่นหลัง อีกทั้งยังระบุอีกว่า เฟรชชี่บางรายนั้นถูกรุ่นพี่รับน้องจนขาหัก โดยภายหลังจากที่เรื่องราวดังกล่าวผยแพร่ออกไป ต่างเกิดกระแสวิจารณ์ถึงเรื่องราวที่เกิดขึ้นอย่างร้อนแรงไปทั่วทั้งสังคมออนไลน์ ตามที่ได้นำเสนอไปแล้วนั้นเกี่ยวกับเรื่องดังกล่าว ล่าสุดเมื่อวันที่ 3 พ.ย. "มหาวิทยาลัยแม่โจ้" ได้ชี้แจงถึงเรื่องดังกล่าวผ่านทางแฟนเพจ ระบุ "เรื่อง คำชี้แจงกรณีข่าวในสื่อออนไลน์เกี่ยวกับการทำร้ายนักศึกษามหาวิทยาลัยแม่โจ้" ตามที่ สื่อต่างๆ ได้มีการเผยแพร่ภาพบทสนทนาซึ่งมีการกล่าวถึง นักศึกษามหาวิทยาลัยแม่โจ้ ถูกทำร้ายร่างกายจากกิจกรรมรับน้อง เบื้องต้นมหาวิทยาลัยได้ตรวจสอบหาข้อเท็จจริง พบว่ามีนักศึกษากลุ่มหนึ่งไปทำกิจกรรมภายนอกมหาวิทยาลัยโดยไม่ได้รับอนุญาต อยู่นอกเหนือจากกิจกรรมที่มหาวิทยาลัยกำหนด ซึ่งเป็นการกระทำเกิดกว่าเหตุ และเป็นความผิดที่มหาวิทยาลัยห้ามโดยเด็ดขาดมีโทษทางวินัยนักศึกษาทั้งนี้ มหาวิทยาลัยขอชี้แจงว่า ไม่มีนโยบายให้จัดกิจกรรมรับน้องนอกเหนือจากที่มหาวิทยาลัยกำกับดูแล และการจัดกิจกรรมต่างๆ มหาวิทยาลัยกำหนดให้ต้องมีเจ้าหน้าที่ หรืออาจารย์ ควบคุมดูแลในทุกกิจกรรม "หากมีการกระทำนอกเหนือจากที่มหาวิทยาลัยกำหนด ถือว่ามีโทษทางวินัยนักศึกษา ผู้กระทำผิดจะถูกตัดคะแนนความประพฤติ พักการศึกษา หรือไล่ออก ซึ่งได้ออกประกาศในมาตรการการควบคุมดูแลการพัฒนานักศึกษา และบทลงโทษที่ชัดเจน" มหาวิทยาลัยขอแสดงความเสียใจเป็นอย่างสูงกับนักศึกษาและครอบครัวผู้เสียหาย อย่างไรก็ตาม "มหาวิทยาลัยจะเร่งดำเนินการจัดการผู้กระทำความผิดตามมาตรการควบคุมดูแลการพัฒนานักศึกษา เพื่อให้เกิดความเป็นธรรมแก่ผู้เสียหายโดยเร็วที่สุด"...
ขอบคุณข้อมูลจาก @Maejo University มหาวิทยาลัยแม่โจ้,@รับน้องสร้างสรรค์ระดับโคตรมหากาฬข่าวที่เกี่ยวข้อง..-แฉรุ่นพี่ม.ดังเชียงใหม่รับน้องโหด ไม้หน้าสามฟาดขาหัก
