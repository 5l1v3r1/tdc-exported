
# Арестуваха четирима, пребили шофьор след ПТП

Published at: **2019-11-05T18:24:00+00:00**

Author: **Красимир Ангелов**

Original: [Dnes.bg](https://www.dnes.bg/notifikacii/2019/11/05/arestuvaha-chetirima-prebili-shofior-sled-ptp.428662)

Четирима мъже са задържани от полицията в Търговище, след като са пребили шофьор след катастрофа. Инцидентът, завършил със саморазправа, е станал вчера на главния път София-Варна, край местността "Фисека", съобщиха от ОД на МВР.
Пострадалият е освидетелстван, получил е лека телесна повреда.
Сигналът в Районното полицейско управление в Търговище е подаден от 40-годишен шуменец. Той пътувал за работа в завод край Търговище. По предварителна информация, на прав участък, мъжът предприема изпреварване с автомобила си "Фолксваген Поло" на микробус. Пред микробуса пътувал автобус. При маневрата двата автомобила се удрят леко.
На първата отбивка 40-годишният мъж спира, за да огледа щетите. Веднага след това идват четирима мъже, пътували в микробуса. Нанесли му побой и го принудили да им плати нанесените щети. Пострадалият им предал наличните 70 лева и турски лири, общо около 80 лева.
След незабавни действия е установен другият автомобил, участник в пътнотранспортното произшествие - "Мерцедес Спринтер", управляван от 24-годишен мъж от Провадия.
Още съшия ден са установени и пътувалите в микробуса мъже - на 43, 29, 28 и 19 години, всичките от Провадия. Те били строителни работници и пътували към обект в Котел, допълниха за БТА от ОД на МВР.
След самопризнания е установено, че четиримата са извършители на деянието. Те са задържани. Образувано е досъдебно производство.
