
# Elev alvorlig skadd på klassetur til Israel

Published at: **2019-11-06T11:05:03+00:00**

Author: **Jesper Nordahl Finsveen**

Original: [Dagbladet.no](https://www.dagbladet.no/nyheter/elev-alvorlig-skadd-pa-klassetur-til-israel/71789069)

En student ved Bildøy bibelskole på Sotra i Fjell kommune utenfor Bergen ble alvorlig skadd i en badeulykke under en klassetur til Israel.
Det bekrefter skolen selv i en pressemelding på sine egne nettsider.
Skolen ønsker ikke å kommentere hendelsesforløpet, men skriver i pressemeldingen at ulykken fant sted i den sørlige delen av Galilea.
De presiserer at ingen andre personer var involvert i hendelsen, som nærmere bestemt fant sted i Gan Hashlosha nasjonalpark, skriver skolen.
Studenten ligger nå på sykehus og mottar behandling. Tilstanden til studenten beskrives onsdag ettermiddag fremdeles som alvorlig.
De pårørende er nå på vei til Israel, der de vil bli møtt av stedlige representanter, samt rektoren ved Bildøy bibelskole Gunnar Ferstad.
- Jeg vil gjerne få uttrykke min dypeste medfølelse med familien som står tettest på dette, sier rektor Ferstad i pressemeldingen.
Resten av studentene som var med på klasseturen, skal reise tilbake til Norge fra Tel Aviv.
I Norge har bibelskolen koplet inn bedriftshelsetjenesten for å bista skolen med å ivareta både studenter og ansatte.
Rektor Ferstad har ikke overfor Dagbladet anledning til å kommentere saken, og viser til pressemeldingen.
- Utenriksdepartementet er gjort kjent med at en norsk borger skal ha vært utsatt for en ulykke i Israel og vil yte konsulær bistand ved behov, sier Per Bardalen Wiggen, seniorrådgiver i Utenriksdepartementet til Dagbladet.

        Dagbladet oppdaterer saken.
      
