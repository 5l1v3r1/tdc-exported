
# Українська економіка. План на завтра

Published at: **2019-11-04T07:00:00+00:00**

Author: ****

Original: [НВ](https://nv.ua/ukr/biz/finance/ukrajinska-ekonomika-plan-na-zavtra-50051060.html)

Дотримуючись поради Вінстона Черчілля, згідно з якою заглядати занадто далеко вперед — недалекоглядно, 50 спікерів ХVIII Форуму фінансових директорів не тільки поділилися своїми успішними бізнес-кейсами і практиками використання інноваційних фінансових рішень, а й озвучили макроекономічні прогнози і сценарії бізнес-трансформації української економіки на найближчий рік.

        Знати, щоб перемагати
      
Актуальність зміни парадигми розвитку бізнесу в нашій країні пов’язана не тільки з новими викликами глобальної економіки, що переходить на рейки цифрової індустрії 4.0, але і з очікуваннями всього українського суспільства, яке потребує позитивних змін. Особливий акцент на цьому зробив Максим Нефьодов, новий голова Державної митної служби України, який розповів про план створення принципово нової структури, яка завдяки впровадженню системних цифрових рішень зможе не тільки ефективно боротися з корупцією і контрабандою, а й значно підвищити свою сервісну складову.
Нові виклики потребують серйозних змін принципів, підходів та інструментарію фінансових директорів, щоб фінансова бізнес-трансформація стала постійним драйвером зростання їхніх підприємств і зміцнення ринкових позицій. Обговоренню цих і багатьох інших питань були присвячені окремі доповіді та панельні дискусії, майстер-класи та нетворкінги ХVIII Форуму фінансових директорів, що зібрав понад 500 керівників і власників компаній, віце-президентів із фінансів, директорів з економіки та стратегії, скарбників і керівників фінансових підрозділів компаній і банків, які працюють в Україні.
В умовах настільки динамічно мінливої бізнес-реальності роль стратегічного, поточного та оперативного фінансового планування стає ключовою. А воно неможливе без всебічного аналізу очікувань гравців реального сектора економіки. Такий унікальний Helicopter view — можливість побачити весь процес формування ділових очікувань українського бізнесу, піднявшись до рівня узагальнення і водночас максимально занурившись у його деталі, — дає дослідження банку «Південний».
Для аналізу використовували три основні блоки даних: результати регулярних звітів НБУ за індексом ділової активності, що відображає очікування розвитку підприємств у наступні 12 місяців, і індексом очікування ділової активності, який дає поточну оцінку бізнесом стану економіки; вперше проведене банком комплексне дослідження в напрямку аналізу фінансової звітності всього корпоративного сектора (компаній з річним виторгом від 200 млн грн); висновки за результатами роботи з кредитними проектами в самому банку.

        Бізнес на позитиві
      
«Обидва фінансові „барометри“ НБУ фіксують переважання позитивного настрою в усіх секторах реальної економіки, — коментує Максим Цимбал, заступник голови правління АБ „Південний“. — Наступні 12 місяців ми бачимо очікування респондентів щодо поліпшення фінансового становища, зростання обсягів виробництва, інвестицій в устаткування і зростання іноземних інвестицій. Щодо оцінювання бізнесом свого поточного стану — такі сектори економіки, як будівництво і послуги, другий місяць поспіль покращують свої оцінки. У промисловості порівняно з попереднім місяцем покращились настрої, і тільки в торгівлі спостерігається погіршення настроїв, незважаючи на те, що сектор все ще в позитивній зоні. Сильно позначаються побоювання щодо скорочення мереж, затоварення складів, падіння цін реалізації і відтоку персоналу».
Що продемонстрував аналіз фінансової звітності українських компаній у корпоративному секторі в розрізі рівня капіталізації та обсягів інвестицій? В абсолютному вираженні капіталізація корпоративного сектора зросла за 2016−2018 роки на 136 млрд грн. «Ми бачимо також абсолютний приріст EBITDA  (прибуток до вирахування відсотків, податків і амортизації) щороку протягом останніх трьох років. До того ж інвестиційний грошовий потік активно фінансується за рахунок EBITDA, а обсяг інвестицій в основні засоби за 2018 рік є максимальним за останні три роки, що позитивно характеризує настрої бізнесу в перспективі наступних 12 місяців, свідчить про впевненість бізнесу в завтрашньому дні та готовності вкладатися.
Зростання позитивних очікувань підтвердили і результати роботи останніх 6 місяців з майже сотнею кредитних проектів одного з найбільших банків із приватним українським капіталом на загальну суму понад 3 млрд грн. Так, корпоративні клієнти банку «Південний», які потрапили в цей період аналізу в межах розгляду кредитних проектів, продемонстрували готовність активно залучати кредити на фінансування інвестиційних проектів, позитивну динаміку за EBITDA (+814 млн грн), зростання капіталізації (+4,7 млрд грн, компанії менше виводять кошти з бізнесу, тому що впевнені у стабільності та перспективах розвитку бізнесу), позитивну динаміку інвестиційного грошового потоку (+1,6 млрд грн).
«Таким чином, офіційна статистика НБУ, комплексний аналіз фінансової звітності корпоративного сектора і наші безпосередні клієнти, з якими нам випала честь працювати, підтверджують позитивний настрій бізнесу на найближчий рік», — констатує банкір.

        Прогнозоване майбутнє для банківського сектора
      
Оцінюючи основні макроекономічні аспекти (інфляція, облікова ставка, валютний курс і процентні ставки) і перспективи розвитку банківського сектора більшість спікерів форуму висловили подібні погляди. Так, більшість з них погодилися, що цьогоріч спостерігається уповільнення інфляції і, за умови проведення обережної монетарної політики, уповільнення зростання тарифів при одночасному зростанні цін на підакцизні товари, у 2020 році вона може увійти в цільовий коридор НБУ — 4,5%.
«Ми сподіваємося, що цикл пом’якшення монетарної політики продовжиться, що спричинить за собою зниження ставок в економіці в гривнях, а також валютний ресурс буде поступово зменшуватися на тлі дедоларизації сектора і зниження ставок у світі», — каже Максим Цимбал. І на підставі дослідження групи аналітиків банку «Південний» він прогнозує розмір облікової ставки НБУ на рівні 10% до кінця наступного року і 9% у 2021 році. Оцінки Олега Устенка, виконавчого директора Міжнародного фонду Блейзера і радника Президента України, дещо оптимістичніші: «Думаю, що ключова облікова ставка буде знижуватися з сьогоднішнього показника 15,5% до 9% на кінець наступного року, що приведе до зниження вартості кредитів. А це відмінний шанс для того, щоб кредитування, зокрема і для бізнесу, значно активізувалося. Водночас будуть створені передумови для його майбутнього зростання».
Крім того, на коефіцієнт кореляції і на величину спреду (ставка кредитування мінус облікова ставка НБУ), на їхню думку, впливає дуже багато чинників. Тому їхній прогноз процентних ставок за кредитуванням до кінця наступного року на рівні 15−16% відрізняється від оцінок деяких експертів. Максим Цимбал вважає, що тільки в кінці 2021 року, за умови зниження облікової ставки до 8%, можна очікувати середню ставку в корпоративному бізнесі на рівні 14%.
«Якщо ж говорити про валютний курс, то на нього впливатимуть безліч фундаментальних і ситуативних чинників — від відкриття „Північного потоку“, який створить додатковий тиск на курс наступного року, до позитивного впливу відкриття ринку землі в 2021 році, — зазначає Максим Цимбал. — Але думаю, що він не перевищить психологічно комфортних 26 грн за долар. Тому ми разом з колегами по банківському сектору і всіма нашими бізнес-клієнтами впевнені, що успішна реалізація нових економічних ініціатив уряду сприятиме значному поліпшенню інвестиційного клімату в Україні та зростанню національної економіки, яка забезпечить кожного українця гідною якістю життя».
