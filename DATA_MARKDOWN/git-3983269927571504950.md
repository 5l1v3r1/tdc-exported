
# Gairebé 1.500.000 d'espectadors connecten amb el debat electoral, un dimarts en què TV3 lidera amb contundència, amb un 21,4% de quota

Published at: **2019-11-06T08:33:37+00:00**

Author: **CCMA**

Original: [CCMA](https://www.ccma.cat/premsa/gairebe-1-500-000-espectadors-connecten-amb-el-debat-electoral-un-dimarts-en-que-tv3-lidera-amb-contundencia-amb-un-21-4-de-quota/nota-de-premsa/2961338/)

Ahir, TV3 va tornar a ser la cadena més vista a Catalunya, amb una quota del 21,4%, a 10,5 punts de la segona classificada. Els tres espais més vistos del rànquing van ser de la cadena, amb el "TN vespre", que condueix Toni Cruanyes, en primer lloc, amb 793.000 espectadors i un 29,9% de quota.
L'"E19: el debat", que va conduir Vicent Sanchis, va ocupar el segon lloc del rànquing, amb una quota del 31,4% i 778.000 espectadors. I va tenir una audiència acumulada d'1.472.000 espectadors. Pel que fa a l'audiència digital, el debat va ser seguit per 49.400 usuaris únics als mitjans digitals de la CCMA. 41.850 usuaris únics van veure en directe l'emissió del debat per internet, i 7.850 usuaris únics van seguir l'emissió radiofònica del debat per internet. A més, va ser l'emissió més comentada del dia a Twitter a tot Espanya i, en conjunt, va generar 141.300 missatges, segons dades de Kantar.
El tercer va ser el "TN migdia", amb Raquel Sans i Carles Prats, amb una quota del 30,9% i 481.000 espectadors.
També, en el rànquing dels més vistos, l'"Està passant", el programa d'humor del vespre que condueix Toni Soler, amb 378.000 espectadors i un 17,9% de quota, va ser el sisè. El va seguir el "TN comarques", que condueix Núria Solé, amb 347.000 espectadors i un 24,7% de quota. I el "Cuines", en què Marc Ribas va fer uns canelons de bolets i nous, va ser el vuitè, amb una quota del 23,5% i 344.000 espectadors.
El desè lloc va ser per a "Com si fos ahir", amb una quota del 20,5% i 283.000 espectadors. I el "Tot es mou", que presenten Helena Garcia Melero i Lluís Marquina, el van seguir 238.000 espectadors i va tenir un 16,8% de quota; tots, líders de la franja.

        (Font: Kantar, ind. 4 i +)
      

        tv3.cat
      
#audiènciesTV3
