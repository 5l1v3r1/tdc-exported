
# Засідання комісії Україна-НАТО. Курйози та причина візиту Столтенберга до Одеси

Published at: **2019-11-04T15:46:59+00:00**

Author: ****

Original: [ФАКТИ](https://fakty.com.ua/ua/ukraine/20191104-zasidannya-komisiyi-ukrayina-nato-kurjozy-ta-prychyna-vizytu-stoltenberga-do-odesy/)

Військові кораблі НАТО вже біля Одеси. Це могло бути яскравим заголовком для російської пропаганди.
Але усе прозаїчніше: чотири мінні тральщики Альянсу прибули сюди із дружнім візитом. Це символічний супровід Генсека НАТО.  Судна перебуватимуть у порту протягом тижня. А далі повернуться на свої звичні патрульні позиції у Середземному морі.
Сторони зустрілись там, де їхні безпекові інтереси збігаються: на південно-східному фланзі з Росією. Два з чотирьох кораблів належать Болгарії та Румунії. Країнам-учасникам НАТО, для яких ситуація у Чорноморському регіоні важлива так само, як і для України.
Російський спрут розпластав свої щупальці вже майже на чверть площі Чорного моря, заблокувавши судноплавні шляхи до Болгарії, Грузії, Румунії та України.
Читайте: НАТО на вашому боці – ключові тези виступу Столтенберга в Раді
За даними військових експертів нещодавно Міноборони РФ закупило спеціальні безпілотники для розвідки та патрулювання окупованого півострова. Це дозволило взяти під контроль значну частину акваторії.
Тому Альянс зацікавлений у розширенні своєї присутності в регіоні за рахунок співпраці з Україною. Нині він допомагає нам покращити військово-морські системи командування та управління і вдосконалити логістику та кібербезпеку. А відтепер і залучатиме українських кадетів для практики на військових кораблях країн НАТО. Пообіцяв Генсек одеським курсантам.
Зустріч почалась з курйозу. На засіданні комісії Україна-НАТО першим взяв слово Генсек, але по закінченню своєї промови забув, що зі вступним словом мав виступити і президент.
На засіданні комісії 29 послів країн-членів НАТО та представник Північної Македонії, яка незабаром стане тридцятим учасником Альянсу. Президент заявив, що Україна не лише споживач, але і постачальник безпеки та ефективності НАТО.
