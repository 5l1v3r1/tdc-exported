
# יקודמו 7 פרויקטים של פינוי-בינוי באור יהודה, רמלה קריית גת, נתיבות ונשר

Published at: **2019-11-04T00:00:00+00:00**

Author: **אמיתי גזית**

Original: [כלכליסט - www.calcalist.co.il](https://www.calcalist.co.il/real_estate/articles/0,7340,L-3773021,00.html)

קבינט הדיור הכריז בישיבתו היום על 7 מתחמים חדשים שבהם יקודמו תוכניות לפינוי-בינוי: 2 באור יהודה, 2 ברמלה והיתר בערים קריית גת, נתיבות ונשר.
בכל המתחמים ביחד יש היום 3,700 דירות שיפונו, ובמקומם התוכניות החדשות יאפשרו לבנות 18 אלף דירות חדשות. הכרזת הקבינט תאפשר לקדם את התכנון במסלול מהיר בוועדה הוועדה לקידום מתחמים מועדפים לדיור (הותמ"ל).
התוכנית הגדולה משתרעת על שטח של 350 דונם בדרום מערב אור יהודה, כיום יש במקום 2,150 דירות ובמקומן יוקמו 6,000 דירות חדשות. בנוסף תקודם תוכנית לבניית 2,400 דירות בשטח של כ-220 דונם בדרום מזרח אור יהודה.
כדי לשפר את הרווחיות של הפרויקטים האלה החלטת הקבינט כוללת גם הקצאה של קרקע משלימה לבניית עוד 4,000 דירות. לאחר השלמת התכנון קיימת אפשרות כי חלק מזכויות הבנייה במתחם הזה יוקצו לקבלנים שיקדמו פינוי-בינוי.
בקריית גת הוכרז מתחם שבו כיום 144 דירות שיפונו ויתוכננו במקומם 970 דירות חדשות.
בנתיבות במתחם שגודלו 45 דונם יפונו 116 דירות וכמה מבני מסחר ותעשייה ותקודם תוכנית לבניית 4,350 דירות. ברמלה, במתחם של 27 דונם בין הרחובות יונתן ויהודה שטיין יש 246 דירות. חלק מהן ישופצו ויחוזקו וכ-100 יפונו, כמו כן תקודם תוכנית שמאפשרת בניית 800 דירות חדשות.
במתחם בשכונת בן גוריון ברמלה תקודם תוכנית שתאפשר פינוי 944 דירות ובניית 3,000 חדשות. בנשר במתחם בדרך השלום וברחוב בר מוחא יפונו 100 דירות כדי לאפשר בניית 600 חדשות.
