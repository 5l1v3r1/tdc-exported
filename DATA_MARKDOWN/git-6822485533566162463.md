
# تغییرات قیمت سکه در ۶ ماهه نخست ۹۸

Published at: **2019-11-03T14:38:00+00:00**

Author: ****

Original: [جامعه خبری تحلیلی الف](https://www.alef.ir/news/3980812121.html)

قیمت سکه طرح جدید در شهریورماه سال جاری نسبت به شهریور ۹۷ معادل ۵.۴ درصد کاهش و در شش ماهه ۹۸ نسبت به شش ماهه ۹۷ معادل ۵۸ درصد افزایش یافت.
به گزارش مهر، براساس آمار بانک مرکزی، متوسط قیمت فروش یک سکه تمام بهار آزادی طرح قدیم در بازار آزاد شهر تهران در شهریورماه سال جاری ۴ میلیون و ۴۰ هزار تومان بود که در مقایسه با ماه قبل ۱.۷ درصد کاهش و نسبت به ماه مشابه سال قبل ۲.۸ درصد افزایش نشان می‌دهد. همچنین حداقل و حداکثر نرخ فروش سکه مذکور در ماه یاد شده به ترتیب ۳ میلیون و ۹۵۷ هزار تومان و ۴ میلیون و ۱۲۱ هزار تومان بوده است.
متوسط قیمت فروش یک سکه تمام بهار آزادی طرح جدید در شهریورماه ١٣٩٨ در بازار آزاد شهر تهران ۴ میلیون و ۹۴ هزار و ۹۰۰ تومان بود که در مقایسه با ماه قبل و ماه مشابه سال قبل به ترتیب ۲.۶ درصد و ۵.۴ درصد کاهش نشان می‌دهد. همچنین حداقل و حداکثر نرخ فروش سکه مذکور در ماه یاد شده به ترتیب ۴ میلیون و ۱۱ هزار تومان و ۴ میلیون و ۱۹۰ هزار تومان بوده است.
بر اساس گزارش پژوهشکده پولی و بانکی، متوسط قیمت فروش یک سکه تمام بهار آزادی در شش ماه اول سال ١٣٩٨ در بازار آزاد شهر تهران با طرح قدیم ۴ میلیون و ۳۹۷ هزار و ۹۰۰ تومان و با طرح جدید ۴ میلیون و ۵۳۳ هزار و ۹۰۰ تومان بود که نسبت به دوره مشابه سال ١٣٩٧ به ترتیب ۶۳.۴ درصد و ۵۸.۱ درصد افزایش یافته است. این در حالی است که نرخ سکه در شش ماه نخست سال جاری روند نزولی را طی کرده است.
متوسط قیمت سکه طرح جدید در مرداد ماه ۴ میلیون و ۲۰۳ هزار و ۲۰۰ تومان، تیرماه ۴ میلیون و ۴۷۰ هزار و ۱۰۰ تومان، خرداد ماه ۴ میلیون و ۶۶۳ هزار و ۸۰۰ تومان، اردیبهشت ماه ۵ میلیون و ۷ هزار و ۴۰۰ تومان و در فروردین ماه ۴ میلیون و ۷۹۸ هزار و ۸۰۰ تومان بوده است.
