
# Pastrňák byl v NHL zvolen druhou hvězdou měsíce října

Published at: **2019-11-01T18:13:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/pastrnak-byl-v-nhl-zvolen-druhou-hvezdou-mesice-rijna/1816104?utm_source=rss&utm_medium=feed)

New York - Bostonský útočník David Pastrňák byl v NHL vyhlášen druhou hvězdu měsíce října. Českého hokejistu předčil pouze americký obránce John Carlson z Washingtonu. Mezi trojici oceněných se dostal také německý útočník Leon Draisaitl z Edmontonu.
Třiadvacetiletý Pastrňák pronikl mezi nejlepší trio měsíce v NHL jako první český hráč od října 2015, kdy byl zvolen třetí hvězdou jeho spoluhráč z Bostonu David Krejčí. Druhým nejlepším hráčem byl předtím na konci ročníku 2014/15 v březnu další útočník Jiří Hudler při tehdejším působení v Calgary.
Pastrňák si ve 12 říjnových zápasech připsal 24 bodů za 12 branek a stejný počet asistencí a pomohl Bostonu k devíti výhrám a 20 bodům. Po úvodních dvou duelech, v kterých vyšel naprázdno, drží Pastrňák už desetizápasovou bodovou sérii. Útočí na své osobní maximum z roku 2017, kdy mezi 22. listopadem a 18. prosincem bodoval ve 12 utkáních v řadě.
V říjnu vynikl především ve dvou zápasech. V pondělí 14. října zařídil čtyřmi góly domácí výhru Bostonu nad Anaheimem 4:2 a v neděli 27. října se podílel pěti asistencemi na vítězství na ledě New York Rangers 7:4.
Stal se třetím hráčem v historii Bruins, který dokázal za říjen vstřelit 12 branek po Philu Espositovi (1973) a Charliem Simmerovi (1985). S 24 body vyrovnal rekord Bostonu, který držel Esposito. V duelu proti Torontu 22. října Pastrňák překročil hranici 300 bodů v NHL. Celkem jich má na kontě z 332 utkání 308 za 144 gólů a 164 asistencí.
Devětadvacetiletý Carlson si připsal ve 14 říjnových zápasech 23 bodů za sedm branek a 16 asistencí. Více jich stihl v minulosti v říjnu z obránců jen v roce 1990 Al MacInnis, jenž nasbíral v dresu Calgary ve 13 zápasech 25 bodů za osm gólů a 17 přihrávek.
Čtyřiadvacetiletý Draisaitl v říjnu zaznamenal ve 14 utkáních 25 bodů za 12 branek a 13 asistencí. Německý hokejista vede produktivitu NHL o bod před Pastrňákem, s nímž se dělí o první místo v tabulce střelců.
