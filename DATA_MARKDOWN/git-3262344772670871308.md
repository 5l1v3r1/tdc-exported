
# Mi Note 10, le nostre foto di notte e di giorno con lo smartphone da 108 megapixel

Published at: **2019-11-06T16:35:00+00:00**

Author: **Roberto Pezzali**

Original: [DDay.it](https://www.dday.it/redazione/32972/mi-note-10-fotografie-108-megapixel)

Delle fotocamere del nuovo Mi Note 10 abbiamo già parlato ieri: sulla carta ci troviamo davanti al più completo smartphone esistente oggi sul mercato, sia per numero di fotocamere sia per la risoluzione del sensore principale. Ma come scatta le foto questo Mi Note 10?
Abbiamo speso qualche ora a Madrid per scattare fotografie in ogni condizioni, cercando di usare tutte le lenti e quindi tutti i sensori. E ci siamo fatti un po’ un’idea di quelli che possono essere i punti di forza e di quelle che invece sono le cose da sistemare. Prima di passare alle fotografie vere e proprie qualche informazione di contorno: i bordi curvi, magari belli se si guarda all’estetica, sono un po’ una scocciatura quando si fotografa perché il sistema che gestisce i tocchi occasionali non è efficacissimo. Quando teniamo lo smartphone in orizzontale qualche tocco accidentale del bordo fa uscire la finestra opzioni oppure cambia inavvertitamente la modalità di scatto delle foto. 
L’interfaccia fotografica è ricca, lo smartphone ha tantissime funzioni, e c’è un tasto che permette di raggiungere direttamente la modalità 108 megapixel: comodo, anche se quando si scatta con una risoluzione così elevata dobbiamo tener conto della dimensione dei file che può toccare anche i 28 MB per ogni file, e stiamo parlando dei Jpeg. I RAW, a 108 megapixel, non si possono salvare.
Un altro dettaglio da considerare è quello legato alle memorie: le UFS 2.1 sono veloci ma non così veloci da gestire velocemente la mole di dati del sensore gigante. Salvare una foto da 108 megapixel richiede qualche secondo di attesa, così come richiedono un po’ di tempo per elaborazione e salvataggio operazioni come il calcolo della profondità sulla modalità ritratto e il processamento delle foto in modalità Notte. Quest’ultima è attiva solo sulla camera principale e sulla camera 2x, ma gli scatti con il super wide, anche senza modalità notte, non sono affatto male. Forse memorie più veloci, e anche un processore più rapido, non guastavano. 
Ecco alcune fotografie fatte, con i parametri di scatto e la possibilità di avere il file a piena risoluzione.
Questa sopra è una fotografia a 108 megapixel, una fotografia classica in ambito turistico: il dettaglio è notevole, e volendo si può giocare con l'inquadratura per sfruttare solo una porzione della foto originale. Qui sotto il crop al 100%: è un jpeg, quindi compresso, e c'è un po' di filtro aliasing, ma stiamo parlando di un dettagli minuscolo della foto sopra. Davvero buono.
Passiamo a tre fotografie fatte con il super wide da 20 megapixel. Sono tutte godibilissime, con una distorsione, corretta via software, quasi assente. Quella notturna, anche senza la modalità notte, si difende comunque bene.
Il sensore è ampio, più ampio di quello usato solitamente dagli altri produttori. Solo Huawei, sul Mate 30 Pro, ha usato per il Super Wide un sensore ancora più generoso, ma forse non serviva. Avremmo apprezzato una apertura ancora più spinta, per valorizzare un obiettivo che si presta in modo particolare ad alcune situazioni "creative".
 
 
Giochiamo ora con lo zoom: la base di partenza è una foto fatta con la 108 megapixel, seguita poi da una fotografia scattata con il 50 mm e infine da una foto scattata dal sensore con obiettivo "tele" a 5x, quindi 5 megapixel di risoluzione finale. Il risultato, con un'immagine simile, non è affatto male. 
 
 
Torniamo agli scatti da 108 megapixel: in questo hotel si può apprezzare la tenuta del dettaglio, anche ai bordi. Forse non saranno 108 megapixel veri, qualcosa si perde per la definizione della lente e il crosstalk, ma non si può proprio parlare di marketing: la foto è effettivamente enorme e con tanta luce il sensore non ha alcuna difficoltà a risolvere elementi piccini, come l'antenna o la ringhiera a destra.
Ecco l'ingrandimento al 100%: un po' impastata, un po' soft, non sono i 100 megapixel della Fujifilm GFX100 ma il risultato è quasi miracoloso.
Le due foto sotto sembrano identiche, ma una è scattata in modalità foto classica e una invece in modalità 108 megapixel.
 
Il confronto tra le due mostra come effettivamente ci sia un notevole margine di guadagno quando si usa la piena risoluzione: la nitidezza e il dettaglio raddoppiano.
Qui sotto la modalità ritratto, provata grazie ad una turista di passaggio: buono lo scontorno, anche se non era affatto difficile, ha i capelli lisci. Xiaomi, come tanti altri produttori, continua a chiamarla modalità ritratto, ma in realtà applica la sfocatura a ogni cosa, basta che un soggetto si trovi a 2 metri.
Qui sotto una foto dove si vedono tutti i limiti dello zoom 5x: sui soggetti in movimento il rumore è davvero eccessivo. Utile per i social, ma impossibile pensare di fare un crop, anche perché la risoluzione di partenza è già bassa, solo 5 megapixel.
Passiamo ora alle foto in notturna: in questo caso non abbiamo neppure inserito la modalità Notte, il sensore è grande, gestisce 600 ISO senza alcun problema e senza rumore eccessivo. Ci abbiamo provato con un risultato a nostro avviso ottimo.
La modalità ritratto funziona bene anche di notte, e pure la sfocatura artificiale delle sorgenti di luce come i lampioni sullo sfondo non è affatto male. Qui l'esempio con una statua, il bokeh c'è anche se non è una persona il soggetto fotografato. Come abbiamo scritto il "ritratto" funziona su ogni soggetto, e dev'essere usato quando si vuole giocare con la profondità di campo.
Anche in questa fotografia, assolutamente banale, si può apprezzare il dettaglio comunque elevato e il rumore assolutamente contenuto. Lo smartphone poteva mangiare le parti in ombra, invece riesce a mantenere anche un buon controllo dinamico.
Un'altra foto in modalità ritratto, soggetto ben scontornato anche con poca luce e sfocatura gradevole sullo sfondo. Le foto notturne tendono un po' al giallo, la regolazione automatica del bianco non è impeccabile.
Qui abbiamo invece usato la modalità Notte e l'obiettivo 2X: nessuna luce bruciata, buon recupero delle ombre. Assolutamente un buon risultato.
La stessa fotografia che abbiamo scattato prima con il super grandangolo l'abbiamo rifatta a mano libera usando il sensore da 108 megapixel e a 108 megapixel. Ecco come si comporta il sensore "gigante" quando le condizioni non sono ottimali. Non è la modalità Notte, è una normale foto.
Non c'è modalità astrofotografica, ma usando la modalità Notte anche in un posto dove l'inquinamento luminoso è elevato, e si vede, si riescono a fotografare le stelle. Noi le potevamo vedere a occhio nudo, anche se con un po' di difficoltà, il sensore le ha viste. Due scatti a mano libera.
 
Sempre modalità notte, sempre sensore principale: questa volta il soggetto è la stazione dei treni, con una facciata davvero difficile da gestire per le luci e per i dettagli. Ma il Mi Note 10 supera senza problema la prova. 
Qui uno scatto usando il 50 mm in pieno giorno: nonostante non sia il sensore con la risoluzione più alta, questo 12 megapixel restituisce foto pulitissime e perfettamente godibili.
Di solito si dice "dulcis in fundo", ma noi lasciamo come ultima foto il macro con il 2 megapixel. La risoluzione non c'è, ma la messa a fuoco così ravvicinata in certi frangenti è utile. Resta un dubbio: usando il sensore da 108 megapixel e con un bel crop si otteneva lo stesso risultato. Restiamo convinti: il macro serve a far numero.
Questo è quello che può fare oggi il Mi Note 10. I 108 megapixel ci sono, non saranno tutti e 108 perché qualcosa in termini definizione si perde per il potere risolutivo della lente, ma il materiale di partenza è davvero valido. Anche l’applicazione della fotocamera ci è sembrata ben fatta, tuttavia avremmo rivisto leggermente l’impostazione: la gestione dello zoom, ad esempio, è davvero macchinosa e il passaggio tra una lente e l’altra non è affatto fluido.
Dev’essere migliorata anche la velocità, cosa però difficile: il processore non è il migliore sul mercato e non c’è un processore aggiuntivo per il machine learning, pertanto certi calcoli che usano algoritmi di fotografia computazionale, come lo scontorno e lo scatto notturno, resteranno sempre più lenti, si deve aspettare anche 7 secondi prima di vedere la foto. Le dimensioni giganti dei file non aiutano: ricordiamo che lo smartphone deve gestire 108 megapixel “raw” su ogni posa, per poi lavorarli e comprimerli: non è cosa da poco.
Sono ovviamente prime impressioni, basate anche su quella che è una versione software iniziale che verrà ottimizzata nelle prossime settimane. Per certi aspetti ci ha impressionato, soprattutto per la risoluzione, ma qualche cosa va sistemata: il bilanciamento del bianco durante gli scatti in notturna è un po’ sballato e lo zoom 5x con soggetti in movimento tende a impastare troppo i dettagli.
Il miglior cameraphone sul mercato? Difficile dirlo, la fotografia non è tutta risoluzione, c’è anche altro. Alcune foto forse appaiono un po’ piatte, altre richiedono un po’ di lavorazione. La fotografia qui sopra, ad esempio, è stata processata partendo dal RAW, si riescono a gestire meglio i dettagli, c’è un po’ più di rumore ma la foto è più godibile.
Xiaomi ha un ottimo materiale di partenza su cui lavorare, e il risultato a tratti è già eccezionale. La strada è in discesa, e ora in tanti la seguiranno. Lo scorso anno eravamo increduli di fronte a 40 megapixel, ci sembravano già esagerati. Ora sono 108, e sempre più produttori adotteranno questo sensore: sono tanti, forse troppi, ma non sono del tutto inutili. E questo foto lo dimostrano.
