
# 2วันเช็กสถานะ'ตัวแทนลิขสิทธิ์' ผิดปลอมเอกสารโดนแน่!

Published at: **2019-11-05T15:05:00+00:00**

Author: ****

Original: [เดลินิวส์](https://www.dailynews.co.th/regional/740162)


        ผกก.สภ.เมืองนครราชสีมา เผยขอเวลาตรวจสอบกับบริษัทลูก 2 วัน มีการส่งตัวแทนลิขสิทธิ์มาจับเด็กทำกระทงหรือไม่ หากพบปลอมแปลงเอกสารเจอข้อหาหนักแน่ ยันตำรวจไม่มีส่วนได้ส่วนเสียกับเงินค่าปรับ
      
เมื่อวันที่ 5 พ.ย. พ.ต.อ.คเชนท์ เสตะปุตตะ ผกก.สภ.เมืองนครราชสีมา เปิดเผยความคืบหน้ากรณีตัวแทนบริษัทลิขสิทธิ์จับกุมเด็กสาววัย 15 ปี ขายกระทงละเมิดลิขสิทธิ์การ์ตูนชื่อดัง ที่ล่าสุดทางบริษัทลิขสิทธิ์ออกมาชี้แจงไม่ได้มีการส่งตัวแทนมาจับกุมแต่อย่างใด ว่า เมื่อตรวจสอบจากหลักฐานใบรับรองการเป็นตัวแทนบริษัทที่ นายประจักษ์ โพธิผล ผู้รับมอบอำนาจจาก บริษัท พอส์ อิงค์ จำกัด และบริษัท ซาน-เอกซ์ จำกัด นำมาแสดงกับเจ้าหน้าที่ตำรวจ เบื้องต้นพบว่าเป็นเอกสารฉบับจริงมีชื่อบริษัทระบุชัดเจน แต่เป็นบริษัทลูกของบริษัทเจ้าของลิขสิทธิ์รายใหญ่ ตำรวจขอเวลาตรวจสอบว่าบริษัทลูกดังกล่าวได้มีการแต่งตั้งมอบอำนาจให้ตัวแทนมาจับกุมผู้ละเมิดลิขสิทธิ์จริงหรือไม่ คาดว่าใช้เวลาอีก 2 วันจะทราบผล"ทั้งนี้หากเป็นเอกสารปลอมพนักงานสอบสวนจะแจ้งข้อหาฐานแจ้งความเท็จและใช้เอกสารปลอม พร้อมเรียกตัวมารับทราบข้อกล่าวหา แต่ถ้าหากตรวจสอบได้ว่าเป็นใบรับมอบอำนาจจริง มีการแต่งตั้งจากบริษัทจริง ก็น่าจะจบขั้นตอนส่วนนี้ถือว่าเป็นการดำเนินการตามกฎหมายและตำรวจทำตามอำนาจหน้าที่ซึ่งมีการถอนแจ้งความไปแล้ว ขอยืนยันตำรวจไม่ได้มีส่วนได้ส่วนเสียกับเงินค่าเสียหายที่คู่กรณีทั้ง 2 ฝ่ายไกล่เกลี่ยตกลงกันเอง ตำรวจไม่ได้รับเงินส่วนแบ่งแต่อย่างใด ถ้าหากผู้เสียหายที่เป็นเด็กสาววัย 15 ปี หรือมีผู้เสียหายรายอื่นๆ ต้องการแจ้งความเอาผิดกับกลุ่มตัวแทนลิขสิทธิ์ในฐานความผิดกรรโชกทรัพย์ ตำรวจก็พร้อมรับแจ้งความและดำเนินการไปตามขั้นตอนกฎหมาย" พ.ต.อ.คเชนท์ กล่าว เหยื่อผุดเพิ่ม!จ้างทำกระทง สุดท้ายโดนแจ้งจับ'ลิขสิทธิ์'                  
