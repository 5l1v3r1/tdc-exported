
# «Alexa» kan ha vært vitne til bisarr drapssak

Published at: **2019-11-04T00:39:38+00:00**

Author: **Marte Klausen**

Original: [Dagbladet.no](https://www.dagbladet.no/nyheter/alexa-kan-ha-vaert-vitne-til-bisarr-drapssak/71776324)

«Alexa», stemmestyringssystemet i smarthøyttalerne Amazon Echo, kan bli brukt i retten i Florida for å hjelpe påtalemyndigheten med å løse en uoppklart sak hvor en mann er mistenkt for mord.
Politiet tror nemlig at systemet kan inneholde informasjon som vil hjelpe dem med å finne ut av hva som skjedde den kvelden Silvia Galva (32) omkom, melder BBC.
Galva døde etter å ha blitt spiddet av en sengestolpe i hjemmet sitt i juli etter en opphetet krangel med kjæresten.
Den 43 år gamle mannen har nektet straffskyld og hevder at Galva døde som følge av et «tragisk uhell» etter at de begge hadde kranglet i beruset tilstand.

        Ifølge en politirapport har den mistenkte mannen uttalt at han forsøkte å trekke Galva ut av senga i løpet av krangelen da han hørte at noe knakk.
      
Kvinnen skal nemlig ha forsøkt å holde seg fast i den spydliknende sengestolpen mens kjæresten trakk i anklene hennes, skriver Sky News. Ifølge den mistenkte var dette som gjorde at stolpen knakk og spiddet 32-åringen, står det i politirapporten.
Hun døde av skadene hun fikk av den 30 centimeter lange sengestolpen.
Kjæresten hennes er nå siktet for mord, ifølge The Independent. Den mistenktes forsvarer Christopher O'Toole uttaler overfor BBC at Galvas død var et uhell:
- Han prøvde å redde livet hennes. Dette var kvinnen han elsket, sier O'Toole.

        Lydopptak fra to Amazon Echo-enheter har nå blitt overlevert til politiet i Florida for videre undersøkelser.
      
Myndighetene har i etterkant bekreftet overfor BBC at stemmestyringssystemet til Amazon Echo skal inneholde flere lydopptak, men har ikke offentliggjort innholdet.
Advokaten til den mistenkte støtter bruken av lydopptakene i løpet av rettssaken:
- Jeg hadde vanligvis protestert, men vi tror likevel at disse opptakene kan hjelpe oss. Hvis sannheten kommer fram, vil det hjelpe oss, sier han, ifølge nyhetsbyrået.
Mens stemmestyringssystemer alltid registrerer det vi sier, er det ikke alltid de lytter til det:

        Selskapene tar nemlig opp det vi sier for å analysere om oppvåkningsord som «hei, Siri», «Alexa» eller «OK, Google» brukes - men hvis de ikke registrerer disse ordene, slettes opptakene.
      
Dette er ikke første gang opptak fra Alexa brukes i retten; i 2015 brukte påtalemyndigheten i en drapssak i Arkansas, USA.

        I januar 2017 ble Amazon også bedt om å overlevere lydopptakene til Alexa etter et dobbeltdrap i New Hampshire.
      
