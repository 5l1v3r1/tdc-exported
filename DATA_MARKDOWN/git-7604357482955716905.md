
# Illegale migratie richting Europa piekt opnieuw: “Turkse chantage”

Published at: **2019-11-05T10:56:22+00:00**

Author: **Tom Lallemand**

Original: [SCEPTR](https://sceptr.net/2019/11/illegale-migratie-richting-europa-piekt-opnieuw-turkse-chantage/)


        In de maand september van dit jaar kwamen maar liefst 10.551 illegale migranten aan op de Griekse eilanden, zowat de grens tussen Turkije en Europa. Die piek in illegale migratie is volgens Joren Vermeersch, adviseur van Theo Francken, te wijten aan “Turkse chantage”. Erdogan wil op die manier Europa onder druk zetten om meer middelen te krijgen, klinkt het. 
      
Naast illegale migratie over zee bestaan er ook verschillende migratieroutes over land. Zo was de route via Turkije en Griekenland lang een populaire route voor migranten uit het Midden-Oosten om naar Europa te komen. Na de omstreden ‘Turkijedeal’ tussen Turkije en de Europese Unie nam het aantal migranten dat via die weg Europa binnenkwam sterk af. Turkije beloofde immers de poorten toe te houden, in ruil voor financiële middelen en toenadering tot de EU. 
Maar volgens Turks president Recep Tayyip Erdogan houdt de Europese Unie zich niet aan die afspraken, terwijl de EU wel verwacht van Turkije dat ze de (illegale) migratiestroom richting het Europees continent droog houden. Begin september dreigde de Turkse president er dan ook mee om de deal met de EU eenzijdig op te blazen als er niet snel meer steun kwam. “Turkije kan de last niet in zijn eentje dragen”, aldus Erdogan toen. 
Uit cijfers van VN-vluchtelingenorganisatie UNHCR lijkt Erdogan en Turkije inderdaad opnieuw de poorten richting Europa hebben opengezet. In de maand september werd immers opnieuw een enorme piek in illegale migratie genoteerd op de route langs Turkije. Die maand alleen kwamen maar liefst 10.551 illegale migranten vanuit Turkije aan op de Griekse eilanden, dat is meer dan in heel 2017. 
Joren Vermeersch (N-VA), adviseur van Theo Francken, plaatste de cijfers op Facebook. Hij pleit voor sancties tegen Turkije. “Het wordt dringend tijd dat Europa zich realiseert wat er aan het gebeuren is en zich bevrijdt van deze oneerlijke Turkse chantage. Dat kan maar op één manier: door op zijn Trumps Turkije op de knieën te dwingen met gerichte economische sancties, tot het land doet waartoe het verplicht is onder internationaal recht: illegale migratie bestrijden i.p.v. het te faciliteren en te gebruiken als een politiek wapen”, aldus Vermeersch. 
