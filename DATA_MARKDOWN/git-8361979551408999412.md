
# У Roshen підтвердили, що Порошенко переоформлює кондитерський бізнес на сина Олексія

Published at: **2019-11-07T08:37:00+00:00**

Author: ****

Original: [НВ](https://nv.ua/ukr/biz/markets/poroshenko-roshen-poroshenko-perepisuye-biznes-na-starshogo-sina-novini-ukrajini-50052104.html)

Корпорація Roshen не заперечує інформацію про те, що колишній президент України і нардеп Петро Порошенко перереєстрував частину свого кондитерського бізнесу Roshen на старшого сина Олексія. Про це НВ Бізнес повідомили у прес-службі корпорації.
«Щодо причин, то це — питання до бенефіціарів», — додали у прес-службі.
Як повідомлялося, сайті проекту Центру протидії корупції Відкритий реєстр національних громадських діячів оприлюднив дані про те, що станом на 6 листопада бенефіціаром компанії ТОВ Центрально-Європейська кондитерська компанія (ЦЕКК) зазначено Олексія Порошенка — старшого сина президента.
Це підтверджує Єдиний державний реєстр юридичних осіб, фізичних осіб-підприємців та громадських формувань. Там зазначено, що контроль над ЦЕКК перейшов до Порошенка-молодшого у результаті отримання корпоративних прав на нідерландську Roshen Europe BV, яка володіє 85% ЦЕКК. Раніше Roshen Europe BV також належала Порошенку-старшому, згідно з його останньою декларацією.
При цьому станом на 20 травня 2019 року Петро Порошенко у декларації про майно та доходи вказав себе бенефіціарним власником ЦЕКК.
ЦЕКК — одна з головних компаній у структурі корпорації Roshen, адже вона є засновником низки інших підприємств.
Також повідомляється, що одночасно бенефіціарний власник почав змінюватися і в тих компаніях, де ТОВ ЦЕКК є засновником. Зокрема, ТОВ Рошен де люкс, ДП КК Рошен, ТОВ Рошен-Волинь, ТОВ Рошен Світ і інші, які до недавнього часу декларував Порошенко-старший. У них колишнього президента також замінив його син.
Порошенко-старший залишається бенефіціарним власником в низці інших підконтрольних ЦЕКК підприємств: ТОВ Рошен-Столиця, ПрАТ Київська кондитерська фабрика Рошен.
Читайте також:&nbspRoshen виплатить близько 1 млрд грн дивідендів Читайте також:&nbspЩо з бізнесом Порошенка. Президент Roshen розповів про плани розвитку фірмової мережі магазинів
