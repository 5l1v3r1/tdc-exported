
# پلوسی: پیگیری روند استیضاح ترامپ ضروری است

Published at: **2019-11-02T00:19:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619329/%D9%BE%D9%84%D9%88%D8%B3%DB%8C-%D9%BE%DB%8C%DA%AF%DB%8C%D8%B1%DB%8C-%D8%B1%D9%88%D9%86%D8%AF-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%B6%D8%B1%D9%88%D8%B1%DB%8C-%D8%A7%D8%B3%D8%AA)


        رئیس مجلس نمایندگان آمریکا روز جمعه گفت: پیگیری روند استیضاح رئیس جمهوری بسیار ناراحت کننده است اما ضروری است، زیرا هیچ‌کس در آمریکا فراتر از قانون نیست.
      

        آفتاب‌‌نیوز :
      
به گزارش شبکه سی ان ان، "نانسی پلوسی" در مصاحبه با "استفان کولبرت" کمدین مشهور آمریکا گفت: پس از شنیدن مکالمه تلفنی ترامپ با رئیس جمهوری اوکراین، برای آمریکا دعا کردم.
پلوسی در مورد تصمیم دیروز (پنجشنبه) مجلس نمایندگان گفت که قطعنامه استیضاح صرفاً "ادامه" تحقیقاتی است که مجلس انجام داده و برای "تنظیم آیین دادرسی" انجام شده است.
وی افزود، با اینکه این (روند تصویب قطعنامه به رسمیت شناختن استیضاح ترامپ) برای کشور ما ناراحت کننده است، اما این کار را با جدیت انجام می‌دهیم. هیچ‌کس برای استیضاح رئیس جمهوری به کنگره نمی‌رود.
پلوسی با اشاره به اقدامات مجلس نمایندگان گفت: مهمترین چیزی که مردم آمریکا باید بدانند این است که هیچ‌کس فراتر از قانون نیست. نه رئیس جمهوری ایالات متحده نه کس دیگر.
قطعنامه علنی شدن روند استیضاح دونالد ترامپ رئیس جمهوری آمریکا روز پنجشننبه با ۲۳۲ رای به تصویب مجلس نمایندگان این کشور رسید.
به موجب این قطعنامه تمام جلسات تحقیقات مربوط به استیضاح ترامپ بنا به تشخیص رئیسان کمیته ای که مشخص شده‌اند، به صورت علنی برگزار می‌شود.
از نکات مهم این جلسه حضور پلوسی در زمان اعلام آرای تصویب قطعنامه و برعهده گرفتن ریاست جلسه بود که خود پیام مهمی را به دونالد ترامپ فرستاد.
آرای مخالفان این قطعنامه ۱۹۶ رای بود که تمام جمهوریخواهان را تشکیل می داد.
این قطعنامه فصل جدیدی را در استیضاح ترامپ می‌گشاید چرا که هم از نظر قانونی روند استیضاح به تصویب رسیده و هم علنی شدن آن مورد تاکید قرار گرفته است.
ترامپ و جمهوریخواهان پیشتر خواستار رای گیری درباره آغاز استیضاح در مجلس نمایندگان شده بودند و شرط همکاری کاخ سفید با این تحقیقات را انجام چنین فرایندی می‌دانستند اما رئیس مجلس نمایندگان معتقد بود که نیازی به این کار نیست و فرایند فعلی در مجلس بر اساس اختیارات قانون اساسی انجام می شود.
سرانجام قطعنامه‌ای ارائه دادند که هیچ یک از اصلاحیه‌های مورد تقاضای جمهوریخواهان در مجلس نمایندگان هم به آن اضافه نشد.
