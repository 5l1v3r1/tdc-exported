
# У матчі за титул WTA Finals-2019 Еліна Світоліна зіграє з першою «ракеткою» світу Ешлі Барті

Published at: **2019-11-02T21:10:00+00:00**

Author: ****

Original: [ZIK.UA](https://zik.ua/news/2019/11/02/u_matchi_za_tytul_wta_finals2019_elina_svitolina_zigraie_z_pershoyu_raketkoyu_1682393)


        Перша «ракетка» України і восьмий номер планетарного рейтингу Еліна Світоліна зустрінеться з чинним лідером світового жіночого тенісу австралійкою Ешлі Барті у фінальному матчі Підсумкового турніру WTA Finals-2019 у Шеньчжені (Китай) із призовим фондом 14 000 000 доларів.
      
Це стало відомо після того, як Барті сьогодні, 2 листопада, обіграла чешку другу «ракетку» світу Кароліну Плішкову з Чехії у другому півфінальному поєдинку – 4:6, 6:2, 6:3.
Як повідомляє btu.org.ua, гра тривала 1 годину та 55 хвилин. Австралійська тенісистка здобула четверту перемогу в шести матчах проти чешки і другу в поточному сезоні – у березні Барті обіграла Плішкову в фіналі турніру у Майамі.  
Нагадаємо, що для австралійки це дебютний виступ на Підсумковому турнірі. В цьому році Ешлі виграла Roland Garros, а також два титули WTA.
Ешлі стала третьою представницею своєї країни, яка зіграє в одиночному фіналі WTA Finals. Раніше це вдавалося Керрі Мелвін-Рід в 1971 і 1972 роках та Івонн Гулагонг-Коулі, яка вигравала титул в 1974 і 1976 роках і грала в фіналі у 1978 році.
У вирішальному матчі Ешлі Барті зустрінеться з Еліною Світоліною, яка в першому півфіналі перемогла на відмові в третьому сеті Белінду Бенчіч з Швейцарії.
Зазначимо, що українка виграла всі п’ять матчів проти діючої першої ракетки світу, в тому числі один в цьому році – у Індіан-Уеллсі.
Нагадаємо, що австралійка піднялася на перше місце в рейтингу влітку цього року.
 
