
# اهدای اعضای بدن بانوی مرگ مغزی به 4 بیمار در مشهد

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697296/%D8%A7%D9%87%D8%AF%D8%A7%DB%8C-%D8%A7%D8%B9%D8%B6%D8%A7%DB%8C-%D8%A8%D8%AF%D9%86-%D8%A8%D8%A7%D9%86%D9%88%DB%8C-%D9%85%D8%B1%DA%AF-%D9%85%D8%BA%D8%B2%DB%8C-%D8%A8%D9%87-4-%D8%A8%DB%8C%D9%85%D8%A7%D8%B1-%D8%AF%D8%B1-%D9%85%D8%B4%D9%87%D8%AF)

اعضای بدن بانوی مرگ مغزی ۴۴ ساله در مشهد جان چهار بیمار نیازمند عضو را نجات داد.
به گزارش ایرنا دانشگاه علوم پزشکی مشهد روز پنجشنبه به نقل از مسئول واحد فراهم آوری اعضای پیوندی این دانشگاه گزارش داد: در نهصد و چهل و هشتمین عمل اهدای عضو از اهدا کننده مرگ مغزی این دانشگاه بدن "معصومه شمسکی" که از بیمارستان امام زمان (عج) مشهد معرفی شده بود، پس از تأیید مرگ مغزی و رضایت خانواده وی در بیمارستان منتصریه مشهد تحت عمل جراحی اهدای عضو قرار گرفت.
دکتر ابراهیم خالقی افزود: کلیه‌های این بانوی مرگ مغزی به یک زن ۲۷ ساله و یک مرد ۵۹ ساله ساکن شهرستان تربت جام که سال‌ها از نارسایی کلیه رنج می‌بردند و با دیالیز تحت درمان بودند به صورت رایگان اهدا و پیوند زده شد.
وی اظهار داشت: کبد مرحومه شمسکی نیز برای پیوند به بیمارستان بوعلی سینای شیراز و قسمتی از پوست بدن وی هم به بخش سوختگی بیمارستان امام رضا (ع) مشهد ارسال گردید.
واحد پیوند اعضا از بیماران مرگ مغزی دانشگاه علوم پزشکی مشهد که شمال شرق کشور را زیر پوشش دارد از سال ۱۳۸۰ فعالیت خود را آغاز کرده است.
