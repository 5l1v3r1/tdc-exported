
# Πειραιάς : Προχωράει η διαδικασία αξιοποίησης του εμβληματικού Πύργου

Published at: **2019-11-04T13:33:14+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/04/society/peiraias-proxoraei-i-diadikasia-aksiopoiisis-tou-emvlimatikou-pyrgou/)

Προχωράει η διαδικασία αξιοποίησης του Πύργου Πειραιά, του μεγαλύτερου  περιουσιακού στοιχείου του Δήμου, το οποίο παρέμενε αναξιοποίητο για περισσότερα από 45 χρόνια, καθώς αναδείχθηκε προσωρινός ανάδοχος για την αξιοποίησή του, στη σημερινή συνεδρίαση της Οικονομικής Επιτροπής.
Συγκεκριμένα, αναδείχθηκε προσωρινός ανάδοχος η ένωση εταιριών CANTE HOLDINGS LTD (Ευρωπαϊκή Τράπεζα Επενδύσεων (EBRD) και Dimand) –  ΕΘΝΙΚΗ ΠΑΝΓΑΙΑ ΑΕΕΑΠ,  για την ανάθεση της παραχώρησης για αξιοποίηση και διαχείριση/εκμετάλλευση για 99 έτη του Εμποροναυτιλιακού Κέντρου Πειραιά (Πύργος), κατόπιν αξιολόγησης της τεχνικής, εμπορικής και οικονομικής προσφοράς.

        Διαβάστε ακόμη : Νέες συμφωνίες μεταξύ Ελλάδας και Κίνας σε 5 τομείς - Τι αποφάσισαν Μητσοτάκης – Σι Τζινπίνγκ
      
Το ετήσιο οικονομικό αντάλλαγμα για τον Δήμο Πειραιά είναι 1.010.000 ευρώ με αναπροσαρμογή 2% ετησίως, το οποίο θα επιστραφεί στην πειραϊκή κοινωνία σε έργα καθημερινότητας, με στόχο τη βελτίωση της ποιότητας ζωής των Πειραιωτών και την αναβάθμιση της πόλης.
Η αξιοποίηση του Πύργου προβλέπει μικτές χρήσεις γραφείων/ καταστημάτων ως εξής: μηχανολογικοί χώροι και στάθμευση στα Α και Β υπόγεια, Χώρος ενημέρωσης και Ανάδειξης Τουριστικού Προϊόντος του Πειραιά στο ισόγειο, Καταστήματα στο ισόγειο και στους 1ο και 2ο όροφο, Πολυχώρος Πολιτιστικών λειτουργιών με χώρο εστίασης στον 3ο όροφο, γραφεία από τον 4ο έως τον 18ο όροφο και εστιατόριο στους 19ο και 20ο όροφο.
Ο προϋπολογισμός της επένδυσης ανέρχεται σε 41 εκατ. ευρώ και το χρονοδιάγραμμα υλοποίησης είναι 33 μήνες για την ριζική ανακαίνιση και διαμόρφωση των εσωτερικών χώρων και του άμεσου περιβάλλοντος χώρου, την αναβάθμιση όψεων με δημιουργία προστατευτικού κελύφους, κατακόρυφες ζώνες πρασίνου και σύγχρονο σύστημα φωτισμού για την ανάδειξη του Πύργου ως τοπόσημου.
Τονίζεται ότι το επόμενο διάστημα θα υπάρξει ο απαραίτητος έλεγχος δικαιολογητικών από τους αρμόδιους φορείς, καθώς και ο έλεγχος νομιμότητας από το Ελεγκτικό Συνέδριο.
Ο Δήμαρχος Πειραιά κ. Γιάννης Μώραλης, σε δήλωσή του, τόνισε πως πρόκειται για μια σημαντική στιγμή για τον Πειραιά και τους δημότες, καθώς προχωράει η διαδικασία για την αξιοποίηση του Πύργου, με την ανάδειξη προσωρινού αναδόχου που αποτελείται από επενδυτές διεθνούς κύρους.  Ο κ. Μώραλης σημείωσε πως είναι ιδιαίτερα περήφανος και χαρούμενος που οι προσπάθειες της  Δημοτικής Αρχής για την αξιοποίηση του Πύργου φαίνεται ότι αποδίδουν καρπούς, λέγοντας πως «μπαίνει τέλος στη στασιμότητα που σηματοδοτούσε το κτήριο- σύμβολο της πόλης μας».
Στη συνέχεια ο Δήμαρχος Πειραιά υπογράμμισε: «Όταν διαπιστώσαμε ότι το κτήριο δεν είχε κάποιο ουσιαστικό πρόβλημα, δεσμευθήκαμε ότι θα το αξιοποιήσουμε. Κάποιοι τότε μας αμφισβήτησαν.  Σήμερα όμως κάναμε ακόμη ένα βήμα, το σημαντικότερο όλων, για την αξιοποίηση του Πύργου Πειραιά και μάλιστα χωρίς να υπάρξει καμία  ένσταση».
Ακολούθως ο Δήμαρχος Πειραιά ανέφερε ότι με την αξιοποίηση του Πύργου, θα αυξηθούν σημαντικά τα έσοδα του Δήμου, θα  αποκτήσει «ζωή» το κτήριο και θα αναβαθμιστεί η γύρω περιοχή. Επεσήμανε επίσης πως θα δημιουργηθεί μια μικροοικονομία με νέες θέσεις εργασίας, κάτι που αποτελεί ζητούμενο τη σημερινή εποχή.
Κλείνοντας ο κ. Μώραλης σημείωσε χαρακτηριστικά: «Η αξιοποίηση του Πύργου αποτελεί ορόσημο ότι η πόλη αλλάζει ριζικά προς το καλύτερο, όπως ακριβώς είχαμε δεσμευτεί στους Πειραιώτες»

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
