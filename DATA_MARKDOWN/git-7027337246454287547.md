
# پای پنالتی مشکوک «رونالدو» به مجلس سنای ایتالیا باز شد

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696271/%D9%BE%D8%A7%DB%8C-%D9%BE%D9%86%D8%A7%D9%84%D8%AA%DB%8C-%D9%85%D8%B4%DA%A9%D9%88%DA%A9-%D8%B1%D9%88%D9%86%D8%A7%D9%84%D8%AF%D9%88-%D8%A8%D9%87-%D9%85%D8%AC%D9%84%D8%B3-%D8%B3%D9%86%D8%A7%DB%8C-%D8%A7%DB%8C%D8%AA%D8%A7%D9%84%DB%8C%D8%A7-%D8%A8%D8%A7%D8%B2-%D8%B4%D8%AF)

بدنبال ۲ تصمیم بحث برانگیز در خصوص ضربه پنالتی در ۲ دیدار مختلف با حضور تیم‌های ناپولی و یوونتوس، ۲ سناتور ایتالیایی اعلام کردند که به منظور اطمینان دادن به هواداران بابت «بی‌طرفی» در قضاوت‌ داوران در سری‌آ، تصمیمات مذکور را در مجلس سنا به بحث خواهند گذاشت.
به گزارش ایرنا؛ در یکی از دیدارهای روز چهارشنبه در حالی که ناپولی ۲ بر یک از آتالانتا پیش بود، «فرناندو یورنته» بازیکن ناپولی در دقایق پایانی بازی به شدت معتقد بود که روی وی خطای پنالتی انجام شده که البته با نظر قاضی میدان اعلام نشد و در ادامه آتالانتا موفق شد گل تساوی‌بخش را به ثمر برساند.
این در حالی بود که پس از این بازی، یوونتوس در حالی که با تساوی یک بر یک مقابل جنوا متوقف شده بود، با نقش بر زمین شدن «کریستیانو رونالدو» در محوطه جریمه حریف که بیشتر شبیه به تمارض بود، صاحب یک ضربه پنالتی شد و مرد پرتغالی موفق شد سه امتیاز کامل را برای بانوی پیر تثبیت کند.
«جیانی پیتلا» سناتور حزب دمکراتیک مجلس سنا ایتالیا با انتشار پستی در فیسبوک اعلام کرد که خود به همراه یکی دیگر از سناتورهای راست‌گرا، موضوع مذکور را در مجلس سنا به بحث خواهند گذاشت.
در این پست آمده است: در دقیقه ۸۵ دیدار ناپولی داور بازی از اعلام یک پنالتی آشکار به سود این تیم خودداری کرد و ۲ ساعت بعد در جریان دیدار یوونتوس و جنوا، میزبان از پنالتی بهره برد که در مقایسه با اتفاقی که در دیدار قبلی رخ داده بود، به مراتب وضوح کمتری داشت.
«کارلو آنجلوتی» پس از پایان دیدار تیمش گفت: احساس می‌کنم در حرفه‌ام به من توهین شده است.
رییس باشگاه ناپولی نیز پس از این دیدار مدعی شد که «صبرش لبریز شده» و اینکه بدون روسای باشگاه‌ها، داوران باید «غاز بچرانند.»
