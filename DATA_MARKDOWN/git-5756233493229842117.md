
# پلیس فرانسه عملیات گسترده تخلیه پناهجویان را آغاز کرد

Published at: **2019-11-07T14:37:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620356/%D9%BE%D9%84%DB%8C%D8%B3-%D9%81%D8%B1%D8%A7%D9%86%D8%B3%D9%87-%D8%B9%D9%85%D9%84%DB%8C%D8%A7%D8%AA-%DA%AF%D8%B3%D8%AA%D8%B1%D8%AF%D9%87-%D8%AA%D8%AE%D9%84%DB%8C%D9%87-%D9%BE%D9%86%D8%A7%D9%87%D8%AC%D9%88%DB%8C%D8%A7%D9%86-%D8%B1%D8%A7-%D8%A2%D8%BA%D8%A7%D8%B2-%DA%A9%D8%B1%D8%AF)


        یک روز پس از اعلام سیاست‌های جدید مهاجرتی محدود کننده در فرانسه، پلیس این کشور عملیات گسترده‌ای را برای تخلیه محل‌های تجمع پناهجویان در محله‌های مختلف حاشیه پاریس آغاز کرد.
      

        آفتاب‌‌نیوز :
      
حدود ۶۰۰ مأمور پلیس فرانسه ساعت ۶ بامداد پنج‌شنبه ۱۶ آبان (۷ نوامبر) با یورش به دو محل تجمع پناهجویان در «پورت دولاشاپل» در شمال و منطقه‌ای دیگر در «لاسن سن‌دنی» واقع در شمال شرقی پاریس، کار تخلیه پناهجویان را آغاز کردند. این پناهجویان در حاشیه بزرگراه کمربندی پاریس در زیر پل چادر زده بودند.
شمار این افراد بین ۶۰۰ تا یکهزار و ۲۰۰ نفر اعلام شده اما خبرگزاری فرانسه این آمار را حدود یکهزار و ۵۰۰ نفر ذکر کرده است. شمار کلی پناهجویانی که در پاریس و حومه در خیابان می‌خوابند حدود ۳ هزار نفر است.
شبکه رادیویی فرانس‌انفو از قول خبرنگار خود که در محل حضور دارد گزارش داد افرادی که در این مکان‌ها زیر چادر به سر می‌بردند، حدود ساعت ۷ بامداد با چندین دستگاه اتوبوس برای اسکان موقت به چند سالن ورزشی منتقل شدند. مقام‌های رسمی اطلاعات دقیقی از مکان‌هایی که قرار است پناهجویان به آنجا منتقل شوند ارائه نداده‌اند. با این حال آن ایدالگو، شهردار پاریس هفته گذشته از گشایش یک سالن در نزدیکی پورت دولاشاپل برای اسکان موقت حدود ۱۰۰ نفر از پناهجویان خبر داده و گفته بود که اولویت استفاده از این مکان برای پناهجویان «آسیب‌پذیر» خواهد بود.
هنگام تخلیه مکان تجمع پناهجویان در پاریس باران می‌بارید.
دیدیه لالمان، فرماندار پاریس بامداد پنج‌شنبه گفت قرار است نظیر همین عملیات که «تعویض چرخ‌دنده» نام دارد، «به زودی» در «پورت دوبرویلیه» و یک محله دیگر نیز انجام شود. وی این عملیات را یک «اقدام انسانی برای نجات پناهجویان» خواند و تأکید کرد که مأموران پلیس پس از تخلیه این مکان‌ها برای مدتی در همان جا می‌مانند تا از استقرار مجدد پناهجویان دیگر در این «مکان‌های عمومی» جلوگیری کنند.
گزارشی از مقاومت پناهجویان برای ماندن در محل یا بروز درگیری با پلیس موجود نیست، اما رسانه‌های فرانسه این رویداد را به شکل وسیعی پوشش داده‌اند.
ادوارد فیلیپ، نخست وزیر فرانسه روز چهارشنبه ۱۵ آبان در نشست مطبوعاتی هیئت دولت اجرای طرح ۲۰ ماده‌ای جنجالی برای اصلاح سیاست مهاجرتی را به طور رسمی اعلام کرد. بر اساس این طرح قرار است از این پس دولت برای پذیرش «مهاجران کار» سهمیه‌بندی قایل شده و پناهجویان را بر اساس نیاز بازار کار فرانسه و توانمندی فرد پناهجو بپذیرد.
همزمان با اعلام شرایط محدود کننده جدید برای پذیرفتن مهاجران در فرانسه، کریستف کاستنر، وزیر کشور فرانسه نیز در همان نشست مطبوعاتی گفته بود که مکان‌های تجمع پناهجویان در خیابان‌ها و محله‌های مختلف پاریس برچیده خواهد شد.
