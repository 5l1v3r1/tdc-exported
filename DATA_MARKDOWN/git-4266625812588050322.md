
# Тренер «Динамо» Олексій Михайличенко: Гравці «Львова» не змогли надати нам опору

Published at: **2019-11-04T00:10:00+00:00**

Author: ****

Original: [ZIK.UA](https://zik.ua/news/2019/11/04/trener_dynamo_oleksiy_myhaylychenko_gravtsi_lvova_ne_zmogly_nadaty_nam_oporu_1682825)


        Прес-конференція головного тренера київського «Динамо» Олексія Михайличенка після матчу його команди з ФК «Львів» (4:0).
      
– Напевно, немає сенсу довго коментувати цю гру. Тому що, з одного боку, ми були дуже заряджені на досягнення результату, завоювання трьох очок. А, з іншого боку, позначилися пертурбації у нашого суперника – зміна головного тренера і тому подібне. У підсумку, команда суперника не змогла надати нам опору, наші футболісти були мобільнішими, швидшими, перевершували своїх опонентів в індивідуальній майстерності. Навіть після того, як ми залишилися вдесятьох, гра проходила під нашу диктовку. Звичайно, дуже радий за результат. При цьому фрагментами ми показували хорошу гру. Але в такому матчі отримувати червону картку – це велика ложка дьогтю. Максимальна віддача повинна бути в будь-якій грі і тренуванні, це головний принцип у футболі.

        – Чи можна сказати, що ця перемога була на класі?
      
– Можна сказати, що клас наших гравців був вище як в атаці, так і обороні. Граючи вдесятьох, ми, по суті, не дали супернику створити моменти біля наших воріт і при цьому тримали нитки гри у своїх руках.

        – Сьогодні забив Бєсєдін.
      
– Це радує. Він старається, робить величезний обсяг роботи. Форвард повинен забивати. Бєсєдін сьогодні це і зробив.

        – Солю важко було грати. Це питання функціональної підготовки або йому складно підлаштуватися під гру команди?
      
– Фран не може знайти свою гру до кінця. Він намагається. Сьогодні важко оцінювати гру Соля, тому що вже в середині першого тайму ми опинилися в меншості, і пішла зовсім інша гра. А до цього на Солі ми заробили пенальті. Фізичні кондиції у нього в порядку. Йому весь час чогось не вистачає. Так було в матчі з «Карпатами», коли у нього не пішла гра. Але ми тоді замінили його не тому, що він був поганий, як і сьогодні. В обох цих матчах наші заміни були спрямовані на те, щоб щось змінити в малюнку гри. Опинившись сьогодні вдесятьох і маючи запас у два голи, потрібно було думати, як побудувати гру в меншості. Так що заміна Соля була тактичною. Вилучення змінило всі наші плани на гру. Ми планували зовсім інші заміни. Планували одним футболістам надати ігрову практику, а іншим дати перепочинок. Але, на жаль, що сталося, те сталося.

        – Чи прояснилася ситуація з термінами відновлення Буяльського та Кадара?
      
– Сподіваємося, що вони приєднаються до загальної групи на наступному тижні. Передбачати ризиковано, будь-який нюанс може все змінити, але ми сповнені оптимізму.
 
