
# Selektor Kambodže igra za Vitese

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/fudbal/vesti/selektor-kambodze-igra-za-vitese/341786)

Četiri meseca bez kluba i konačno: Vitese! Kejsuke Honda se posle dve godine vraća u evropski fudbal. Iskusni Japanac (33) do kraja sezone će igrati u Erediviziji gde je i počeo interkontinentalnu karijeru, doduše u VVV Venlu.
Ono što je takođe bitno je što će Honda nastaviti i dalje da obavlja funkciju selektora Kambodže (?!) što više govori o kvalitetu fudbala u toj azijskoj zemlji, jer jasno je da će mu Vitese biti prioritetan zadatak.
Sam izbor kluba je samo na prvi pogled čudan, ali sve postaje mnogo jasnije kad znamo da na klupi Vitesea sedi Leonid Slucki, koji je vodio i moskovski CSKA dok je Honda pravio ima na velikoj sceni u periodu od 2010. do 2013. godine. Pride, tehnički direktor Vitesea Mohamed Alah je Hondu i doveo u Venlo još januara 2008. godine. Dobro poznata lica dakle.“Dugo nisam igrao u Holandiji, nadam se da me se fudbalski fanatici u Holandiji još sećaju. Kako bilo, uradiću sve što mogu da ih na terenu impresioniram. Želim da budem važan deo ovog tima i jedva čekam da zaigram. Lepo je i što ću posle VVV Venla opet igrati u žuto-crnom dresu“, rekao je Honda.
Ugovor do kraja sezone, brojne povrede vezista su primorale klub da dovedu pojačanje. Honda na vrhuncu bio bi opasno pojačanje. Honda danas? Ko to zna. Solidan je bio u Pačuki i Melburnu, ali ipak su to Pačuka i Melburn.
(FOTO: Twitter/MijnVitesse)
