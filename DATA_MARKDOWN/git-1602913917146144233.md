
# Probleme majore: Premierul Orban anunţă că nu sunt suficienţi bani pentru programele din Sănătate şi pentru salarii

Published at: **2019-11-07T09:00:00+00:00**

Author: **Roxana Din**

Original: [Ziarul Financiar](https://www.zf.ro/zf-24/probleme-majore-premierul-orban-anunta-ca-nu-sunt-suficienti-bani-pentru-programele-din-sanatate-si-pentru-salarii-18550654)

Premierul Ludovic Orban anunţă că, în prezent, nu sunt bani suficienţi pentru a încheia anul nici pentru salarii, nici pentru programele de sănătate.
Premierul Ludovic Orban a declarat, joi, într-o conferinţă de presă că se va face o evaluare a necesităţilor, la rectificare, întrucât banii nu sunt suficienţi pentru a încheia anul, în domeniul sanitar.
„Evident rezultatul la rectificare va fi o evaluare a necesităţilor care vor fi identificate de domnul ministru împreună cu echipa. Încă nu vă putem spune care este cifra (la rectificare – n.r.). Cert este că nu sunt bani suficienţi pentru a încheia anul nici pentru programe de sănătate, nici în ceea ce priveşte bugetul Casei”, a spus Ludovic Orban.
Acesta a fost completat de ministrul Sănătăţii, Victor Costache, care a spus că nu sunt bani nici pentru salarii.
„Nici de salarii. E vorba de aproximativ 4 miliarde de RON”, a spus Victor Costache.
Acesta a spus că programele de urgenţă vor fi prioritizate.
„Pot să vă garantez că tot ceea ce înseamnă programe de urgenţă, atât în domeniul accidentelor vascular-cerebrale, cât şi în domeniul infarctului miocardic, vor fi prioritizate şi dezvoltate. Concret, acum, în ţară dacă cineva face un AVC, problemele sunt enorme. Nu este normal, în România, ţară europeană, să avem cel mai mic număr de centre de boli cardio-vasculare”, a spus Costache.
