
# 
        A Bors utánajárt: hiába szép, megöli az élővilágot a kavicstorony
      

Published at: **2019-11-05T09:30:00+00:00**

Author: **H. N. Zs.**

Original: [www.borsonline.hu](http://www.borsonline.hu/aktualis/a-bors-utanajart-hiaba-szep-megoli-az-elovilagot-a-kavicstorony/185874)


        Mindegy, hogy hegyi patak, széles folyó vagy az Adria partján sétál az ember, gyakran botlik mesebeli apró – vagy nem is olyan apró – kavicstornyokba. Ezek még varázslatosabbá teszik a tájat, de jobb tudni, hogy komoly károkat okoz vele az ember. 
        Mindegy, hogy hegyi patak, széles folyó vagy az Adria partján sétál az ember, gyakran botlik mesebeli apró – vagy nem is olyan apró – kavicstornyokba. Ezek még varázslatosabbá teszik a tájat, de jobb tudni, hogy komoly károkat okoz vele az ember.
      
A vízpartokon felépített kavicstornyok tényleg szépek, sokan előszeretettel készítenek róla tökéletes szögben beállított fotót is. Ezek régen más – nem művészi, esztétikai – célt szolgáltak: zarándokútvonalakat, túraútvonalakat jelöltek az építményekkel.
Ma már a térképek, turistajelzések és a GPS miatt ezek funkciójukat vesztették. És kevesen gondolnak csak bele, hogy micsoda károkat okozhat az ember, ha meggondolatlanul cselekszik és nyomot hagy maga után. Sőt mi több, arra hívják fel a figyelmet, hogy igyekezze­nek minél kevesebb jelet hagyni a természetben.
A Balaton-felvidéki Nemzeti Park Igazgatósága kiadott egy közleményt, amelyben mindenkit megpróbálnak lebeszélni a kétségtelenül sokak kreativitását és ügyességét megmozgató szokásról. Ők egyenesen tiltják a kőtornyok építését. Persze, ez egy világméretű probléma. Hazánkban a népszerű kirándulóhelyeken, túraútvonalak menti patakok partján szinte mindenhol vannak kisebb-nagyobb tornyocskák, más országokban a népszerű tengerpartokon, turisták által felkapott helyeken ta­pasztalható a jelenség. A spanyolországi Kanári-szigeteken internetes kampányt is indítottak „Ne hagyj nyomot!” – spanyolul: Pasa Sin Huella! – jelszóval és hashteggel. Céljuk lerombolni a már felépített alkotásokat, és hosszú távon megelőzni az újabbak építését.
Magyarországon a Balaton-felvidéki mellett a Duna Ipoly Nemzeti Park Igazgatósága (DINPI) is felfigyelt a problémára, amit szeretnének orvosolni. Az élőhelyek átalakítását semmilyen formában nem támogatják, és mindenkit arra buzdítanak, hogy ne alakítsák át a természet által megalkotott élőhelyeket. Arra kérik a kirándulókat, hogy a természetet próbálják meg a maga érintetlenségében élvezni.
– Igazgatóságunk nem támogatja és nem helyesli ezeknek a kőtornyoknak a felépítését semmilyen folyóvíz mellett. A legnagyobb gondot elsősorban a kisebb hegyi patakok élővilágának okozunk a kőtornyokkal. Különösen akkor, ha kiemeljük a vízből a köveket. Ilyenkor ugyanis akarva-akaratlanul a szárazföldre kerülnek a patakban lévő élőlények, amelyek így elpusztulhatnak – mondta a Borsnak a DINPI kommunikációs referense, Kálmán Gergely.
Ezek a kisebb kövek az állatok búvóhelyei, szaporodóhelyei, így az életben maradásukat segítik. A kiemelésükkel az ember nemcsak beleavatkozik, de tönkre is teszi a folyami állatok élőhelyét.
