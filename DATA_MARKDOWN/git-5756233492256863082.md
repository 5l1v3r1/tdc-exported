
# بهترین کشورهای جهان برای بزرگ کردن بچه‌ها کدامند؟+رتبه ایران

Published at: **2019-11-01T15:14:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619227/%D8%A8%D9%87%D8%AA%D8%B1%DB%8C%D9%86-%DA%A9%D8%B4%D9%88%D8%B1%D9%87%D8%A7%DB%8C-%D8%AC%D9%87%D8%A7%D9%86-%D8%A8%D8%B1%D8%A7%DB%8C-%D8%A8%D8%B2%D8%B1%DA%AF-%DA%A9%D8%B1%D8%AF%D9%86-%D8%A8%DA%86%D9%87%E2%80%8C%D9%87%D8%A7-%DA%A9%D8%AF%D8%A7%D9%85%D9%86%D8%AF-%D8%B1%D8%AA%D8%A8%D9%87-%D8%A7%DB%8C%D8%B1%D8%A7%D9%86)


        سنگاپور همچون سال ۲۰۱۸ بهترین کشور جهان برای رشد و نمو کودکان است. شاخص تهدید دوران کودکی برای ایران در سال ۲۰۱۹، ۸۶۹ بوده و در میان ۱۷۶ کشور جهان رتبه ۷۹ را به خود اختصاص داده است. معیارهایی همچون بهداشت و سلامت، سطح و فراگیری آموزش، نرخ کار کودکان، میزان شیوع کودک همسری و میزان خشونت رایج علیه کودکان محاسبه می‌شود.
      

        آفتاب‌‌نیوز :
      
گزارش جهانی کودک در سال ۲۰۱۹ نشان می‌دهد که سنگاپور، سوئد و فنلاند بهترین کشورهای جهان برای گذراندن دوران کودکی سلامت، مفید و کم‌ خطرتر هستند.
به گزارش آفتاب‌نیوز؛ نهاد «نجات کودک» که با هدف بهبود سطح زندگی کودکان از نظر تحصیل، سلامت و شرایط اقتصادی در سال ۱۹۱۹ در بریتانیا تاسیس شده، به مناسبت یکصدمین سال تاسیس خود رتبه‌بندی ۱۷۶ کشور جهان را از نظر شاخص «تهدید دوران کودکی» منتشر کرد.
این شاخص بر اساس معیارهایی همچون بهداشت و سلامت، سطح و فراگیری آموزش، نرخ کار کودکان، میزان شیوع کودک همسری و میزان خشونت رایج علیه کودکان محاسبه می‌شود.
مطابق گزارش سال ۲۰۱۹ این نهاد حامی کودک، سنگاپور همچون سال ۲۰۱۸ بهترین کشور جهان برای رشد و نمو کودکان است. همچنین سوئد و فنلاند با پشت سرگذاشتن نروژ و اسلونی جایگاه دوم و سوم را از آن خود کرده‌اند.
شاخص تهدید دوران کودکی برای ایران در سال ۲۰۱۹، ۸۶۹ بوده و در میان ۱۷۶ کشور جهان رتبه ۷۹ را به خود اختصاص داده است. البته ایران در سال ۲۰۱۸ با کسب رقم ۸۶۰ در رتبه ۸۶ و در سال ۲۰۱۷ نیز در رتبه ۸۰ قرار داشته است.
در گزارش سال جاری میلادی نهاد حامی کودک، آمریکا در رتبه ۳۶، عربستان در جایگاه ۴۵ و ترکیه در جایگاه ۶۶ قرار دارند.
