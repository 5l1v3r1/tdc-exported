
# LG fa causa a Hisense negli USA: Violati alcuni nostri brevetti sulle TV

Published at: **2019-11-06T09:40:00+00:00**

Author: **Giuseppe Russo**

Original: [DDay.it](https://www.dday.it/redazione/32958/lg-fa-causa-a-hisense-accusata-di-aver-violato-alcuni-brevetti-sulle-tv)

LG Electronics vuole portare in tribunale Hisense con l'accusa di violazione di quattro dei suoi brevetti nel mercato dei TV. Secondo il produttore coreano la maggior parte dei modelli Hisense venduti negli Stati Uniti utilizza ben quattro delle sue tecnologie brevettate senza alcuna autorizzazione. Hisense è stato il quarto fornitore di TV al mondo per vendite nella prima metà del 2019, la forte crescita è stata registrata proprio nel territorio statunitense
Tra i brevetti contestati ci sono quelle tecnologie che consentono di accelerare la trasmissione dei dati su rete Wi-Fi e il miglioramento dell'interfaccia utente della smart TV. Ricordiamo che Hisense ha il proprio sistema operativo Vidaa che, seppur proprietario, riceve moltissimi aggiornamenti e vede lo sviluppo delle principali app anche per i mercati locali, come l'Italia; LG invece si basa sul proprio WebOS, derivato dal sistema operativo nato prima in ambito mobile con Palm e passato ad HP prima di approdare appunto in casa LG.  
Con la causa intentata presso il tribunale distrettuale della California, LG ha chiesto a Hisense di cessare l'utilizzo delle sue tecnologie brevettate e conseguentemente pagare un risarcimento proporzionato al danno di sfruttamento non autorizzato.
"La società prenderà misure severe contro le violazioni dei brevetti al fine di proteggere la sua proprietà intellettuale", ha dichiarato Jeon Saeng-gyu, vice presidente esecutivo di LG Electronics.
Nel frattempo, la società coreana ha intensificato le misure per contrastare le presunte violazioni dei brevetti da parte dei suoi concorrenti. Già a settembre, LG ha fatto causa a Beko e Grundig (marchi del medesimo gruppo) per contestare una violazione dei suoi brevetti per la produzione di ghiaccio per i frigoriferi side-by-side.
