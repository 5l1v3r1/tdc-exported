
# Προσοχή: Έντονες βροχοπτώσεις στην Αττική μετά το μεσημέρι

Published at: **2019-11-04T12:17:00+00:00**

Author: ****

Original: [enikos.gr](http://www.enikos.gr/society/682189/prosochi-entones-vrochoptoseis-stin-attiki-meta-to-mesimeri)

Οι βροχές που εκδηλώνονται σήμερα κατά περιόδους στην Αττική, είναι πολύ πιθανό να ενταθούν πρόσκαιρα από τις απογευματινές ώρες και να εκδηλωθούν τοπικές καταιγίδες, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών.
Έντονες κατά τόπους βροχοπτώσεις εκδηλώθηκαν το πρωί της Δευτέρας στη Δυτική Ελλάδα και στην Πελοπόννησο, με τα φαινόμενα στο Βόρειο Ιόνιο, στην Ήπειρο και στη Νότια Πελοπόννησο να συνοδεύονται από σποραδικές καταιγίδες.
Τα μεγαλύτερα ύψη βροχόπτωσης που καταγράφηκαν από το δίκτυο αυτόματων μετεωρολογικών σταθμών του Εθνικού Αστεροσκοπείου Αθηνών / meteo.gr το πρωί της Δευτέρας, ήταν στα Δερβίζιανα Ιωαννίνων (50 χιλιοστά), στην Καλαμάτα (48), στους Μολάους Λακωνίας (47) και στη Δωδώνη (41 χιλιοστά).
Για το υπόλοιπο της ημέρας αναμένεται περαιτέρω ένταση των φαινομένων από τα δυτικά, όπου θα εκδηλωθούν τοπικά ισχυρές βροχές και καταιγίδες, καθώς και βαθμιαία επέκτασή τους σε πολλές περιοχές της χώρας. Εκτός της Δυτικής Ελλάδας, αναμένεται να επηρεαστούν σημαντικά η Πελοπόννησος, η Δυτική και Ανατολική Μακεδονία, η Θράκη, το εσωτερικό της Θεσσαλίας, τα Δωδεκάνησα και προς το βράδυ οι Κυκλάδες.
*ΦΩΤΟ αρχείου
