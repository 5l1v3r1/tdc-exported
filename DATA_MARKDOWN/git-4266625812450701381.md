
# Призначено суддів на матчі Ліги Європи «Копенгаген» – «Динамо» і «Олександрія» – «Сент-Етьєн»

Published at: **2019-11-05T12:04:00+00:00**

Author: ****

Original: [ZIK.UA](https://zik.ua/news/2019/11/05/pryznacheno_suddiv_na_matchi_ligy_yevropy_kopengagen__dynamo_i_1683907)


        Комітет арбітрів УЄФА призначив суддів на матчі четвертого туру групового раунду Ліги Європи сезону-2019/2020, що відбудуться у четвер, 7 листопада.
      
Зокрема, матч між данським «Копенгагеном» і київським «Динамо» обслуговуватиме угорська бригада арбітрів. В якості головного арбітра зустрічі працюватиме 40-річний Томаш Богнар. Асистенти рефері – Балаж Бузаш і Петер Коборі, четвертий рефері – Петер Соймоші.
Цікаво, що з киянами Томаш Богнар перетинався лише раз. Саме при суддівстві угорця на груповій стадії Ліги Європи-2018/2019 кияни обіграли на виїзді французький «Ренн» з рахунком 2:1.
Зустріч «Копенгаген» – «Динамо» відбудеться в столиці Данії Копенгагені у четвер, 7 листопада, і розпочнеться о 19:55 за київським часом.
У паралельному протистоянні квартету «В» швейцарський «Лугано» в Санкт-Галлені приймматиме шведський «Мальме».
Поточне турнірне становище: «Копенгаген» – 5 очок, «Динамо» – 5, «Мальме» – 4, «Лугано» – 1.
Матч між «Олександрією» та французьким «Сент-Етьєном» судитимуть португальські рефері. Головний арбітр – Жоау Піньєйру, лайнсмени – Бруну Родрігеш і Алвару Мешкіта, четвертий суддя – Жорж Соуза.
Зустріч «Олександрія» – «Сент-Етьєн» почнеться в найближчий четвер у Львові, на «Арені Львів» о 22:00.
В іншому поєдинку групи «I» німецький «Вольфсбург» на «Фольксваген Арені» зійдеться з бельгійським «Гентом».
Поточне турнірне становище: «Гент» – 5 очок, «Вольфсбург» – 5, «Сент-Етьєн» – 2, «Олександрія» – 2.
 
