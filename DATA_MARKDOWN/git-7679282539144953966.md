
# उत्तर प्रदेश: बारिश देगी प्रदूषण से राहत, अगले 48 घंटे में पड़ सकती हैं बौछारें

Published at: **2019-11-04T17:40:01+00:00**

Author: **वरिष्ठ संवाददाता।,मेरठ।**

Original: [https://www.livehindustan.com](https://www.livehindustan.com/uttar-pradesh/story-rain-will-give-relief-from-pollution-in-delhi-ncr-and-uttar-pradesh-showers-may-occur-in-the-next-48-hours-2832007.html)

बेहद जहरीली हवा में कैद दिल्ली-एनसीआर को सोमवार शाम तक प्रदूषण में हुई बड़ी गिरावट से राहत के बावजूद मौजूद प्रदूषकों से 48 घंटों में बड़ी राहत मिलने की उम्मीद है। पहाड़ों पर कल से सक्रिय हो रहे पश्चिमी विक्षोभ के चक्रवात 'महा' से नमी मिलने के बाद उत्तर भारत के मैदानी क्षेत्रों में मध्यम से तेज बारिश के आसार हैं। पंजाब, राजस्थान, हरियाणा और दिल्ली-एनसीआर सहित वेस्ट यूपी के अधिकांश जिलों में सात-आठ नवंबर को बारिश संभव है। छह नवंबर की रात से भी कुछ स्थानों पर बारिश की शुरुआत हो सकती है। प्रदूषण से जूझ रहे दिल्ली-एनसीआर के जिलों के लिए यह बड़ी राहत होगी।
निजी एजेंसी स्काईमेट और भारतीय मौसम विभाग ने सात और आठ नवंबर को मैदानों क्षेत्रों में बारिश की संभावना जताई है। छह नवंबर को पंजाब में बारिश की दस्तक शुरू होगी। मौसम विभाग के अनुसार सात नवंबर को सक्रिय पश्चिमी विक्षोभ गुजरात तट पर पहुंच रहे चक्रवात 'महा' से नमी लेगा। दोनों सिस्टम के चलते मैदानों में हल्की से मध्यम बारिश हो सकती है। छह से आठ नवंबर तक पहाड़ों पर अच्छी और कुछ स्थानों पर भारी बारिश की उम्मीद भी है। एजेंसी के अनुसार बारिश से वातावरण में मौजूद प्रदूषक खत्म होकर जमीन पर आ जाएंगे। नौ नवंबर को जैसे ही मौसम पूरी तरह से साफ होगा, उत्तर-पश्चिमी शुष्क और ठंडी हवाएं मैदानों की ओर रुख करेंगी।

        Read Also: कमलेश तिवारी हत्याकांड : यूसुफ की रेकी पर कानपुर से लखनऊ पहुंचे थे शूटर
      
चूंकि पंजाब, हरियाणा, दिल्ली-एनसीआर और वेस्ट यूपी के ऊपर छाए प्रदूषक बारिश से खत्म हो जाएंगे, ऐसे में बारिश के तुरंत बाद हवा की गुणवत्ता बेहतर श्रेणी में होगी। एजेंसी के अनुसार बारिश से पूरे क्षेत्र को प्रदूषण से बड़ी राहत मिलने की उम्मीद है। मौसम वैज्ञानिक डॉ.एन सुभाष के अनुसार मेरठ सहित आसपास के क्षेत्र में सात-आठ नवंबर को बारिश की संभावना है। ऐसे में प्रदूषण से जूझ रहे लोगों को मुक्ति के लिए 48 घंटे और इंतजार करना होगा। हालांकि इससे पहले प्रदूषण के स्तर में व्यापक कमी भी दर्ज की जाएगी।

        पाइए देश-दुनिया की हर खबर सबसे पहले www.livehindustan.com पर। लाइव हिन्दुस्तान से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    
      
