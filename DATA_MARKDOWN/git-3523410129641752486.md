
# 
        کاهش۱۰ تا ۲۰هزار تومانی قیمت گوشت قرمز
      

Published at: **2019-11-02T12:22:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637451/%DA%A9%D8%A7%D9%87%D8%B4%DB%B1%DB%B0-%D8%AA%D8%A7-%DB%B2%DB%B0%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86%DB%8C-%D9%82%DB%8C%D9%85%D8%AA-%DA%AF%D9%88%D8%B4%D8%AA-%D9%82%D8%B1%D9%85%D8%B2)

به گزارش بولتن نیوز، علی اصغر ملکی با بیان اینکه طی حدود یکماه اخیر قیمت گوشت گوسفندی ۱۰ هزارتومان و گوشت گوساله ۲۰ هزارتومان کاهش داشته است، گفت: عرضه کافی دام در بازار یکی از دلایل شکسته شدن قیمت هاست.
وی اضافه کرد: در هرحال حاضر قیمت هرکیلوگرم شقه بدون دنبه برای مغازه دار حدود ۸۵ تا ۸۷ هزارتومان و برای مصرف کنندگان نزدیک به ۹۸ هزارتومان است. ضمن اینکه قیمت گوشت گوساله نیز در هرکیلوگرم ۸۵ تا ۹۰ هزارتومان است.
رئیس اتحادیه گوشت گوسفندی درباره اینکه گفته می شود با انباشت دام در کشور مواجه هستیم و عرضه بسیار زیاد است، گفت: عرضه زیاد نیست بلکه چون جلوی خروج دام از کشور گرفته شده، داشته های ما جوابگوی بازار خودمان و به اندازه کافی است.
ملکی ادامه داد: برخی که مساله ازدحام دام را عنوان می کنند در واقع به دنبال آزاد شدن صادرات و خارج کردن دام از کشور هستند که اگر این اتفاق بیفتد احتمال دارد با شرایط سال گذشته و کمبود مواجه شویم.
وی با بیان اینکه سال گذشته خروج بی رویه دام از کشور یکی از دلایل افزایش نرخ ها و نابسامانی بازار بود، افزود: در حال حاضر با تثبیت قیمت دلار هم مواجه هستیم و این مساله انگیزه را از قاچاقچیان برای خارج کردن دام از کشور گرفته است.
ملکی در پاسخ به این سوال که آیا کاهش قیمت گوشت ادامه خواهد یافت، گفت: با شرایط موجود، احتمال کاهش بیشتر قیمت ها وجود دارد.
