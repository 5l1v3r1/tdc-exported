
# 
        بازخوانی مجدد پرونده نجفی / ابلاغ نظریه جدید به وکلا
      

Published at: **2019-11-03T14:04:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637794/%D8%A8%D8%A7%D8%B2%D8%AE%D9%88%D8%A7%D9%86%DB%8C-%D9%85%D8%AC%D8%AF%D8%AF-%D9%BE%D8%B1%D9%88%D9%86%D8%AF%D9%87-%D9%86%D8%AC%D9%81%DB%8C-%D8%A7%D8%A8%D9%84%D8%A7%D8%BA-%D9%86%D8%B8%D8%B1%DB%8C%D9%87-%D8%AC%D8%AF%DB%8C%D8%AF-%D8%A8%D9%87-%D9%88%DA%A9%D9%84%D8%A7)

به گزارش بولتن نیوز، حمیدرضا گودرزی گفت: نظریه کارشناسی پرونده نجفی به ما ابلاغ شده است. البته این نظریه که به بازخوانی مجدد صحنه قتل میترا استاد می پردازد، نیاز به تحلیل های اساسی دارد.
گودرزی گفت: در حال مطالعه این نظریه هستیم البته در این نظریه مطالب جدیدی وجود دارد که نیاز به تحلیل دارند و بعد از آن ما لایحه را به دادگاه ارسال خواهیم کرد.
میترا استاد همسر دوم در تاریخ 7 خرداد به دست محمدعلی نجفی شهردار اسبق تهران به قتل رسید و در کیفرخواست پرونده اتهامی محمدعلی نجفی قتل عمد میترا استاد، حمل و نگهداری سلاح غیرمجاز، ایراد صدمه بدنی عمدی منتهی به جرح (غیرفوتی) با تقاضای اولیای دم مبنی بر قصاص نام‌ برده تعریف شد اما پس از اخذ رضایت از سوی اولیای دم، پرونده هنوز به دلیل جنبه عمومی مفتوح است و در نتیجه وکلای نجفی به حکم صادره اعتراض کردند تا جایی که مجدد صحنه بازسازی و بررسی شد.
در نتیجه 15 مهرماه صحنه قتل میترا استاد همسر دوم، مجدد بررسی شد. 
وکیل نجفی پس از بررسی مجدد صحنه جرم اعلام کرده بود: پس از حضور مقام قضایی و کارشناسان و آقای نجفی هم که از زندان اوین منتقل شده بود، مجددا صحنه قتل مورد بازسازی قرار گرفت. بازسازی صحنه بسیار طولانی بود و از صبح تا ساعت 15 ادامه داشت و آقای نجفی توضیحات مفصلی درباره حادثه‌ای که اتفاق افتاده بود به تیم‌های کارشناسی ارائه داد و محل‌های اصابت و کمانه کردن گلوله‌ها مجدداً مورد بازبینی قرار گرفت.
وی گفته بود: کارشناسان تیم‌های مختلف علاوه بر بررسی مجدد صحنه قتل و شواهد موجود در آن، سؤالات مختلفی طرح کردند و به حرف‌های آقای نجفی گوش کردند و در نهایت گزارش خود را ظرف یک هفته تقدیم مقام قضایی می‌کنند و بسته به نظر آنها، قضات پرونده، رأی مجدد صادر می‌کنند؛ اگر نظر کارشناسان درباره مسائل مربوط به گلوله و مسیر شلیک و سایر جزئیات پرونده مثبت و به نفع موکل باشد، راه برای شبه عمد باز می شود.
گودرزی معتقد است: به سه جنبه از پرونده و رأی قتل عمد اعتراض کرده‌اند و درخواست ارجاع امر به کارشناسان مربوطه را داشته‌اند که دیوان عالی کشور اعتراض‌شان را پذیرفته است.
بر این اساس، اعتراض اولا بر این بوده که گلوله دفورمه شده‌ای که باعث مرگ مرحوم میترا استاد شد، باید مسیرش به دقت بررسی شود. از آنجایی که شکل تغییر یافته گلوله نشان دهنده اصابت آن به جسم سخت است، باید مشخص شود؛ اگر گلوله ابتدا به مانع سختی مانند سقف خورده و کمانه کرده و سپس بدن عبور کرده یا ابتدا از دست عبور کرده و سپس به سقف خورده و کمانه کرده و وارد بدن شده، مشخص کننده وضعیت قتل از عمد به شبه عمد خواهد بود و راه برای دفاع از آقای نجفی در اتهام قتل شبه عمد باز می شود.
همچنین به گفته وکیل محمدعلی نجفی، به کارشناسی اسلحه و پزشکی قانونی اعتراض‌های لازم را کرده‌اند که در راستای موضوع فوق است و مشخص خواهد کرد وضعیت قتل عمد و اتهام آقای نجفی تغییر می یابد یا خیر. هر یک از این کارشناسی‌ها باید مجددا به صورت جزئی و دقیق صورت گیرد تا ابهامات پرونده رفع و عدالت اجرا شود.
امروز نیز قاضی محمد کشکولی رئیس شعبه ۹ دادگاه کیفری یک استان تهران که مسؤولیت رسیدگی به  پرونده محمد علی نجفی را برعهده دارد درباره آخرین وضعیت پرونده نجفی گفته است: نظریه کارشناسی به وکلای طرفین پرونده ابلاغ شد و وکلا 7 روز فرصت دارند که نظر کتبی خود را به ما اعلام کنند.
وی گفت: اگر وکلا به نظریه کارشناسی اعتراض داشتند باید هیأت قضایی بررسی کند که آیا این اعتراضات قابل اجابت است یا نیست.
قاضی کشکولی افزود: بعد از طی این مراحل وقت دادرسی مجدد تعیین می‌شود و به پرونده رسیدگی می‌شود و دادگاه علنی برگزار خواهد شد.
انتهای پیام/
