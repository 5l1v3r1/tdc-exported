
# Скорочення держслужбовців: кого стосується та до чого призведе

Published at: **2019-11-05T16:25:48+00:00**

Author: **Ігор Коліушко**

Original: [Слово і Діло](https://www.slovoidilo.ua/2019/11/05/pogljad/suspilstvo/skorochennya-derzhsluzhbovcziv-koho-stosuyetsya-ta-choho-pryzvede)


        Міністр Кабміну Дмитро Дубілет анонсував скорочення державних службовців на 8% до кінця року. Звільнити мають 18 тис. 449 чиновників здебільшого в районних державних адміністраціях. Дубілет пообіцяв, що всім, хто підпадає під скорочення, допоможуть працевлаштуватися. Хоча ані міністр, ані його підлеглі не мають таких повноважень. Про це у коментарі «Слово і Діло» сказав голова правління Центру політико-правових реформ Ігор Коліушко.
      
«Це черговий приклад, який підтверджує, що наша нова влада діє абсолютно за старими методами. Проведення адмінреформи шляхом скорочення кількості державних службовців – це повернення до кучмівських методів», – зауважив юрист.
На його думку, це неправильно, тому що спочатку треба визначитися із зміною функціоналу, завершити реформу міністерств, потім проаналізувати центральні органи виконавчої влади і тільки тоді визначатися, треба когось звільняти або, навпаки, має збільшитися кількість чиновників.
«З точки зору управління, це деструкція і користі не дає, а тільки підбурює державних службовців. Тому що ніхто не знає, кого скоротять, а кого залишать. При цьому всі припиняють працювати, починають думати, а що я робитиму, якщо мене скоротять?» – пояснив Ігор Коліушко.
Щодо обіцянки міністра працевлаштувати всіх скорочених чиновників, а йдеться про людей переважно похилого віку, які працюють у невеликих містах та селах, то Коліушко підкреслив, що у Кабміну немає таких повноважень.
«В них немає жодного інструменту працевлаштування. За законом про державну службу працевлаштування здійснюється на конкурсних засадах. Тому всі розмови про працевлаштування – пусті обіцянки», – сказав він, додавши, що «спочатку нова влада запровадила механізми звільняти кого можна і не можна в Кабінеті міністрів, тепер переносить це на місцевий рівень».
Коліушко зауважив, що у нещодавно ухваленому законі про перезавантаження влади основні зміни стосувалися того, щоб спростити процес звільнення держслужбовця. «Він вже набув чинності і за ним вже сотні людей звільнили», – сказав юрист.
Нагадаємо, раніше ми писали, що законопроект про перезавантаження влади передбачає держслужбу за контрактом та скасування рангів.
Також експерт розповів «Слово і Діло», які ризики для держслужбовців несе закон про викривачів корупції.
Хочете обговорити цю новину? Долучайтеся до телеграм-чату CHORNA RADA
