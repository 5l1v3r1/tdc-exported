
# Mener Støres forslag er «farlig»

Published at: **2019-11-07T07:55:43+00:00**

Author: **Steinar Solås Suvatne**

Original: [Dagbladet.no](https://www.dagbladet.no/nyheter/mener-stores-forslag-er-farlig/71792053)

- Vi må begynne å venne oss til å si at vårt pensjonsfond er et politisk redskap, sa Jonas Gahr Støre på Zerokonferansen onsdag.
Reaksjoner på ideen om at de 10 000 milliardene i Norges sparegris skal brukes til å oppnå politiske mål lar ikke vente på seg.

        På Politisk kvarter torsdag morgen kaller Høyre Støres utspill «farlig»:
      
- Ja, det er farlig. Og ikke minst så er det uansvarlig. (...) Det jeg hører fra Støre tyder på at dette ikke har vært et gjennomtenkt utspill. Høyre og Ap har vært enige om at vi skal ha armlengdes avstand til pensjonsfondet, sier Høyre-nestleder Jan Tore Sanner.
Støre ser særlig for seg at pensjonsfondet skal brukes til grønne investeringer i langt større grad enn i dag.

        - Med Støres forslag blir fondet et utenrikspolitisk redskap, og det er farlig. Det er et brudd med den linjen Jens Stoltenberg har stått for. Vi må ha langsiktighet og forutsigbarhet når det gjelder våre barns sparepenger, fortsetter kunnskapsminister Sanner.
      
Støre tar til motmæle mot kritikken fra Høyre. Han sier at Erna Solbergs parti med dette nekter å ta grep om de viktige utfordringene i vår tid.

        - Du dikter, Jan Tore Sanner, sier Ap-lederen.
      
- Vi trakk oss ut av tobakk, ikke for å tjene penger på det. Vi trakk oss ut av klasevåpen. Dette er vårt fond, barnas fond, barnebarnas fond - det skal være et fond for deres pensjoner og for den verden de skal leve i. Ap må være nytenkende på dette området, fortsetter Støre og legger til:
- Høyre velger å ikke leve i den verden vi lever i, og dét mener jeg er uansvarlig, slår Ap-lederen fast.
Støre viser til at det i dag foreligger en rekke politiske beslutninger om hvordan oljefondet skal forvaltes, og hvor stor andel av fondet som skal investeres i aksjer og obligasjoner. Det finnes også etiske retningslinjer og hva fondet skal investeres i og ikke, slik som tobakk, kull og masseødeleggelsesvåpen.

        - Selvsagt er dette politikk, oppsummerer Støre.
      
- Vi tok ikke fondet ut av kull for å tjene penger på det, men fordi det var rett at vårt pensjonsfond ikke investerer i kull, som verden må begrense. Det klart at dette var en politisk beslutning, og det skal vi være stolte av, fortalte han NTB i går kveld.
Byrådsleder Raymond Johansen har tatt til orde for at oljefondet ikke skal investere i privat omsorg, men det har Støre sagt er helt uaktuelt.
Oljefondet bikket nylig 10 000 milliarder kroner.
