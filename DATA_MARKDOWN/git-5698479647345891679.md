
# تنیس؛ نواک جوکوویچ برای پنجمین بار قهرمان مسترز پاریس شد

Published at: **2019-11-03T18:58:27+00:00**

Author: **یورونیوز فارسی **

Original: [euronews](https://farsi.euronews.com/2019/11/03/novak-djokovic-wins-the-masters-1000-in-paris-for-the-5th-time)

نواک جوکوویچ روز یکشنبه در مسابقه نهایی رقابت های تنیس مسترز هزار امتیازی پاریس با غلبه بر دنیس شاپووالُف کانادایی برای پنجمین بار جام قهرمانی این تورنمنت را بالای سر برد.
مرد شماره یک فعلی تنیس جهان همانطور که پیش بینی می شد در فینال کار دشواری را پیش رو نداشت و حریف کانادایی خود را که دارای رتبه ۲۸ جهانی است در دو ست پیاپی با نتایج ۶ بر ۳ و ۶ بر ۴ از پیش رو برداشت.
تنیس باز صرب پیش از دریافت جام قهرمانی از دستان مارات سافین روس که سه قهرمانی در این تورنمنت را در کارنامه افتخاراتش ثبت کرده گفت: «در طول مسابقات روز به روز بر آمادگی من افزوده شد و هرچه جلوتر رفتنم اعتماد به نفس بیشتری برای کسب مجدد قهرمانی پیدا کردم. در این تورنمنت حتی یک ست را هم واگذار نکردم؛ فوق العاده بود.»
نواک جوکوویچ ۳۲ ساله با کسب پیروزی در پاریس سی و چهارمین عنوان قهرمانی در مسابقات مسترز را در کارنامه اش به ثبت رساند واز حیث کسب این افتخار تنها یک گام دیگر با رافائل نادال فاصله دارد که قرار است از روز دوشنبه عنوان مرد شماره یک را از وی پس بگیرد.
