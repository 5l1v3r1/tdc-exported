
# Gutt (15) døde etter voldshendelse på Toten

Published at: **2019-11-04T20:09:58+00:00**

Author: **Lars Martin Gimse**

Original: [Dagbladet.no](https://www.dagbladet.no/nyheter/gutt-15-dode-etter-voldshendelse-pa-toten/71782893)

15-åringen som ble utsatt for en voldshendelse på Toten onsdag 9. oktober, døde mandag 4. november, skriver Innlandet politidistrikt i en pressemelding.

        «De pårørende er varslet og er også kjent med at media orienteres om dødsfallet», skriver politiet.
      
Politiet har besluttet obduksjon av avdøde.
- Dette er en forferdelig trist sak. Det er tragisk for hele familien, sier familiens bistandsadvokat, Inger Marie Støen, til Dagbladet.
Det var om morgenen 9. oktober at politiet fikk melding om en alvorlig voldshendelse på en privat adresse på Toten. Da de rykket ut til stedet fant de en livløs 15 år gammel gutt.
Gutten ble betegnet som livstruende skadd, og ble fløyet til Ullevål sykehus, der han altså døde mandag.
Ikke lenge etter at politiet rykket ut til voldshendelsen ble 15-åringens far pågrepet i en bil noen hundre meter fra åstedet. Pågripelsen var udramatisk.

        Han ble siktet for det politiet da klassifiserte som drapsforsøk, noe han også erkjente.
      
Denne siktelsen vil trolig bli endret, nå som 15-åringen er død.
21. oktober ble siktelsen utvidet til også å gjelde seksuell omgang med barn under 14 år.
Faren er siktet for overgrep mot sin 15 år gamle sønn. Politiet mener det straffbare forholdet fant sted før fornærmede fylte 15 år.
Mannen i 40-åra er også siktet for frihetsberøvelse. Mora til 15-åringen ble sperret inne mens voldsepisoden skjedde.
Den siktede mannen har innrømmet forholdene han er siktet for. Han sitter for tida varetektsfengslet i fire uker, fram til 7. november.
