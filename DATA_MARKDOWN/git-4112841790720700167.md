
# Chlapec s autizmom sa svojej mamy opýtal, či sa niekomu bude raz páčiť. Srdcervúca otázka obletela svet, ľudia mu posielajú odkazy

Published at: **2019-11-03T07:38:00+00:00**

Author: **Timea Krauszová**

Original: [REFRESHER](https://refresher.sk/76144-Chlapec-s-autizmom-sa-svojej-mamy-opytal-ci-sa-niekomu-bude-raz-pacit-Srdcervuca-otazka-obletela-svet-ludia-mu-posielaju-odkazy)


        Povedzte Davidovi, že v Londýne má kamaráta aj rodinu, odkázal mu jeden pán.
      
Dvadsaťjedenročný David sa narodil svojim rodičom Kerry a Robertovi po tom, čo jeho mame lekári oznámili, že nebude môcť mať deti. Približne vo veku 4 rokov sa u neho začali prejavovať známky autizmu. Len donedávna ho rodičia sotva počuli utrúsiť jedno slovo, nieto celú vetu. Prvá ucelená otázka, ktorú sa David opýtal, však zlomila jeho mame srdce.
U Davida sa časom vyvinula porucha imunity, ktorá ho v podstate núti ostávať doma. Nechodí ani do školy, učí sa s mamou Kerry. Tá o ňom hovorí ako o svojom najlepšom kamarátovi. V hĺbke srdca ale vie, že David je osamotený.
„Viem, že je sám a že by chcel mať priateľov,“ povedala pre Buzzfeed News.
David nemá vyvinutú schopnosť komunikovať, na otázky odpovedá jednoslovne, je bežné, že niekoľko dní ani neprehovorí. Nedávno však prehodil prvú celú vetu vôbec, keď prehlásil, že sa mu páčia Jacksonville Jaguars (jeho obľúbený futbalový tím). Aby toho nebolo málo, neskôr za svojou mamou prišiel s nečakanou otázkou: „Aj ja by som sa niekomu páčil?“
Radosť z toho, že David opäť niečo povedal, si jeho mama Kerry nestihla poriadne užiť. Jej syn sa jej totiž opýtal, či sa niekomu môže páčiť tak, ako sa jemu páči jeho obľúbený futbalový tím. Predstava, že nad tým David počas svojich dní premýšľa, jej zlomila srdce. Musela sa z toho vyplakať vo voľných chvíľach. „Naozaj chce, aby ho niekto mal rád, chce mať kamarátov. Ale nevie, ako si ich nájsť,“ povedala pre Buzzfeed News.
Kerry sa pokúsila svojmu synovi vysvetliť, že ho nielenže milujú, ale sa im páči. Rovnako mu podľa Buzzfeed povedala, že sa páči Bohu, páčil sa jeho zosnulej babke a nepochybne sa zapáči každému, s kým by sa stretol. O svoj zážitok sa ako vždy podelila aj na sociálnej sieti Twitter. A odozva ju dojala.
