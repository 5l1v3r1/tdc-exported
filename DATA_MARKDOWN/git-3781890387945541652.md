
# สหรัฐประหารชีวิตนักโทษรายที่19ของปี

Published at: **2019-11-06T11:49:00+00:00**

Author: ****

Original: [เดลินิวส์](https://www.dailynews.co.th/foreign/740344)


        ทางการรัฐเทกซัส ทางภาคใต้ตอนกลางของสหรัฐอเมริกา เตรียมประหารชีวิตนักโทษชายวัย 38 ปี ในช่วงเย็นวันพุธ ตามเวลาท้องถิ่น จากความผิดฐานฆาตกรรม ฆ่ารัดคอหญิงสาวรายหนึ่ง เมื่อ 17 ปีก่อน เนื่องจากกลัวว่าเธอจะไปแจ้งตำรวจว่าเขาเป็นนักค้ายาเสพติด นับเป็นนักโทษรายที่ 8 ของรัฐ และรายที่ 19 ของประเทศ ที่ถูกประหารชีวิตชดใช้กรรม ในปีนี้
      
สำนักข่าวเอพีรายงานจากเมืองฮิวสตัน ประเทศสหรัฐอเมริกา เมื่อวันที่ 6 พ.ย. ว่า นายจัสเตน ฮอลล์ ถูกศาลมีคำพิพากษาให้ลงโทษประหารชีวิต เมื่อปี พ.ศ. 2548 จากความผิดฐานฆ่า น.ส.เมลานี บิลฮาร์ทซ์ อายุ 29 ปี ที่บ้านพักของเขา ในเมืองเอลปาโซ ซึ่งใช้เป็นสถานที่เก็บและจำหน่ายยาเสพติด เมื่อเดือน ต.ค. 2545 คดีนี้อัยการเผยว่า ฮอลล์ใช้เชือกรัดคอบิลฮาร์ทซ์จนเสียชีวิต แล้วนำศพไปฝังในในแอ่งอดีตปากปล่องภูเขาไฟ เขตทะเลทรายรัฐนิวเม็กซิโก ห่างจากเมืองเอลปาโซประมาณ 48 กม. โดยก่อนฝั่งร่างฮอลล์ได้ใช้มีดตัดนิ้วมือบิลฮาร์ทซ์ทิ้ง เพื่อป้องกันกการตรวจลายพิมพ์นิ้วมือ หากเกิดมีการขุดพบศพในภายหลัง
ทนายความของฮอลล์ร้องขอให้ยกเลิกการประหาร เนื่องจากเขาไม่สามารถถูกลงโทษประหารชีวิตได้ โดยอ้างประวัติการป่วยทางจิต แต่ผู้พิพากษาศาลเมืองเอลปาโซ ปฏิเสธคำร้องของทนายความเมื่อเดือนที่แล้ว  และไม่มีการยื่นอุทธรณ์คำสั่งของศษลอีกนับตั้งแต่นั้นหากการประหารชีวิตมีขึ้นตามกำหนด ฮอลล์จะกลายเป็นนักโทษรายที่ 19 ที่ถูกประหารชีวิตในสหรัฐในปีนี้ และเป็นรายที่ 8 ของรัฐเทกซัส และรัฐเทกซัสกำหนดจะประหารนักโทษอีก 3 ราย ก่อนสิ้นปีนี้.เครดิตภาพ -  Jenevieve Robbins for Texas Department of Criminal Justice, AP
