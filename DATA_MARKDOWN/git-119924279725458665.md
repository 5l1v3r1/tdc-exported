
# Odprli prenovljeno cesto

Published at: **2019-11-07T14:00:00+00:00**

Author: **M. Ž.**

Original: [Dolenjski list](https://www.dolenjskilist.si/2019/11/07/228329/novice/bela_krajina/Odprli_prenovljeno_cesto/)

Nestoplja vas - V Nestoplji vasi je bilo včeraj še zadnje odprtje v sklopu praznovanja semiškega občinskega praznika Občine Semič, tokrat so namenu predali prenovljeno cesto v Nestoplji vasi in Brezjah pri Vinjem Vrhu.
Županja Polona Kambič je v nagovoru izpostavila, da je bil že pred leti izdelan prioritetni vrstni red obnov občinskih cest in ravno odsek ceste proti Brezju je, kot so na občini zapisali v sporočilu za javnost, »izkazoval visoko potrebo po sanaciji, sledila pa mu je še prenova ceste proti Nestoplji vasi«.
V sprejetem proračunu sprva ni bila predvidena ureditev v tem delu občine, saj je bil denar namenjen za obnovo kuhinje v vrtcu. Ker pa izvajalca zaradi visokih ponudb niso izbrali, so bila prosta povratna sredstva po 23. členu ZFO preusmerjena v prenovo ceste v omenjenih vaseh. Z javnim razpisom so delo oddali podjetju CGP iz Novega mesta.
Skupaj so preplastili 1.350 metrov poti od Brezja pri Vinjem Vrhu do Nestoplje vasi ter po samih naseljih v povprečni širini 3 metre, na novo pa asfaltirano še 290 metrov makedamskih odsekov. Celotna vrednost naložbe skupaj z gradbenim nadzorom je znašala 143.920 evrov.
Novo pridobitev je blagoslovil župnik Luka Zidanšek, kulturni program ob tej priložnosti pa so pripravili vaščani.
