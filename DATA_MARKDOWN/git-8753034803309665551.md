
# Eliteseriens toppscorer herjet - nådde imponerende milepæl

Published at: **2019-11-04T20:00:31+00:00**

Author: **NTB**

Original: [Aftenbladet](https://www.aftenbladet.no/sport/i/6jeynW/eliteseriens-toppscorer-herjet-for-odd-naadde-imponerende-milepael)


        ODDS - MJØNDALEN 3–2
      
Torgeir Børven (27) scoret to av målene da Odd vant 3-2 hjemme mot Mjøndalen i Eliteserien mandag kveld.

        Han er ligaens toppscorer med 20 mål denne sesongen. Sist en spiller scoret over 20 mål i eliteserien var tilbake i 2015, da Rosenborg-spiss Alexander Søderlund laget 22.
      
– Det var smakte godt med tre poeng etter et par nedturer underveis. Vi klarte å snu kampen. Dette var meget viktig med tanke på å ta en medalje, sa Børven til Eurosport.
Børven hadde scoret to allerede da seiersmålet kom seks minutter før full tid. Det kunne se ut som det var Børven som var sist på ballen da matchvinnerscoringen kom også, men det var Mjøndalen-keeper Julian Faye Lund (på utlån fra Rosenborg) som til slutt ble kreditert et selvmål i det som ble en innholdsrik og underholdende fotballkamp.
Seiersmålet kom bare seks minutter etter at nevnte Børven hadde redusert til 2-2 på straffespark. Børven hadde også utlignet til 1-1 rett før pause.

        Odd var det beste laget på hjemmebane, og de hadde muligheten til å klatre opp i ryggen på sølvplasserte Bodø/Glimt med seier. Det klarte de. Med tre serierunder igjen er de bare to poeng bak Glimt, mens det er fire poeng ned til Rosenborg på 4.-plass og seks poeng til Viking på plassen bak trønderne.
      
Nedrykkstruede Mjøndalen tok ledelsen to ganger, men det holdt ikke for de brune. Dermed er de fortsatt nest sist på tabellen med samme poengsum som bunnlaget Ranheim med tre kamper igjen å spille. Mjøndalen og Ranheim møtes i neste serierunde.
Opp til Strømsgodset på kvalifiseringsplassen er det to poeng. Opp til Tromsø på trygg grunn er det fire poeng.

        – Denne typen tap er ekstremt bittert. Vi ledet jo til det sto igjen 11-12 minutter. Vi har ikke fått noe gratis denne sesongen. Det var ikke marginer vår vei denne gangen heller, sa Mjøndalens trener Vegard Hansen.
      
Mjøndalens første scoring kom rett før det var spilt 24 minutter. Odd-forsvaret og keeper Sondre Rossbach klønet det skikkelig til, og Odds venstreback Birk Risa endte opp med å sende en krempasning rett i føttene på Mjøndalens Tonny Brochmann. Den 30-årige dansken kunne sette ballen høyt i det åpne buret etter den reneste gavepakken fra hjemmelaget.
Mjøndalen kjørte kampen helt i de første minuttene etter scoringen. Før scoringen virket det som om Odd hadde kampen der de ville ha den. Mjøndalen kunne fort ha scoret ett mål til i de første 45 minuttene. Joackim Olsen Solberg var nær scoring åtte minutter før pause.

        I stedet var det Odd som nettet fortjent, og det gjorde de ved Eliteseriens suverene toppscorer. Torgeir Børven dukket opp på bakerste stolpe etter en corner og headet inn sin 19. scoring til 1-1 i det 45. minutt.
      
Børven var tilbake etter karantene og viste hvilken målgeit han har vært denne sesongen.
Odd hadde ballen mye før pause, men ofte var innleggene av dårlig kvalitet og det var greit at det ebbet ut med 1-1 etter 1. omgang.
Odd var det beste laget etter pause, men det var Mjøndalen som scoret først.
Etter 72 spilte minutter satt den igjen for Mjøndalen. Flere spillere var involvert da ballen etter hvert dalte ned hos Vetle Dragsnes, og 25-åringen scoret sitt andre for sesongen.

        12 minutter gjensto da Odd utlignet til 2-2. Torgeir Børven ble revet over ende innenfor 16-meteren og dommer Trygve Kjensli dømte straffe. Odd scoret i det samme angrepet uten at det ble tatt hensyn til.
      
Uansett var Børven sikker fra krittmerke og satte ballen nede ved stolperoten til høyre for Mjøndalens keeper Julian Faye Lund.

        Og da 3-2-scoringen kom noen minutter senere var det gjort. Poengene ble igjen hos Odd.
      
(©NTB)
