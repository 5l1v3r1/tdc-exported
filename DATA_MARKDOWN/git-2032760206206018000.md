
# Gáborík aj Hossa myslia iba na víťazstvo, pred All-Star víkendom Tipsport ligy zvažujú stávku

Published at: **2019-11-07T07:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88891)

7.11.2019 (Webnoviny.sk) – Z dvoch dobrých kamarátov a bývalých spoluhráčov sa stanú súperi. Marián Hossa a Marián Gáborík si začiatkom budúceho roka v Trenčíne vyskúšajú úlohy manažérov a zároveň trénerov počas All-Star víkendu Tipsport ligy.
Víťazi Stanleyho pohára absolvujú najskôr v sobotu 18. januára draft hráčov a o deň neskôr svoju dvanástku mužov povedú zo striedačky v dueli hviezd slovenskej najvyššej hokejovej súťaže.
V súboji hranom na 3×10 minút vo formáte troch proti trom si niekdajšie osobnosti zámorskej NHL nechcú nič darovať a pomýšľajú na víťazstvo.
„Je to podľa mňa dobrý koncept, spojiť nás dvoch Mariánov dohromady, keďže sa podujatie uskutoční v Trenčíne. Ponuka ma potešila. Bude to prvýkrát, čo budem stáť na striedačke v pozícii kouča či manažéra,“ povedal novinárom Gáborík, ktorý na Zimnom štadióne Pavla Demitru vyzve svojho dlhoročného priateľa.
„S touto myšlienkou prišiel Richard Lintner a k dohode sme dospeli celkom rýchlo. Rišo využil situáciu, že môžeme byť obaja doma v Trenčíne a ihneď sme súhlasili,“ hovoril Hossa.
V Zápase hviezd Tipsport ligy sa predstaví 24 hráčov vrátane štyroch brankárov, pričom každý tím súťaže bude mať zastúpenie v podobe aspoň jedného hokejistu.
Definitívny zoznam hráčov sa dozvedia Hossa s Gáboríkom dva týždne pred spomenutým duelom. Obaja však budú pri drafte klásť dôraz na podobné vlastnosti.
„Vzhľadom na formát troch proti trom chcem mať v mužstve pohyblivých, rýchlych a technických hráčov, ale potrebujem, aby boli ochotní hrať naplno dopredu aj dozadu. Chcel by som tým eliminovať zbytočné prečíslenia,“ pokračoval 40-ročný Hossa, na ktorého nadviazal o tri roky mladší Gáborík.

        „Okrem rýchlosti a obratnosti bude dôležité aj to, aby som získal kvalitného brankára. Gólmani budú mať určite veľa roboty.“
      
Fanúšikovia v Trenčíne síce uvidia exhibičný duel, no ani jeden z dvojice excelentných útočníkov si nepripúšťa prehru. „Sme kamaráti, ale je to pre nás výzva a chceme vyhrať. Budem sa snažiť namotivovať chalanov, aby k zápasu pristúpili zodpovedne a ľudia si prišli na svoje,“ vyjadril sa Gáborík a v podobnom duchu reagoval aj Hossa.
„Premýšľame nad nejakou stávkou. Rivalita medzi nami je. Je to len exhibícia, no medzi nami ide o dosť. Chcem postaviť taký tím, aby som vyhral a celý rok to mohol Mariánovi pripomínať,“ pousmial sa rodák zo Starej Ľubovne, ktorý vyrastal v Trenčíne.
Mladší z dvojice Mariánov sa momentálne dostal do povedomia hokejových priaznivcov prostredníctvom účinkovania v podcaste po boku Borisa Valábika a priznal, že ho možno požiada o rady pred draftom.
„Porozprávam sa s ním, má určite veľký prehľad. Možno túto tému rozoberieme aj v podcaste. Na výber hráčov sa adekvátne pripravím, pozriem si aj nejaké videá. Tipsport ligu sledujeme, ale uvidíme, akých 24 hráčov budeme mať k dispozícii. Potom sa na nich bližšie pozriem,“ uzavrel Gáborík.
Viac k témam: All-Star víkend Tipsport ligy, Tipsport liga, Zápas hviezd Tipsport ligyZdroj: Webnoviny.sk – Gáborík aj Hossa myslia iba na víťazstvo, pred All-Star víkendom Tipsport ligy zvažujú stávku © SITA Všetky práva vyhradené.
