
# Υπέκυψε στα τραύματά του 67χρονος σχεδόν ένα μήνα μετά από τροχαίο

Published at: **2019-11-06T10:40:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595960/ypekypse-sta-travmata-tou-67xronos-sxedon-ena-mina-meta-apo-troxaio)

Υπέκυψε χθες το μεσημέρι στα τραύματά του, ο 67χρονος Χρίστος Γεωργίου από τη Λευκωσία, ο οποίος νοσηλευόταν σε κρίσιμη κατάσταση στην Εντατική Μονάδα του Γενικού Νοσοκομείου Λευκωσίας, μετά από τροχαίο που σημειώθηκε στις 8 Οκτωβρίου, 2019 στη Λευκωσία. Το τροχαίο συνέβη γύρω στις 5 το απόγευμα στις 8/10/2019, όταν αυτοκίνητο που οδηγούσε 20χρονος στον αυτοκινητόδρομο Λεμεσού – Λευκωσίας, με κατεύθυνση τη Λευκωσία, στην έξοδο του κυκλοφοριακού κόμβου ΓΣΠ, κάτω από συνθήκες που διερευνώνται, παρέσυρε και τραυμάτισε τον 67χρονο, ο οποίος τη δεδομένη στιγμή βρισκόταν πίσω από το σταθμευμένο αυτοκίνητό του, εντός του κυκλοφοριακού κόμβου. Ο 67χρονος είχε μεταφερθεί στο Γενικό Νοσοκομείο Λευκωσίας, όπου υποβλήθηκε σε χειρουργική επέμβαση και κρατήθηκε για νοσηλεία σε κρίσιμη κατάσταση. Η Τροχαία Λευκωσίας συνεχίζει τις εξετάσεις. 
