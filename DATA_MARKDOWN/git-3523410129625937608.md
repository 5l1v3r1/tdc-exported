
# 
        55 کامیون حامل تجهیزات نظامی آمریکا سوریه را ترک کردند
      

Published at: **2019-11-02T21:38:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637624/55-%DA%A9%D8%A7%D9%85%DB%8C%D9%88%D9%86-%D8%AD%D8%A7%D9%85%D9%84-%D8%AA%D8%AC%D9%87%DB%8C%D8%B2%D8%A7%D8%AA-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7-%D8%B3%D9%88%D8%B1%DB%8C%D9%87-%D8%B1%D8%A7-%D8%AA%D8%B1%DA%A9-%DA%A9%D8%B1%D8%AF%D9%86%D8%AF)

به گزارش بولتن نیوز، 55 کامیون‌ حامل تجهیرات نظامی وابسته به نیروهای آمریکا روز شنبه از سوریه وارد عراق شدند.
خبرگزاری سانا گزارش داد که این 55 کامیون نظامی، تجهیزات و تسلیحات نظامی نیروهای اشغالگر آمریکایی را حمل می‌کردند و از طریق گذرگاه الولید وارد عراق شدند.
این خبر در حالی منتشر می‌شود که خبرنگار میدانی خبرگزاری «آناتولی» از مناطق شمال شرقی سوریه گزارش داد که نظامیان آمریکایی بعد از عقب‌نشینی از پایگاه خود در شهر «عین‌العرب» (یا همان کوبانی) در پی آغاز عملیات نظامی «چشمه صلح» ترکیه، اکنون به این منطقه بازگشته و مشغول بازسازی پایگاه خود هستند. (جزئیات بیشتر)
بر این اساس، 50 خودروی نظامی آمریکا و تعدادی کامیون با پلاک عراقی در ساعات پایانی روز جمعه از طریق جاده استراتژیک «اِم 4» مابین دو شهر «منبج» و «قامشلی» خود را به روستای «صرین» رساندند و پس از آن به کوبانی رفتند.
از سوی دیگر روزنامه «نیویورک تایمز» روز پنجشنبه در گزارشی نوشت هم‌اکنون حدود ۵۰۰ نظامی آمریکایی – که بیشتر آنها نیروی ویژه هستند – در سوریه حضور دارند که با تداوم ورود آنها، قرار است تعداد آنها به تقریبا ۱۰۰۰ نفر برسد.
بر این اساس، حدود ۲۵۰ نظامی آمریکایی در پایگاهی در «دیر الزور» واقع در جنوب سوریه و حدود ۵۰۰ نفر از آنها نیز کنترل میادین و تاسیسات نفتی در شمال سوریه را به دست می‌گیرند.
