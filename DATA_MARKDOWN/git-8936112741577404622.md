
# Obrońca w bramce City. Mistrzowie Anglii pokpili sprawę z Atalantą

Published at: **2019-11-06T23:24:00+00:00**

Author: ****

Original: [TVN24](https://eurosport.tvn24.pl/pilka-nozna,105/atalanta-bergamo-manchester-city-wynik-meczu-liga-mistrzow-2019-20,983556.html)

Przed dwoma tygodniami The Citizens ograli włoską ekipę przed własną publicznością 5:1. We wcześniejszych meczach nie stracili nawet gola, pokonując Dinamo Zagrzeb (2:0) i Szachtar Donieck (3:0).
Mistrzowie Anglii już w pierwszej odsłonie meczu w Mediolanie mogli rozstrzygnąć losy zwycięstwa i przypieczętować awans do kolejnej fazy. Po upływie zaledwie kilku minut gry rozmontowali defensywę Atalanty niczym na treningu. Wystarczyło dokładne podanie w pole karne, zgranie na jeden kontakt i wykończenie z pierwszej piłki w wykonaniu Raheema Sterlinga, a piłka wylądowała w bramce gospodarzy.
Dominacja Manchesteru City w tej części gry nie podlegała dyskusji. Piłkarze z Bergamo nie radzili sobie z wysokim pressingiem angielskiej drużyny i mieli ogromne problemy z przedostaniem się w okolice pola karnego rywali.
Jeszcze przed przerwą powinni przegrywać 0:2, lecz Gabriel Jesus fatalnie przestrzelił z rzutu karnego, podyktowanego za zagranie ręką Josipa Ilicicia.
Po powrocie piłkarzy z szatni obie ekipy zmieniły się nie do poznania, choć na murawie pojawił się tylko jeden nowy zawodnik. Za bramkarza Edersona, który w pierwszej połowie doznał lekkiej kontuzji, wszedł Claudio Bravo.
To jednak piłkarze prowadzeni przez Gian Piero Gasperiniego zaczęli dyktować warunki na boisku, a The Citizens coraz częściej dawali się spychać do defensywy. Zaowocowało to golem w 49. minucie spotkania po trafieniu wypożyczonego z Chelsea Mario Pasalicia.
Nie był to jednak koniec problemów gości. Zawodnicy Atalanty szukali kolejnych goli, a mistrzowie Anglii nie ustrzegali się błędów. Po jednym z nich z murawy wyleciał wspomniany Bravo, który w ostatnich minutach regulaminowego czasu gry wyszedł daleko przed pole karne i zahaczył atakującego Ilicicia.
W efekcie Guardiola musiał posłać między słupki nominalnego bocznego obrońcę Kyle'a Walkera. Reprezentant Anglii nie pozwolił się zaskoczyć i na finiszu zaliczył nawet kilka udanych interwencji. The Citizens dążyli już wyłącznie do obrony remisowego rezultatu, co ostatecznie udało im się osiągnąć. Po dobrej pierwszej odsłonie będą jednak opuszczać Mediolan z uczuciem niedosytu.
Awans do 1/8 finału Ligi Mistrzów mogą sobie zapewnić w następnym spotkaniu z Szachtarem Donieck.
Atalanta - Manchester City 1:1 (0:1)Bramki: dla Atalanty - Mario Pasalic (49.); dla Manchesteru - Raheem Sterling (7.).
Wyniki środowych meczów 4. kolejki Ligi Mistrzów:grupa AReal Madryt - Galatasaray Stambuł 6:0 (4:0)Paris Saint Germain - FC Brugge 1:0 (1:0)grupa BBayern Monachium - Olympiakos Pireus 2:0 (0:0)Crvena Zvezda Belgrad - Tottenham Hotspur 0:4 (0:1)grupa CDinamo Zagrzeb - Szachtar Donieck 3:3 (1:1)Atalanta Bergamo - Manchester City 1:1 (0:1)grupa DLokomotiw Moskwa - Juventus Turyn 1:2 (1:1)Bayer Leverkusen - Atletico Madryt 2:1 (1:0)
Autor: jac / Źródło: eurosport.pl
