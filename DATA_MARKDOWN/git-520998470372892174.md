
# У Мамаївцях горів склад. Рятувальники проводили тактико-спеціальні навчання

Published at: **2019-11-01T09:58:00+00:00**

Author: ****

Original: [Погляд](https://pogliad.ua/news/bukovina/u-mamayivcyah-goriv-sklad-ryatuvalniki-proveli-taktiko-specialni-navchannya-379656)

31 жовтня 2019 року рятувальники 9 державної пожежно-рятувальної частини м. Кіцмань провели тактико-спеціальне навчання з відпрацювання дій з ліквідації пожежі у складських приміщеннях. Для вдосконалення своїх навиків вогнеборці обрали склад приватного підприємця у с. Мамаївці, де зберігаються килими. Про це повідомляє управління ДСНС України у Чернівецькій області.
Отже, згідно з тактичним задумом навчань, внаслідок короткого замикання електромережі в одному зі складських приміщень сталася пожежа, вогонь швидко поширився між стелажами із килимами. Працівники складу, оперативно зреагувавши на подію, викликали вогнеборців. До моменту прибуття пожежно-рятувального підрозділу вони також провели евакуацію людей та товарно-матеріальних цінностей з приміщення. У встановлені часові терміни рятувальники 9 державної пожежно-рятувальної частини м. Кіцмань ліквідували умовну пожежу на складі.
Опісля навчань фахівці Служби порятунку провели для працівників об’єкту інструктаж на протипожежну тематику. Зокрема, рятувальники відпрацювали з людьми алгоритм дій на початковому етапі виникнення пожежі, порядок інформування екстрених служб, проведення евакуації, правильність користування первинними засобами пожежогасіння тощо.
Фото: cv.dsns.gov.ua
