
# Lovitura finală: Miliardarul ceh Daniel Kretinsky, proprietarul Europa FM, devine cel mai mare acţionar al gigantului retailer Metro, la doar două luni după ce board-ul a respins o altă tranzacţie de 5,8 mld. euro pentru a-l împiedica

Published at: **2019-11-03T08:00:00+00:00**

Author: **Alex Ciutacu**

Original: [Ziarul Financiar](https://www.zf.ro/business-international/lovitura-finala-miliardarul-ceh-daniel-kretinsky-proprietarul-europa-fm-devine-cel-mare-actionar-gigantului-retailer-metro-doua-luni-dupa-board-ul-respins-tranzactie-5-8-mld-euro-l-impiedica-18525791)

Miliardardul ceh Daniel Kretinsky a reuşit să îşi majoreze participaţia în gigantul de retail Metro la 29,99%, la doar două luni după ce board-ul companiei a respins o altă ofertă de 5,8 miliarde de euro a sa, în încercarea de a-l împiedica, potrivit FT.
EP Global Commerce, vehiculul de investiţii controlat de Kretinsky şi de omul de afaceri slovac Patrik Tkac, a anunţat joi că a exercitat o opţiune prin care cumpără 44,95 milioane acţiuni Metro de la alt acţionar major, Haniel. Detaliile tranzacţiei nu au fost făcute publice încă.
Tranzacţia va transforma EP Global Commerce, care deţinea anterior o participaţie de 17,52% în Metro, în cel mai mare acţionar al grupului german. Vehiculul de investiţii a anunţat că este momentul să îşi asigure „o reprezentanţie corespunzătoare” în boad-ul de supraveghere al Metro.
„Majorarea participaţiei subliniază angajamentul EP Global Commerce faţă de Metro AG ca investitor strategic responsabil”, adaugă grupul controlat de Kretinsky.
Această tranzacţie este lovitura finală într-un şir de deal-uri şi tranzacţii care i-au conturat lui Kretinsky o reputaţie de afacerist de top în Europa. După ce s-a concentrat iniţial pe achiziţia activelor nedorite din sectorul de energie din Europa, miliardarul ceh şi-a extins spectrul de interese înspre media – unde deţine Europa FM – şi retail.
Anul trecut a cumpărat o participaţie în compania din spatele cotidianului francez Le Monde - prin vehiculul de investiţii în media Czech Media Invest - iar în ultimele două luni a cumpărat pas cu pas participaţii mici în Casino, un grup francez de retail, şi în compania germană de media ProSieben.
Cunoscutul miliardar ceh este patronul clubului de fotbal Sparta Praga şi a devenit cunoscut în special pentru tranzacţiile cu active din energie în Germania, Italia şi Marea Britanie, prin intermediul EPH, un grup fondat de el în 2009.
Majorarea participaţiei în Metro vine după o perioadă lungă în care grupul şi-a transformat modelul de retail.
După ce a renunţat la magazinele Kaufhof în 2015 şi a reorganizat operaţiunile din retailul cu electronice în 2017, a vândut circa 80% din subsidiarele de desfacere din China luna aceasta către Wumei Technology Group, într-o tranzacţie de 1 miliard de euro. În acelaşi timp, Metro este în negocieri petnru vânzarea lanţului de supermarketuri Rea.
EP Global Commerce ajunge foarte aproape de pragul de 30% din acţiuni, moment în care este obligat de regulile de guvernanţă corporativă din Germania să facă o ofertă pentru preluarea integrală a Metro. EP Global Commerce spune că are opţiunea de a mai cumpăra acţiuni de la Haniel, dar nu a dat de înţeles când şi dacă o va mai face.
Obligaţia prin lege să facă o ofertă de preluare ar întâmpina interesele lui Kretinsky, care a exercitat această intenţie ca ofertă oficială anul acesta, dar a fost respins de board-ul companiei. De atunci încă, EP Global Commerce a anunţat că şi-ar fi securizat deja o modalitate de a ajunge la 31% din acţiuni, prin opţiuni şi angajamente irevocabile.
Metro a generat venituri globale de 36,5 miliarde euro în anul fiscal 2018, o scădere cu 1,6% faţă de anul anterior, în timp ce profitul înainte de taxe a scăzut cu 10,9% la 568 milioane euro.
