
# Українська сторона СЦКК спростувала інформацію щодо ймовірного розведення сил біля Петрівського

Published at: **2019-11-04T07:37:34+00:00**

Author: ****

Original: [Слово і Діло](https://www.slovoidilo.ua/2019/11/04/novyna/bezpeka/ukrayinska-storona-sczkk-sprostuvala-informacziyu-shhodo-jmovirnoho-rozvedennya-syl-petrivskoho)


        Українська сторона спільного центру з контролю та координації питань припинення вогню та стабілізації лінії розмежування сторін спростувала інформацію щодо ймовірного розведення сил і засобів біля Петрівського.
      
Як сказано у повідомленні СЦКК, у ЗМІ з'явилася інформація про те, що окупаційна влада 04.11.2019 року готова розпочати розведення сил і засобів на ділянці №3 «Петрівське», на знак чого запустять білу сигнальну ракету о 12:00 (за київським часом) 4 листопада.
«У цьому контексті заяви представників окупаційної влади щодо намірів розпочати процес розведення на ділянці №3 є черговою провокацією та замилюванням очей світовій спільноті», - пояснили у СЦКК.
Згідно з даними звіту СММ ОБСЄ від 31.10.2019 року останнє порушення режиму припинення вогню з боку незаконних збройних формувань РФ в межах ділянки №3 «Петрівське» зафіксовано 30.10.2019 року.
Водночас відповідно до Мінських домовленостей умовою початку розведення сил і засобів є верифікація СММ ОБСЄ дотримання режиму повного припинення вогню протягом 7 діб.
Нагадаємо, розмінування в районі розведення сил в населеному пункті Золоте-4 Луганської області триватиме до 9 листопада.
Раніше повідомлялося, що «жовтий» режим на Донбасі збережеться до рішення командувача ООС.
Також нагадаємо, 1 листопада ЗСУ завершили відведення військ у Золотому.
Хочете обговорити цю новину? Долучайтеся до телеграм-чату CHORNA RADA
