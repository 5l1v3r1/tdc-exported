
# 
        برگزاری اضطراری نشست شورای حکام درباره ایران لازم نبود
      

Published at: **2019-11-07T22:24:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638748/%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D8%B6%D8%B7%D8%B1%D8%A7%D8%B1%DB%8C-%D9%86%D8%B4%D8%B3%D8%AA-%D8%B4%D9%88%D8%B1%D8%A7%DB%8C-%D8%AD%DA%A9%D8%A7%D9%85-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86-%D9%84%D8%A7%D8%B2%D9%85-%D9%86%D8%A8%D9%88%D8%AF)

به گزارش بولتن نیوز، «میخائیل اولیانوف»، نماینده روسیه در آژانس بین‌المللی انرژی اتمی در حساب کاربری خود در توئیتر در ارتباط با نشست شورای حکام اعلام کرد که برگزاری این نشست به صورت اضطراری هیچ توجیهی نداشت.
به گفته نماینده روسیه، هیچ اتفاق اضطراری و هیچ رویداد فوق‌العاده‌ای به وقوع نپیوسته بود، بلکه ابهاماتی درباره رویدادهایی که چند دهه پیش اتفاق افتاده بود وجود داشت که بدون شورای حکام نیز قابل حل و فصل بودند.
اولیانوف در پیام دیگری همچنین با مثبت ارزیابی کردن نشست امروز شورای حکام آژانس بین‌المللی انرژی اتمی، از آمادگی دبیرخانه آژانس و ایران برای ادامه همکاری‌ها خبر داد.
لازم به ذکر است که برگزاری نشست اضطراری شورای حکام اژانس بین‌المللی انرژی اتمی همزمان با اعلام گام چهارم کاهش تعهدات برجامی ایران صورت گرفت.
ایران کاهش تعهدات هسته‌ای خود در برجام را با توجه به عدم انجام تعهدات کشورهای اروپایی و غربی پس از خروج یکجانبه آمریکا عنوان کرده است.
این در حالی است که از زمان کاهش تعهدات هسته‌ای ایران در برجام، مذاکراتی نیز با کشورهای اروپایی برای عادی سازی کانال‌های اقتصادی و مبادلات تجاری و انرژی ایران انجام شده، اما این مذاکرات تا کنون نتیجه‌ای در برنداشته و برهمین اساس نیز تهران به صورت مرحله‌ای کاهش تعهدات خود را در ۴ مرحله گذشته اعلام کرده، هرچند تهران همزمان بازگشت به تعهدات پیشین را در صورت انجام تعهدات متقابل کشورهای اروپایی امکان پذیر دانسته است.
