
# Ulico je zgradil Poncij Pilat

Published at: **2019-11-05T15:06:00+00:00**

Author: **E. B.**

Original: [Slovenske novice](https://www.slovenskenovice.si/novice/svet/clanek/ulico-je-zgradil-poncij-pilat-240808)

JERUZALEM – Že leta 1894 so se do ulice dokopali britanski arheologi, najnovejše najdbe pa ugotavljajo tudi točen čas izvora: kovanci, ki so jih nedavno našli pod sprehajališčem, dokazujejo, da so pot zgradili v prvih desetletjih našega štetja, torej jo je po vsej verjetnosti naročil sam Poncij Pilat, takratni guverner Judeje.
Poncija Pilata zgodovina bremeni usmrtitve Jezusa Kristusa, čeprav si je razvpito umil roke in izjavil, da ne bo nosil odgovornosti za obsojenčevo kruto usodo, sicer pa ga je v Judeji na položaj postavil takratni rimski cesar Tiberij. Temeljitega izkopavanja so se prvič po odkritju Britancev lotili strokovnjaki z univerze Tel Aviv že pred šestimi leti in do zdaj razodeli 210 metrov od skupno 600 metrov dolge stopničaste in najverjetneje romarske sprehajalne poti, ki je bila široka osem metrov in po dozdajšnjih ugotovitvah izdelana iz visokokakovostnih materialov. Raziskovalcem pa so se med deli zasvetile oči, ko so odkrili kar več kovancev iz obdobja med 17. in 31. letom našega štetja, kar le še potrjuje dejstvo, da je ulica nastala v obdobju vladavine Poncija Pilata. Arheologi domnevajo, da je razkošna in izjemno natančno načrtovana pot, ki vodi na Tempeljski hrib, imela tudi simbolni pomen in velikansko kulturno vrednost v tistem času, ob njej pa naj bi stali prodajalci, trgovci, gostinci in govorniki ter vsak dan v Davidovem mestu pričarali pisano vzdušje.Tako je bilo vse do leta 70, ko so v Jeruzalem prihrumeli Rimljani in ga opustošili; znamenito sprehajališče so zasule ruševine okoliških domov in stavb, med ostanke so se skrili tudi številni kosi orožja.
