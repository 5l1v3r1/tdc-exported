
# Pokémon GO: modalità Buddy Adventure in arrivo, sfrutterà l'AR

Published at: **2019-11-07T00:00:00+00:00**

Author: **Simone Pettine**

Original: [Multiplayer.it](https://multiplayer.it/notizie/pokemon-go-modalita-buddy-adventure-in-arrivo-sfruttera-ar.html)

Mentre il nuovo evento del Team GO Rocket è sempre più vicino, apprendiamo che nei prossimi mesi Pokémon GO riceverà una modalità di gioco completamente inedita, nota come Buddy Adventure. Vediamo i primi dettagli disponibili, forniti da Niantic Labs e prontamente riportati, tra gli altri, da Serebii.net. La modalità Buddy Adventure di Pokémon GO permetterà di interagire con il proprio Pokémon Compagno come mai prima d'ora: sarà possibile scattargli foto, dargli da mangiare delle bacche, coccolarlo e molto altro ancora, il tutto sfruttando la tecnologia AR di Niantic Labs; la stessa che utilizzate per fare foto ai mostriciattoli tascabili nel mondo reale, tanto per capirsi. Ma non è tutto, perché la Buddy Adventure di Pokémon GO avrà anche una modalità cooperativa in locale cross-platform: potrete coccolare anche i Pokémon dei vostri amici presenti sul posto, a prescindere dalla loro piattaforma di gioco (dispositivi iOS, smartphone android, tablet e via dicendo). Insomma, Pokémon GO punta a diventare ancora più social e interattivo; eccovi un primo video della funzionalità in questione.
