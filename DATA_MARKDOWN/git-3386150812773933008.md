
# India vs Bangladesh, 1st T20I : रिषभ पंतमुळे DRS गमावला; चाहत्यांनी महेंद्रसिंग धोनी नावाचा गजर केला

Published at: **2019-11-03T16:16:19+00:00**

Author: **ऑनलाइन लोकमत**

Original: [Lokmat](https://www.lokmat.com/cricket/india-vs-bangladesh-1st-t20i-rishabh-pant-loses-drs-fans-chanted-mahendra-singh-dhoni/)

भारत विरुद्ध बांगलादेश यांच्यातील पहिल्या ट्वेंटी-20 सामन्यात रिषभ पंतला रोषाला सामोरे जावं लागलं. युजवेंद्र चहलने टाकलेल्या दहाव्या षटकात पंतकडून दोन चुका झाल्या त्यामुळे चाहत्यांनी महेंद्रसिंग धोनीच्या नावाचा गजर केला. नवी दिल्लीतील अरुण जेटली स्टेडियमवर सुरू असलेल्या या सामन्यात धोनी नामाचा गजर घुमला. प्रथम फलंदाजी करताना भारताने 6 बाद 148 धावा केल्या. प्रत्युत्तरात बांगलादेशला पहिल्या षटकात धक्का बसला, परंतु त्यानंतर मोहम्मद नइम आणि सौम्या सरकार यांनी बांगलादेशच्या डावाला आकार दिला. त्यांनी पहिल्या पॉवरप्लेमध्ये संघाला 45 धावा करून दिल्या. पण, चहलने ही जोडी तोडली. त्यानंतर आलेला मुशफीकर रहीमही बाद झाला असता, परंतु पंतचा अंदाज चुकला. नेमकं काय घडलं?
चहलनं डावाचे दहावे षटक टाकले. त्यावर तिसऱ्या चेंडूवर रहीम पायचीत होता, परंतु कर्णधार रोहित शर्मानं DRS घेतला नाही. त्याच षटकात पंतनं धावबाद करण्याची सोपी संधी गमावली. षटकाच्या अखेरच्या चेंडूवर पंतनं झेलबादची अपील केली आणि रोहितला DRS घेण्यास सांगितले. रोहितनं अखेरच्या क्षणाला DRS घेतला, परंतु तो वाया गेला. यामुळे चाहते चांगलेच संतापले आणि त्यांनी धोनी धोनी असा जयघोष करण्यास सुरुवात केली. 
