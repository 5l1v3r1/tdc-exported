
# – Saudi-Arabia i samtaler med Houthi-opprørere

Published at: **2019-11-06T09:10:19+00:00**

Author: **(NTB) NTB-AFP**

Original: [adressa.no](https://www.adressa.no/nyheter/utenriks/2019/11/06/%E2%80%93-Saudi-Arabia-i-samtaler-med-Houthi-oppr%C3%B8rere-20330974.ece)

Saudiarabiske myndigheter har innledet samtaler med Houthi-opprørerne som de har kriget mot i Jemen i over fire år, ifølge en tjenestemann.
Den første offisielle bekreftelsen på dialog mellom de to partene kommer fra en ikke navngitt saudiarabisk tjenestemann onsdag.
– Vi har hatt en åpen kanal med houthiene siden 2016. Vi fortsetter med denne kommunikasjonen for å støtte fred i Jemen, sier tjenestemannen til reportere i Saudi-Arabias hovedstad Riyadh.
FN beskriver Jemen som verdens verste humanitære krise i vår tid. Over 100.000 mennesker er drept i Jemen siden Saudi-Arabia gikk til krig mot den jemenittiske Houthi-bevegelsen våren 2015, viste nye tall forrige uke.
Over 12.000 av ofrene er drept i angrep som har vært rettet direkte mot sivile mål, ifølge Armed Conflict Location & Event Data Project (ACLED), som innhenter og analyserer all tilgjengelig informasjon om krigen i Jemen og andre konflikter.
Sykehus, skoler, vannverk, renseanlegg og elektrisitetsforsyning er lagt i grus og markedsplasser og bryllup er bombet siden Saudi-Arabia innledet sin krigføring, med støtte fra andre land i regionen, samt USA og Storbritannia.
Iran anklages for å støtte de jemenittiske Houthi-opprørerne, som har tatt kontroll over betydelige områder siden de inntok landets hovedstad Sana i 2015.
(©NTB)
