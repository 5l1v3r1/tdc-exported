
# Україна запропонувала ЄС новий розділ в Угоді про асоціацію

Published at: **2019-11-05T21:52:00+00:00**

Author: ****

Original: [ZIK.UA](https://zik.ua/news/2019/11/05/ukraina_zaproponuvala_yes_novyy_rozdil_v_ugodi_pro_asotsiatsiyu_1684519)


        Віцепрем'єр з питань європейської і євроатлантичної інтеграції Дмитро Кулеба заявив, що Україна та Європейський Союз готуються розширити Угоду про асоціацію, додавши до неї новий розділ, присвячений реформам в сфері юстиції.
      
Про це повідомляє "Європейська правда".
"Ми підняли декілька ініціатив, які мають бути винесені на комісію Україна-ЄС. Йдеться про відкриття нового розділу в Угоді про асоціацію, присвяченого юстиції, поговорили про кроки, покликані поглибити нашу співпрацю в сфері енергетики. Також ми презентували план відкриття євроінтеграційних офісів у регіонах. Наші кроки отримали повне сприяння европейських колег", - зазначив Кулеба.
Він не уточнив, що саме увійде у новий розділ, посилаючись на конфіденційний характер переговорів.
"Наразі можу лише сказати, що ми йдемо за сценарієм, яким йшли із відкриттям нового розділу по енергетиці – від несприйняття в ЄС, до повної підтримки. Додам, що реформа юстиції важлива для нас тим, що це ті зміни, які матимуть безпосередній вплив на економічний розвиток",- додав Кулеба.
Нагадаємо, раніше віцепрем’єр-міністр з питань європейської і євроатлантичної інтеграції Дмитро Кулеба заявив, що п’яте засідання Комітету асоціації Україна-ЄС, яке відбудеться сьогодні в Брюсселі (Королівство Бельгія), є дуже важливою подією, яка посилить динаміку відносин з Євросоюзом. 
