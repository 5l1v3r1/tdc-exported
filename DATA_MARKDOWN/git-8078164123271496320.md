
# Dall'audiolibro de Il Maestro e Margherita al podcast su Beyoncé, la regina del pop

Published at: **2019-11-05T22:00:00+00:00**

Author: **Andrea Federica de Cesco**

Original: [Corriere della Sera](https://www.corriere.it/tecnologia/cards/dall-audiolibro-de-il-maestro-margherita-podcast-beyonce-regina-pop/audiolibri-nostri-consigli_principale.shtml)

Giovedì 7 novembre Emons pubblica l'audiolibro de Il Maestro e Margherita (Feltrinelli, 2011), che sarà disponibile sia su Storytel sia su Audible. Al centro del romanzo dello scrittore e drammaturgo russo Michail Bulgakov - riscritto più volte tra il 1928 e il 1940 e pubblicato, post-mortem, a cavallo tra il 1966 e il 1967 - ci sono due storie, raccontate a capitoli alterni. La seconda storia ha luogo a Gerusalemme ai tempi del prefetto romano Ponzio Pilato. La prima è invece ambientata a Mosca negli anni Trenta del Novecento: in un parco, un poeta e uno scrittore incontrano il cosiddetto mago Woland (ossia il diavolo), il quale si ostina a convincerli dell’esistenza di Gesù Cristo e porta alla follia il poeta. Quest'ultimo in manicomio conosce un altro scrittore che si fa chiamare “Maestro” e che gli racconta di essere impazzito dopo aver avuto una storia d’amore clandestina con una donna sposata (Margherita) e aver subito durissime critiche dai letterati sovietici per il suo romanzo su Ponzio Pilato (a cui sono dedicati gli altri capitoli del libro). Il libro è narrato dall'attore Paolo Pierobon. Venerdì 8 esce su Storytel l'audiolibro di Vino, patate e mele rosse (Garzanti, 2000), della scrittrice britannica Joanne Harris, autrice del bestseller Chocolat. Il romanzo narra la storia di Jay Mackintosh, scrittore trentacinquenne alle prese con un libro che non decolla e un rapporto amoroso in crisi. Jay decide di abbandonare Londra per trasferirsi in una fattoria circondata da giardini nel paesino del sud della Francia dove da bambino trascorreva le estati; a fargli compagnia c'era Joe Cox, ex minatore in pensione che si era messo a produrre vini con patate, mele rosse e frutti misteriosi. Jay recupera sei bottiglie in ciò che rimane della baracca del vecchio: attraverso quei vini speciali torna alle estati della sua infanzia e piano piano riesce a recuperare la vena creativa. Nel frattempo ha fatto conoscenza di Marise, una strada donna che vive come esiliata dalla comunità... A leggere il libro, che vede un narratore onnisciente e un continuo alternarsi tra presente e ricordi del passato, è l'attrice e doppiatrice Federica Toti.Martedì 12 arriva su Audible l'audiolibro di Caro Scott, carissima Zelda (Baldini & Castoldi, 2018). Il libro, a cura di Cathy W. Barks e Jackson R. Bryer, raccoglie le lettere che si sono scambiati Francis Scott Fitzgerald e sua moglie Zelda. La loro storia d'amore è diventata una leggenda: uno scrittore di immenso talento che morì a 44 anni consumato dalla tubercolosi e dall’alcol, soltanto otto anni prima che l’eterna ragazza in cui aveva specchiato tutte le sue turbolente eroine bruciasse nel rogo di una clinica per malattie mentali. Il giovanissimo Scott incontrò per la prima volta Zelda, bella ed estrosa debuttante dell’Alabama, a un ballo del country club e tra i due nacque un sentimento profondo. Insieme, lasciandosi alle spalle la provincia, conquistarono la ribalta newyorkese per poi iniziare a viaggiare in Europa. Ma a un certo punto la rincorsa al successo di Scott, sempre più logorato dall’alcol, e gli spasmodici tentativi d’indipendenza di Zelda resero impossibile il sogno della coppia più invidiata e infelice della generazione perduta. Le voci sono quelle degli attori Riccardo Bocci, Viola Graziosi, Alberto Onofrietti e Maria Carolina Salomè.
