
# تریبون آزاد دانشجویی با موضوع «سیاست من» در دانشگاه محقق اردبیلی+ تصاویر

Published at: **2019-11-03T21:42:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544626.html/%D8%AA%D8%B1%DB%8C%D8%A8%D9%88%D9%86-%D8%A2%D8%B2%D8%A7%D8%AF-%D8%AF%D8%A7%D9%86%D8%B4%D8%AC%D9%88%DB%8C%DB%8C-%D8%A8%D8%A7-%D9%85%D9%88%D8%B6%D9%88%D8%B9--%D8%B3%DB%8C%D8%A7%D8%B3%D8%AA-%D9%85%D9%86--%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D9%85%D8%AD%D9%82%D9%82-%D8%A7%D8%B1%D8%AF%D8%A8%DB%8C%D9%84%DB%8C--%D8%AA%D8%B5%D8%A7%D9%88%DB%8C%D8%B1)

تریبون آزاد دانشجویی با موضوع «سیاست من» توسط انجمن اسلامی دانشجویان دانشگاه محقق اردبیلی در محوطه این دانشگاه برگزار شد.
به گزارش شبکه اطلاع رسانی راه دانا؛ به نقل از سبلان‌ما، در آستانه یوم الله سیزده آبان عصر امروز دومین تریبون دانشجویی دانشگاه های اردبیل در سالتحصیلی جدید توسط انجمن اسلامی دانشجویان دانشگاه محقق اردبیلی تحت عنوان «سیاست من» و با حضور جمعی از دانشجویان در مقابل کتابخانه عمومی این دانشگاه برگزار شد.
این تریبون دانشجویی که در ابتدا با موضوع سیزده آبان و سیاست امروز مردم به خصوص دانشجویان در برابر استکبار جهانی  به ویژه آمریکا آغاز شد در ادامه به بحث انتخابات و معیار انتخاب های اصلح کشیده شد که در ادامه این تریون با پرداخت به مسائل صنفی دانشجویان به کار خود پایان داد.
امیر حسین اشرف نیا مجری این تریبون دانشجویی در ابتدای این برنامه به تشریح قوانین تریبون فوق پرداخت و با بیان فراز هایی از بیانات مقام معظم رهبری در خصوص لزوم استکبار ستیزی از دانشجویان جهت شروع بحث دعوت کرد.
احمدی آذر عضو انجمن اسلامی دانشجویان دانشگاه محقق اردبیلی به عنوان آغاز گر بحث به تبیین سیر نزولی  آمریکا در 40 سال گذشته پرداخت و گفت: در سایه مقاومت جانانه ملت ایران، امروز شاهد زوال ابرقدرتی چون آمریکا هستیم در حالیکه ایران اسلامی علی رغم تحریم ها و فشارها روز به روز بر محبوبیت و اقتدارش در عرصه های افزوده می شود.
وی با بیان اینکه آمریکا امروز در باتلاق نقشه های خود در منطقه خاورمیانه فرو رفته است، گفت: حتی عَلَم کردن ورقه ای به نام مرگ ابوبکر بغدادی نیز نتوانست از استیضاحش در کنگره جلوگیری کند و این گویای وخامت اوضاع آمریکا در جهان است.

        سرانجام برجام، خط بطلانی بر هیبت اندیشه اعتماد به آمریکا است
      
پلیه رود از دیگر دانشجویان شرکت کننده در این تریبون دانشجویی  در حاشیه این تریون دانشجویی در گفتگو با خبرنگار ما به سرانجام اعتماد به کشورهای چون آمریکا اشاره کرد و گفت: سرانجام برجام خط بطلانی بر هیبت اندیشه اعتماد به استکبار بود.
وی با بیان اینکه رئیس جمهور فعلی آمریکا به دنبال معامله است و در هر معامله ای به نفع خودش می اندیشد، گفت: به رسمیت نشناختن معاهده برجام توسط این فرد که در راس امور آمریکا قرار دارد، نشان دهنده خوی استبدادی و استعماری آمریکا است، به طوریکه وی در سخنان اخیر خود نیز صراحتا اعلام داشت ما به دنبال نفت کشورهای منطقه از جمله سوریه و عراق هستیم و این با روحیه استکیارستیزی ملت مقاوم ایران سازگاری ندارد.

        راه حل مشکلات کشور، تکیه بر توان داخلی است نه وعده و وعید
      
یکی دیگر از دانشجویان نیز به معیارهای انتخاب اصلح اشاره کرد و گفت: اگر در زمان انتخابات با بصیرت بیشتری عمل می کردیم و نمایندگان شایسته تری را به مجلس می فرستادیم شاهد وقوع وقایعی همچون برجام نیز نبودیم.
وی به اقتصاد مقاومتی اشاره کرد و گفت: راه حل مشکلات کشور در همه ابعاد تکیه بر توان داخلی است و تفکر اینکه توافق با آمریکا می تواند گره مشکلات را باز کند تفکری باطل است بطوریکه تاریخ نیز بارها این نکته را اثبات کرده است.
یکی دیگر از دانشجویان شرکت کننده در این تریبون دانشجویی نیز با ورود به مسائل دانشگاه و مشکلات صنفی دانشجویان گفت: اگر می خواهیم در آینده انتخاب درست داشته باشیم باید از همین مکان شروع کرده و با تمرین مطالبه گری از مسئولین دانشگاه در حل مشکلات دانشجویان همچون صنفی بتوانیم در آینده نیز با تفکر عمیق تری از مسئولان استانی و کشوری در خصوص مشکلات جاری مطالبه کرده و پُلی برای پیشرفت و آبادانی کشور شویم.
انتهای پیام/ج
 
