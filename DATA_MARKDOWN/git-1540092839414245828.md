
# «Κυρίαρχο Internet»: Ανησυχία ότι η Ρωσία επιχειρεί να φιμώσει την ελευθερία στο Διαδίκτυο

Published at: ****

Author: ****

Original: [CNN.gr](https://www.cnn.gr/news/kosmos/story/195888/kyriarxo-internet-anisyxia-oti-i-rosia-epixeirei-na-fimosei-tin-eleytheria-sto-diadiktyo)

Newsroom, CNN Greece 15:58 , 01 November 2019
Συγκεκριμένα, το κείμενο προβλέπει τη δημιουργία υποδομής που θα επιτρέπει την λειτουργία των ρωσικών πηγών του Internet σε περίπτωση αδυναμίας των ρωσικών διαχειριστών να συνδεθούν με τους ξένους servers του Διαδικτύου
Στο εξής, οι Ρώσοι προμηθευτές υπηρεσιών Internet θα πρέπει να διασφαλίσουν την τοποθέτηση «τεχνικών μέσων» στα δίκτυά τους που θα επιτρέπουν έναν «κεντρικό έλεγχο της κυκλοφορίας» ώστε να αντιμετωπίζονται ενδεχόμενες απειλές.
Ο νόμος επικρίθηκε ως προσπάθεια ελέγχου του περιεχομένου, μέχρι και επιβολής σταδιακής απομόνωσης στο ρωσικό Internet, έναν από τους τελευταίους χώρους ελευθερίας για την αντιπολίτευση και τις επικριτικές της ρωσικής εξουσίας φωνές.
«Η κυβέρνηση μπορεί τώρα να λογοκρίνει απευθείας το περιεχόμενο ή ακόμη και να μετατρέψει το ρωσικό Internet σε κλειστό σύστημα χωρίς να ενημερώσει το κοινό για ό,τι κάνει ή για ποιον λόγο το κάνει», καταγγέλλει με ανακοίνωσή της η μη κυβερνητική οργάνωση Human Rights Watch.
Η οργάνωση θεωρεί ότι το κείμενο του νόμου, ο οποίος πυροδότησε εκδηλώσεις διαμαρτυρίας τον Μάρτιο, «θέτει σε κίνδυνο το δικαίωμα στην ελευθερία της έκφρασης των Ρώσων, καθώς και το δικαίωμα στην on line ενημέρωση και ανοίγει τον δρόμο σε «μαζική παρακολούθηση».
Τον Απρίλιο, πολλές οργανώσεις υπεράσπισης των ατομικών και ανθρωπίνων δικαιωμάτων είχαν εκδώσει ανακοίνωση εκφράζοντας τους φόβους του για τους «νέους περιορισμούς των ήδη περιορισμένων μέσων ενημέρωσης και του Internet».
Σύμφωνα με το ΑΠΕ - ΜΠΕ, το Κρεμλίνο αρνείται κάθε πρόθεση ανέγερσης ενός «Σινικού Ψηφιακού Τείχους» και ισχυρίζεται ότι μοναδική επιδίωξή του είναι η υπεράσπιση του ρωσικού Internet.
Ο νόμος επικρίνεται και για το υψηλό κόστος που η εφαρμογή του σημαίνει για τους Ρώσους διαχειριστές, ορισμένοι από τους οποίους είναι, υπό τις συνθήκες αυτές, καταδικασμένοι να εξαφανισθούν.
Οι ρωσικές αρχές εισάγουν συνεχώς περιορισμούς τα τελευταία χρόνια επί του εθνικού δικτύου Internet, μπλοκάροντας το περιεχόμενο και sites που συνδέονται με την αντιπολίτευση, αλλά επίσης και τους παρόχους διαδικτυακών υπηρεσιών που αρνούνται να συνεργασθούν μαζί τους, όπως η πλατφόρμα βίντεο Dailymotion, το μέσο κοινωνικής δικτύωσης LinkedIn και η εφαρμογή ανταλλαγής μηνυμάτων Telegram.

        Διαβάστε επίσης
      
