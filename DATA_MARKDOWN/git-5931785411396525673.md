
# Mrkela: Zvezda mora da bude ta koja svake godine osvaja titulu

Published at: **2019-11-05T18:19:16+00:00**

Author: **Zile**

Original: [Sportska centrala](https://www.sportskacentrala.com/2019/11/05/mrkela-zvezda-mora-da-bude-ta-koja-svake-godine-osvaja-titulu/)

Sportski direktor Crvene zvezde, Mitar Mrkela, optimista je pred sutrašnji duel sa Totenhemom.
Mrkela je u izjavi za Zvezda TV rekao da timovi koji dođu na stadion „Rajko Mitić“ nikada ne mogu da budu sigurni u pobedu.
– Igramo sa jednom od najboljih ekipa na svetu. Zadatak onih koji rade u Zvezdi je da budu bolji od drugih. Bilo ko da dođe na Marakanu ne može sa sigurnošću da tvrdi da će pobediti, zvao se on i Totenhem. Ovde se mnoge ekipe nisu dobro provele. Nadam se najboljem ishodu. Prošle godine je cilj bila grupna faza Lige šampiona, a ove sezone želimo dalje, da prezimimo u Evropi. Nadam se da ćemo to i ostvariti, rekao je Mrkela.
Zvezda ima samo jedan cilj, da bude bolja od drugih.
– Ko to ne shvata, ne može ni da radi u Zvezdi. Postavili smo ciljeve od samog početka, oni su visoki. Zvezda svake godine mora da bude ta koja osvaja titulu, a navijači očekuju i igru u Evropi, zaključio je Mrkela.
Meč Crvena zvezda – Totenhem na programu je u sredu od 21 čas.
