
# Satoranský útočil na double double, ale Chicago podlehlo Indianě

Published at: **2019-11-04T08:29:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/satoransky-utocil-na-double-double-ale-chicago-podlehlo-indiane/1816855?utm_source=rss&utm_medium=feed)

New York - Basketbalista Tomáš Satoranský odehrál v NBA proti Indianě nejlepší zápas za Chicago, zaznamenal devět bodů a devět asistencí, ale prohru 95:108 neodvrátil. Bulls utrpěli v sedmém utkání v sezoně pátou porážku, Pacers po úvodních třech nezdarech uspěli potřetí za sebou.
Satoranský útočil na ceněný double double. Devět bodů už v této sezoně jednou nastřílel (proti Memphisu), devět finálních přihrávek znamená jeho nové maximum v dresu Chicaga. Celkem strávil český rozehrávač na hřišti téměř 27 minut a trefil čtyři z šesti střel z pole včetně jedné ze tří trojek. Připsal si také čtyři doskoky, ale i čtyři ztráty.
Bulls na Pacers nestačili, ačkoli domácí postrádali kromě dlouhodobě zraněného Victora Oladipa také obě podkošové opory Domantase Sabonise a Mylese Turnera. V utkání prohrávali až o 16 bodů. "Nejsme tým, který by byl často favoritem," řekl trenér Chicaga Jim Boylen. "Musíme se ale naučit, že ať už jím jsme, nebo ne, je třeba pořád pracovat naplno."
Nejlepším střelcem vítězů byl TJ Warren s 26 body. Na straně Bulls dal 21 bodů Zach LaVine a za 93 zápasů v dresu Chicaga jich nastřádal už 2020. Méně startů potřebovali k pokoření mety 2000 bodů v historii klubu pouze legendární Michael Jordan (73) a nejužitečnější hráč ligy z roku 2011 Derrick Rose (86).
Slušný vstup do sezony znovu potvrdili basketbalisté Dallasu, kteří Clevelandu na jeho palubovce nedali šanci a zvítězili 131:111. Texaský celek táhl za výhrou Luka Dončič, jenž zaznamenal druhý triple double za sebou, tentokrát za 29 bodů, 14 doskoků a 15 asistencí.
Dvacetiletý Slovinec je prvním hráčem v historii NBA, který nastřádal alespoň 29 bodů, 15 asistencí a 13 doskoků ve dvou zápasech za sebou. Je také nejmladším basketbalistou, který kdy zaznamenal dva triple doubly s 25 body za sebou.
"Chci hrát dobře v každém zápase, protože basket je pro mě velká zábava. To se povedlo i dnes," řekl Dončič, nejlepší nováček minulého ročníku. Jeho 11 triple doublů před dovršením 21. narozenin je rovněž rekordem ligy - Magic Johnson měl ve stejném věku na kontě o čtyři méně.
Druhý triple double po sobě si připsal také LeBron James, jenž pomohl 21 body, 11 doskoky a 13 asistencemi k výhře Los Angeles Lakers 103:96 v San Antoniu. Hosté vybojovali pátou výhru v řadě a vedou Západní konferenci. Podruhé za sebou naopak prohrál Houston, který v Miami podlehl 100:129. James Harden nastřílel 29 bodů, vítěze táhl s 23 body Duncan Robinson.
Další spolufavorité Západní konference Los Angeles Clippers porazili Utah 105:94. Domácí se mohli spolehnout na Kawhiho Leonarda, autora 30 bodů, hostům nestačilo 36 bodů Donovana Mitchella.
Cleveland - Dallas 111:131, Indiana - Chicago 108:95 (za hosty Satoranský 9 bodů, 9 asistencí, 4 doskoky), LA Clippers - Utah 105:94, Miami - Houston 129:100, New York - Sacramento 92:113, San Antonio - LA Lakers 96:103.
