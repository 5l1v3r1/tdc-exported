
# ซีพีเอฟผนึกกำลังเครือซีพี โชว์ศักยภาพด้านอาหาร

Published at: **2019-11-06T09:35:00+00:00**

Author: ****

Original: [เดลินิวส์](https://www.dailynews.co.th/economic/740189)


        ซีพีเอฟและเครือซีพี นำกองทัพอาหารเข้าร่วมแสดงศักยภาพ“ครัวของโลก”ในมหกรรมแสดงสินค้านำเข้านานาชาติ China International Import Expo 2019 (CIIE 2019) ณ นครเซี่ยงไฮ้
      
นายประสิทธิ์ บุญดวงประเสริฐ ประธานคณะผู้บริหาร  บริษัท เจริญโภคภัณฑ์อาหาร จำกัด (มหาชน) หรือ ซีพีเอฟ เปิดเผยว่า ซีพีเอฟ ร่วมกับ บริษัทต่างๆ ในเครือเจริญโภคภัณฑ์ นำผลิตภัณฑ์นวัตกรรมอาหารทั้งอาหารสดและอาหารแปรรูป มาจัดแสดงที่บูธ เครือซีพี ในมหกรรมแสดงสินค้านำเข้าจีน China International Import Expo 2019 (CIIE2019) ตอกย้ำศักยภาพในการเป็น "ครัวของโลก" (Kitchen of the World) ในบทบาทการเป็นองค์กรชั้นนำระดับโลก ด้วยการมีฐานการผลิตแบบครบวงจรที่ทันสมัยและแข็งแกร่งครอบคลุม 5 ภูมิภาคทั่วโลก
สำหรับ ซีพีเอฟ นำนวัตกรรมอาหารหลากหลายรูปแบบทั้งอาหารสด อาหารสำเร็จรูป ประกอบด้วย ผลิตภัณฑ์อาหารที่ส่งออกมายังประเทศจีน และ กลุ่มผลิตภัณฑ์ที่จะสร้างโอกาสในตลาดผู้บริโภคชาวจีน  มาจัดแสดงภายใต้แนวคิด Put Our Heart into Food ชูความเป็นแบรนด์ผู้ผลิตนวัตกรรมอาหารชั้นนำของไทย ที่มีขีดความสามารถในการผลิตอาหารปลอดภัยแบบครบวงจร มีคุณภาพสูง รสชาติอร่อย โดยใช้เทคโนโลยีอันทันสมัย ตลอดจนเป็นผู้ผลิตและพัฒนานวัตกรรมที่ตอบโจทย์ผู้บริโภคทุกเพศทุกวัย อย่างมีความรับผิดชอบต่อสังคมและสิ่งแวดล้อม
“การร่วมงาน CIIE เป็นโอกาสดีที่จะเปิดตัวสินค้านวัตกรรมอาหารของซีพีเอฟ สามารถตอบโจทย์ความต้องการกลุ่มผู้บริโภคชาวจีนรุ่นใหม่ที่มีกำลังซื้อสูง มีแนวโน้มต้องการสินค้านำเข้าเพิ่มขึ้นอย่างต่อเนื่อง และเชื่อมั่นสินค้าอาหารจากไทยที่มีจุดเด่นเรื่องคุณภาพ คาดว่าจะมีส่วนช่วยขยายการค้าของบริษัทในตลาดจีนได้เพิ่มมากขึ้น" นายประสิทธิ์กล่าวขณะเดียวกัน ซีพีเอฟ ยังเป็นผู้ผลิตอาหารที่ให้ความสำคัญกับการพัฒนาอาหารใหม่ๆ โดยมี CPF RD Center อ.วังน้อย จ.พระนครศรีอยุธยา ซึ่งเป็นที่รวมสุดยอดเทคโนโลยีการผลิตอาหารมาตรฐานระดับโลกไว้  เพื่อพัฒนาอาหารเพื่อสุขภาพ และอาหารประเภทต่างๆ  ที่สอดคล้องกับความต้องการและเพื่อสุขภาพที่ดีของผู้บริโภคจีนได้เป็นอย่างดีอีกด้วย
ทั้งนี้ ผลิตภัณฑ์ไฮไลท์ที่ซีพีเอฟนำมาจัดแสดง จะเน้นอาหารนวัตกรรมทั้งที่เป็นอาหารสด และอาหารแปรรูป ที่มีศักยภาพตอบโจทย์ความต้องการในตลาดจีน จากฐานการผลิตหลักๆ ในไทย เวียดนาม และยุโรป ได้แก่ ไก่เบญจา (Benja Chicken) ผลิตภัณฑ์เนื้อไก่พรีเมียมจากแบรนด์ยูฟาร์ม เลี้ยงด้วยข้าวกล้อง 100% จากธรรมชาติ ปลอดสาร และไม่ใช้ยาปฏิชีวนะตลอดการเลี้ยง รวมถึงผลิตภัณฑ์อาหารสำเร็จรูปที่บริษัทร่วมมือกับเชฟชั้นนำพัฒนาขึ้น เช่น สเต็กอกไก่โมชิโอะ ไก่ไข่สดเคจฟรี CP Selection ผลิตจากแม่ไก่ที่เลี้ยงแบบปล่อยอิสระในโรงเรือนระบบปิดตามหลักสวัสดิภาพสัตว์ ไข่ไก่สดกว่าไข่ปกติ กุ้งสดพรีเมียมคุณภาพสูง หมูดำ “ซีพี คูโรบูตะ” อาหารสำเร็จรูปแบรนด์คิทเช่นจอย ที่ประสบความสำเร็จในตลาดสแกนดิเนเวีย ผลิตภัณฑ์อาหารสำเร็จรูปภายใต้แบรนด์ PURE จากประเทศเบลเยี่ยมที่ใช้เทคโนโลยีไมโครเวฟยืดอายุอาหาร และรักษารสชาติ ไม่ต้องใช้สารปรุงแต่ง และสารกันบูด ใช้บรรจุภัณฑ์ย่อยสลายได้ ช่วยลดปัญหาพลาสติก ผลิตภัณฑ์ปลากรอบ จากประเทศเวียดนามรวมถึงอาหารสุนัขแบรนด์เจอร์ไฮ
การร่วมแสดงสินค้าอาหารครั้งนี้ ซีพีเอฟ ยังให้ความสำคัญกับสร้างสรรค์มูลค่าเพิ่มของสินค้าที่เหนือกว่าในมิติของการพัฒนาที่ยั่งยืนทั้งเศรษฐกิจ สังคม ทรัพยากรธรรมชาติและสิ่งแวดล้อม ด้วยการนำเสนอการลดปริมาณปล่อยก๊าซเรือนกระจก การเพิ่มสัดส่วนการใช้พลังงานสะอาด  การใช้บรรจุภัณฑ์รักษ์โลก ลดการใช้พลาสติก การจัดการขยะ ตลอดถึงการให้ความสำคัญกับด้านสิทธิมนุษยชน และการบริหารจัดการด้านแรงงาน เป็นต้น ซึ่งเป็นอีกปัจจัยที่ช่วยให้ตลาดจีนมั่นใจในผลิตภัณฑ์อาหารของซีพีเอฟได้อย่างยั่งยืน
อนึ่ง งาน CIIE2019 นับเป็นมหกรรมงานแสดงสินค้านำเข้านานาชาติ ที่จัดขึ้นเป็นปีที่ 2 ตามนโยบายของประธานาธิบดี สี จิ้นผิง เพื่อส่งเสริมการเปิดเสรีทางการค้า และความร่วมมือเศรษฐกิจการค้าระหว่างจีนกับทุกประเทศทั่วโลก ตลอดจนมีส่วนช่วยเศรษฐกิจโลกฟื้นตัว ในงานมีบริษัทมากกว่า 2,800 บริษัทจาก 130 ประเทศทั่วโลกมาแสดงสินค้าจาก 7 กลุ่มอุตสาหกรรม อาทิ สินค้าเทคโนโลยี รถยนต์ อุปกรณ์ทางการแพทย์ อาหารและเกษตร บนพื้นที่ 240,000 ตารางเมตร โดยคาดว่าจะมีผู้ซื้อสินค้าร่วมงานมากกว่า 150,000 คน มีส่วนช่วยสร้างมูลค่าการค้าได้ถึง 10 ล้านล้านเหรียญสหรัฐ
