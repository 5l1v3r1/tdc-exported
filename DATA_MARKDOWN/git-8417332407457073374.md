
# California krever at Facebook utleverer interne dokumenter

Published at: **2019-11-07T03:17:43+00:00**

Author: **(NTB) NTB-AP**

Original: [adressa.no](https://www.adressa.no/nyheter/utenriks/2019/11/07/California-krever-at-Facebook-utleverer-interne-dokumenter-20338524.ece)

Myndighetene i California krever at Facebook utleverer dokumenter om nettkjempens overlevering av brukerdata til selskaper som Cambridge Analytica.
Saken er blitt etterforsket i det stille i den amerikanske delstaten i 18 måneder, og blir bare gjort kjent nå fordi Facebook stevnes for retten.
Facebooks hovedkvarter ligger i Menlo Park i California. Stevningen er utarbeidet av delstatens generaladvokat Xavier Becerra. I rettsdokumentene går det fram at en første stevning ble innlevert i juni 2018 i forbindelse med Cambridge Analytica-skandalen.
Facebook overleverte deretter dokumenter, noe som ble avsluttet i juni 2019. Becerras kontor sendte deretter nye begjæringer og en ny stevning, der de blant annet ber om å få utlevert ledelsens kommunikasjon knyttet til utvikleres tilgang til brukerdata.
I dokumentene fra generaladvokaten står det at Facebook nekter å svare på de skriftlige spørsmålene eller rette seg etter begjæringen. Det heter også at Facebook har nektet å gjennomgå epostene til lederne Mark Zuckerberg og Sherly Sandberg.
Selskapet har så langt ikke kommentert saken.
California har ikke tatt del i en annen etterforskning mot Facebook der påtalemyndigheten i New York og flere andre stater etterforsker selskapets markedsdominans og mulige konkurransehindrende atferd. En tilsvarende etterforskning pågår også mot Google, som i likhet med Facebook har sitt hovedkvarter i California, men heller ikke denne prosessen tar delstaten del i.
Facebook er også under etterforskning for brudd på reglene for privatliv i District of Massachusetts i Boston og i Columbia, der Washington ligger. Torsdag vil statsadvokaten i Massachusetts legge fram påtalemyndighetens krav i retten om hvorfor nettgiganten må slutte å motsette seg krav om å utlevere dokumentasjon.
Til tross for alle de pågående rettsprosessene mot selskapet, ser det ikke ut til at det påvirker den finansielle siden av driften i Facebook. Selv den rekordhøye boten på 5 milliarder dollar (46 milliarder norske kroner) som det føderale konkurransemyndigheten FTC ila selskapet i sommer, utgjør mindre enn en tidel av fjorårets overskudd.
Botens størrelse ble da også kritisert fra flere hold for å være for liten.
(©NTB)
