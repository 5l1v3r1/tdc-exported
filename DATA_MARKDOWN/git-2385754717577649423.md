
# Ο Ντόναλντ Τουσκ δεν θα θέσει υποψηφιότητα για την προεδρία της Πολωνίας

Published at: **2019-11-05T22:31:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595924/o-ntonalnt-tousk-den-tha-thesei-ypopsifiotita-gia-tin-proedria-tis-polonias)

Ο απερχόμενος πρόεδρος του Ευρωπαϊκού Συμβουλίου Ντόναλντ Τουσκ δήλωσε ότι δεν θα θέσει υποψηφιότητα για τον προεδρικό θώκο της Πολωνίας, μειώνοντας τις προσδοκίες μερίδας υποστηρικτών της αντιπολίτευσης ότι θα αναμετρηθεί με τον νυν πρόεδρο Αντρέι Ντούντα στις εκλογές του επόμενου χρόνου. «Έπειτα από προσεκτική σκέψη, αποφάσισα να μην θέσω υποψηφιότητα στις προσεχείς προεδρικές εκλογές» είπε ο Τουσκ σε δημοσιογράφους, στις Βρυξέλλες, σε μια δήλωση που μετέδωσε το τηλεοπτικό δίκτυο TVN24. «Νομίζω ότι μπορούμε να κερδίσουμε αυτές τις εκλογές, όμως χρειάζεστε έναν υποψήφιο ελεύθερο από το βάρος αποφάσεων που δεν ήταν δημοφιλείς στους πολίτες και εγώ βαρύνομαι από ένα τέτοιο φορτίο» εξήγησε ο Τουσκ, αναφερόμενος στην εποχή που ήταν πρωθυπουργός της Πολωνίας. Ο Τουσκ ανακοίνωσε την απόφασή του νωρίτερα απ’ ότι σχεδιαζόταν προκειμένου να «μην κάνει δυσκολότερη για την αντιπολίτευση (στην Πολωνία) τη διαδικασία επιλογής ενός υποψηφίου», όπως επισήμανε ο ίδιος. Ο απερχόμενος πρόεδρος του Ευρωπαϊκού Συμβουλίου υποσχέθηκε να «στηρίξει με σθένος» την αντιπολίτευση στις προεδρικές εκλογές του 2020. Με τον Ντόναλντ Τουσκ εκτός της μάχης, το κόμμα Civic Coalition (KO), η μεγαλύτερη δύναμη της αντιπολίτευσης στην Πολωνία, πρέπει να αποφασίσει το συντομότερο δυνατόν για τον υποψήφιό του που θα κατέβει στις προεδρικές εκλογές, σημείωσε το στέλεχος του κόμματος Τόμας Σιεμόνιακ, σύμφωνα με το Polish Press Agency. Ο Τουσκ διετέλεσε πρωθυπουργός της Πολωνίας από το 2007-2014 κι ήταν ο πρώτος πολιτικός από το 1989 που κατάφερε να παραμείνει στη θέση αυτή για περισσότερη από μία θητεία. Εντούτοις, η δημοτικότητα του υπουργικού συμβουλίου του μειώθηκε τα επόμενα χρόνια, μεταξύ άλλων εξαιτίας της απόφασης για αύξηση των ορίων συνταξιοδότησης στα 67 έτη. Πηγή: ΑΠΕ-ΜΠΕ 
