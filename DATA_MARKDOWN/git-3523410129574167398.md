
# 
        آمار‌های اشتباه صندوق بین‌المللی پول برای رفع بحران کشور‌های غربی
      

Published at: **2019-11-01T14:06:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637365/%D8%A2%D9%85%D8%A7%D8%B1%E2%80%8C%D9%87%D8%A7%DB%8C-%D8%A7%D8%B4%D8%AA%D8%A8%D8%A7%D9%87-%D8%B5%D9%86%D8%AF%D9%88%D9%82-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D9%BE%D9%88%D9%84-%D8%A8%D8%B1%D8%A7%DB%8C-%D8%B1%D9%81%D8%B9-%D8%A8%D8%AD%D8%B1%D8%A7%D9%86-%DA%A9%D8%B4%D9%88%D8%B1%E2%80%8C%D9%87%D8%A7%DB%8C-%D8%BA%D8%B1%D8%A8%DB%8C)

گروه اقتصادی: ابراهیم رزاقی اقتصاددان درباره گزارش‌های صندوق بین‌المللی پول مبنی بر خارج شدن ایران از رشد منفی اقتصادی، گفت: معمولا آمار‌های ارائه شده توسط صندوق بین‌المللی پول بیش از اینکه نگاهی اقتصادی داشته باشد اغلب مبنا و بنیان سیاسی دارد.
 
 
به گزارش بولتن نیوز، استاد بازنشسته اقتصاد ایران با اشاره به وجود تفکر اقتصادی لیبرالی در کشور، بیان کرد: در حال حاضر کشور‌های غربی بیشترین سهم را در این صندوق دارند و این کشور‌ها برای رفع بحران و کنترل مشکلات اقتصادی اقدام به ارائه آمار‌هایی می‌کنند که در برخی موارد مبنای دقیق علمی ندارد و بیشتر به مسائل سیاسی گرایش پیدا می‌کند.
رزاقی تاکید کرد: با توجه به اینکه صندوق بین‌المللی پول دفتر مستقلی برای بدست آوردن شاخص‌های آماری و تجزیه و تحلیل آن‌ها در ایران ندارد به احتمال زیاد از اعداد و ارقام ارائه شده توسط دستگاه‌های آماری ایران، بانک مرکزی و سایر ارگان‌ها استفاده می‌کنند.
او با اشاره به آمار‌های ضد و نقیضی که از بخش‌های مختلف ارائه می‌شود، گفت: ارائه آمار‌های غلط می‌تواند خطر‌های بسیاری برای آینده اقتصاد کشور داشته باشد برای مثال آمار‌های ارائه شده از نرخ بیکاری به صورت رسمی ۳ میلیون است در حالی که مجلس شورای اسلامی این رقم را ۸ میلیون می‌داند.
اقتصاددان ادامه داد: این موضوع در سایر حوزه‌ها از جمله مسکن و اشتغال صدق می‌کند، ارائه آمار غلط به راهکاری برای خوب جلوه دادنِ شرایط تبدیل شده است.
رزاقی گفت: حضور مدیران جهادی در بدنه اجرایی کشور کاهش پیدا کرده و این موضوع سبب به وجود آمدن شرایط فعلی شده است؛ با پیشروی بر مبنای قانون اساسی می‌توانستیم در چند سال به کشوری کاملا مستقل در حوزه‌های سیاسی و اقتصادی تبدیل شویم اما امروز صنعت ایران به نقطه ضعفی در کشور ما تبدیل شده که باید برای اصلاح آن تلاش کنیم.
او با تأکید بر شرایط سخت تولید در سطح کشور گفت: حفظ روحیه جهادی و انقلابی می‌تواند راهکاری برای دور ماندن از فضای فعلی باشد، در شرایط فعلی پیش‌بینی صندوق بین‌المللی پول را در مدت کوتاه پیش‌روِ عملی نمی‌دانیم.
