
# Kalecilerin maşallahı var

Published at: **2019-11-01T14:21:53+00:00**

Author: ****

Original: [OLAY](https://www.olay.com.tr/kalecilerin-masallahi-var-213868h.htm)

Bu sezon kadroya dahil edilen 24 yaşındaki eldiven Çağlar Şahin Akbaba, takımının ligde son olarak oynadığı İstanbulspor maçının ilk yarısında penaltıyı çıkarırken, galibiyette önemli rol oynadı. Ziraat Türkiye Kupası 4. Tur maçında da Bayburt Özel İdare Spor'a karşı kaleyi devralan 20 yaşındaki Ataberk Dadakdeniz de, son dakikada yaptığı penaltı kurtarışıyla takımının üst tur bileti almasını sağladı. Üst üste gelen bu kurtarışlar Bursaspor'u hem ligde hem de kupada iddialı hale getirdi.

        HARUN DA BAŞARILIYDI...
      
Bursaspor kalecilerinin penaltılardaki başarısı ise yalnızca bu sezona özgü değil. Kaleci geleneğine sahip yeşil beyazlılarda, file bekçilerinin penaltılardaki performansı son yıllarda dikkat çekiyor. 8 yıl yeşil beyazlı formayı giyen ve geçtiğimiz sezon Fenerbahçe'ye transfer olan Harun Tekin de, penaltılarda oldukça başarılıydı. 2014-15 sezonu başından bu yana ligin en çok penaltı kurtaran kalecisi konumunda yer alan deneyimli eldiven; 24 kez karşı karşıya kaldığı penaltıların 11'ini kurtardı.

        SON 5 SEZONDUR YERLİ...
      
Kalede tercihini yerlilerden yana kullanan Bursaspor, kadrosunda en son yabancı kaleci olarak 2014-15 sezonunda Sebastian Frey yer almış; ancak Fransız eldiven o sezonu kadro dışı geçirerek süre dahi alamamıştı. Bunun üzerine kalede köklü değişikliğe giden timsah, son 5 sezondur ise file bekçilerini tamamen yerli isimlerden seçiyor.
