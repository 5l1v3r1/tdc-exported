
# У Греції знайшли вантажівку з 41 мігрантом у холодильній камері

Published at: **2019-11-04T15:37:00+00:00**

Author: ****

Original: [DT.ua](https://dt.ua/WORLD/u-greciyi-znayshli-vantazhivku-z-41-migrantom-u-holodilniy-kameri-328434_.html)

У понеділок, 4 листопада, поліцейськими Греції було зупинено вантажівку з 41 мігрантом в холодильній камері біля міста Ксанті. Всі люди виявилися живими, повідомляє Reuters.
Поліція зупинила вантажівку на шосе біля міста Ксанті в межах штатної перевірки. Після того, як у вантажівці були виявлені нелегальні мігранти, переважно з Афганістану, водій і іноземці були доставлені в поліцейську ділянку.
Також підкреслюється, що під час перевезення мігранти не постраждали, оскільки система охолодження у вантажівці була відключена.
23 жовтня, на території індустріального парку у місті Грейс в англійському графстві Ессекс поліція виявила вантажівку, в якій знаходилися 39 тіл: вісім мертвих жінок і 31 чоловік. Серед них – як мінімум один неповнолітній.
2 листопада, поліція з посиланням на нові дані в цій справі заявила, що знайдені мертвими в авторефрижераторі у Великобританії люди є громадянами В'єтнаму.
Спочатку вважалося, що усі загиблі виявилися громадянами Китаю. 
Варто відзначити, що подібні знахідки траплялися і раніше. Найчастіше в подібних вантажівках знаходять нелегальних мігрантів.
