
# За заявою Портнова на журналістів Радіо Свободи відкрили справу

Published at: **2019-11-07T17:15:49+00:00**

Author: **Ольга Проскурова**

Original: [Рубрика](https://rubryka.com/2019/11/07/za-zayavoyu-portnova-na-zhurnalistiv-radio-svobody-vidkryly-spravu/)


        
          Нацполіція отримала заяву адвоката Андрія Портнова і розпочала кримінальне провадження щодо перешкоджання діяльності журналістів та порушення недоторканності приватного життя.
        
      
Про це передає МВС.
Відомості внесено до Єдиного реєстру досудових розслідувань за двома статтями Кримінального кодексу – перешкоджання законній професійній діяльності журналістів (стаття 171 ККУ) та порушення недоторканності приватного життя (стаття 182 ККУ).
Заява надійшла до поліції 7 листопада.
Раніше поліція взялася за висловлювання Портнова про журналістів “Радіо Свобода”.
Колишній голова Адміністрації президента часів Віктора Януковича, юрист Андрій Портнов писав у Telegram, що упіймав журналістів “Радіо Свобода” на стеженні за ним, а вони нібито йому погрожують.
Він опублікував дані про автомобілі журналістів, звинувачуючи їх у незаконному зборі інформації.
Після заяв про тиск і перешкоджання журналістській діяльності сам Портнов назвав себе журналістом каналу “112 Україна” і пригрозив журналістам “Радіо Свобода” відповідальністю за перешкоджання його “законній професійній діяльності”.
