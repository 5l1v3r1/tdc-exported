
# Daniel Dăianu, preşedintele Consiliului Fiscal: Criptomoneda Libra ar putea fractura iremediabil sistemul monetar

Published at: **2019-11-05T14:39:00+00:00**

Author: **Mihai Gongoroi, Mediafax**

Original: [Ziarul Financiar](https://www.zf.ro/eveniment/daniel-daianu-presedintele-consiliului-fiscal-criptomoneda-libra-ar-putea-fractura-iremediabil-sistemul-monetar-18544032)

Criptomoneda Libra ar putea fractura iremediabil sistemul monetar din moment ce se adresează unui număr de utilizatori de ordinul miliardelor, iar adoptarea largă ar însemna că băncile centrale şi-ar pierde din eficacitatea implementării politicilor monetare, consideră economistul Daniel Dăianu.
"Criptomonedele, în opinia mea, sunt active financiare foarte speculative, iar active precum Libra, sprijinindu-se pe un mănunchi de active considerate sigure sau monede, sunt foarte periculoase pentru că fac parte din instrumentarul celor care cred că este nevoie de pieţe paralele şi de dispariţia băncilor centrale", a spus Dăianu, preşedintele Consiliului Fiscal şi fost membru al Consiliului de Administraţie al Băncii Naţionale a României.
El a notat că acest tip de criptomonede ar trebui "reglementate sever" pe viitor.
Totodată, Dăianu a argumentat că nu se poate spune nici în prezent că am ieşit din criza financiară de acum un deceniu şi că încă trăim cu consecinţele acesteia. Decizia de dereglementare a pieţelor financiare a fost o "decizie capturată", a spus el.
"Această paradigmă că pieţele în sine asigură rezultate este o iluzie. O metafizică. Şi crizele acestea mari care nu sunt frecvente te obligă să revezi această realitate. Există limite. (…) Se ştie foarte bine de ce am ajuns în pragul dezastrului în 2009. Prin acte de decizie de politică publică, nu pentru că pieţele au mers de la sine, nu. Decizia publică a fost capturată şi s-au luat unele decizii de dereglementare radicale", a punctat academicianul.
El a adăugat că solicitarea recentă a băncilor de investiţii din Statele Unite pentru ruperea reglementărilor post-criză este de asemenea periculoasă în contextul abia evitării în 2009 a prăbuşirii sistemului financiar global.
"Renunţarea la legislaţia Glass-Steagal din SUA (n.r. eliminată în 1999, Glass-Steagal separa activitatea băncilor de investiţii de activitatea băncilor comerciale) a reprezentat cea mai elocventă dovadă de capturare a politicii publice. (…) Asta ar trebui să dea de gândit celor care acum spun că sistemul e prea reglementat", a mai spus Dăianu.
Daniel Dăianu a făcut declaraţiile la discursul de recepţie în Academia Română.
