
# Формула Штайнмаєра вигідна у першу чергу Росії – президент Литви

Published at: **2019-11-06T00:47:00+00:00**

Author: ****

Original: [DT.ua](https://dt.ua/UKRAINE/formula-shtaynmayera-vigidna-u-pershu-chergu-rosiyi-prezident-litvi-328625_.html)

Підписана у Мінську "формула Штайнмаєра", яка спрямована на врегулювання ситуації в Донбасі, у першу чергу вигідна Росії, а не Україні, заявив президент Литви Гітанас Науседа під час зустрічі з президентом Фінляндії Саулі Нііністе, передає видання Delfi.
Зокрема, під час спільної прес-конференції з фінським лідером Науседа зазначив, що формула передбачає надання особливого статусу контрольованій проросійськими бойовиками території ще до проведення на ній місцевих виборів. А якщо міжнародні експерти підтвердять проведення виборів відповідно до демократичних стандартів, то Київ позбудеться юридичного впливу на східні території України. При цьому, додав лідер Литви, на окупованій російсько-терористичними військами демократичні вибори неможливі в принципі.
"Хто-то спричиняє сильний тиск на український уряд, щоб якось домовитися з російською стороною і піти на поступки, проте ми не бачимо жодних поступок з російської сторони... З "формулою Штайнмаєра" все добре, однак, з моєї точки зору, вона більш сприятлива для Росії, а не України", – резюмував Науседа.
1 жовтня президент Володимир Зеленський повідомив, що Тристороння контактна група погодила "формулу Штайнмаєра" і розведення сил та засобів в районі Петрівського і Золотого. Мешканцям "сірої зони" Зеленський особисто гарантував безпеку. Він також анонсував розробку нового законопроекту про "особливий статус" Донбасу з урахуванням "формули Штайнмаєра". 
Заяви Зеленського спровокували масові протести в Києві й інших українських містах. Найчисленнішою стала акція "Ні капітуляції!" у День захисника України 14 жовтня. Проти "Формули Штайнмаєра" виступили низка обласних і міських рад.
Реалізації "формули Штайнмаєра" вимагає РФ. У Кремлі заявили, що наполягатимуть на "письмових гарантіях" напередодні та під час саміту "Нормандської четвірки". 
Детальніше про "формулу Штайнмаєра" і наслідки її можливої реалізації читайте у статтях Тетяни Силіної "Формула вибору"  і Костянтина Єлісєєва "Диявол – у формулі", а про перспективи виборів у ОРДЛО - в статті Ольги Айвазовської "Негнучкі лінії і вибори на Донбасі".
