
# Διαδήλωση υπέρ της ανεξαρτησίας της Σκωτίας

Published at: **2019-11-02T20:24:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595465/diadilosi-yper-tis-aneksartisias-tis-skotias)

Σχεδόν 20.000 άνθρωποι κατέβηκαν σήμερα στους δρόμους της Γλασκόβης, σε μια διαδήλωση υπέρ της ανεξαρτησίας της Σκωτίας από την Βρετανία. Η Νίκολα Στέρτζον, η επικεφαλής της κυβέρνησης της Σκωτίας και του Σκωτικού Εθνικού Κόμματος (SNP), έδωσε το παρών σε αυτήν τη συγκέντρωση, κάτι που συμβαίνει για πρώτη φορά εδώ και πέντε χρόνια. «Μια ανεξάρτητη Σκωτία είναι πιο κοντά από ποτέ. Βρίσκεται πραγματικά σε απόσταση αναπνοής», ανέφερε η Στέρτζον σε ανακοίνωση που δόθηκε στην δημοσιότητα λίγες ώρες πριν από την σαββατιάτικη διαδήλωση. Την Παρασκευή, η πρώτη υπουργός της Σκωτίας ανακοίνωσε ότι θα ζητήσει την διεξαγωγή νέου δημοψηφίσματος για την ανεξαρτησία πριν από τα τέλη Δεκεμβρίου. Αναφερόμενη στις πρόωρες βουλευτικές εκλογές της 12ης Δεκεμβρίου, είπε ότι «είναι η ευκαιρία της Σκωτίας να γλιτώσει το Brexit και να θέσει το μέλλον μας στα δικά μας χέρια», καλώντας τους ψηφοφόρους να στηρίξουν το SNP ώστε να ενισχυθεί η θέση αυτή. Στο πρώτο δημοψήφισμα για την ανεξαρτησία της Σκωτίας, το 2014, το 55% των ψηφοφόρων τάχθηκε κατά. Στο δημοψήφισμα για το Brexit το 2016 με σαφή πλειοψηφία (62%) οι Σκωτσέζοι τάχθηκαν υπέρ της παραμονής στην Ευρωπαϊκή Ένωση, και σε αυτό το γεγονός βασίζονται πολλοί για να ζητήσουν την διεξαγωγή νέου δημοψηφίσματος για την ανεξαρτησία. Πηγή: ΑΠΕ-ΜΠΕ 
