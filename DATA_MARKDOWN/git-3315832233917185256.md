
# Guvernul va împrumuta încă zece milioane de euro pentru construcția noului penitenciar

Published at: **2019-11-01T15:52:42+00:00**

Author: **Jurnal.md**

Original: [Jurnal.md](http://jurnal.md/ro/news/ef66f005c9694871/guvernul-va-imprumuta-inca-zece-milioane-de-euro-pentru-constructia-noului-penitenciar.html?utm_source=RSS&utm_medium=RSS&utm_campaign=RSS)


        Republica Moldova s-ar putea împrumuta cu încă 10 milioane de euro de Banca de Dezvoltare a Consiliului Europei (CEB), suplimentar la creditul de 39 de milioane de euro, pentru realizarea proiectului de construcție a unui nou penitenciar în Chișinău.
      

        Un proiect privind inițierea negocierilor pentru semnarea Acordului-cadru de împrumut cu Banca de Dezvoltare a Consiliului Europei a fost aprobat astăzi de Guvern.
      
Potrivit ministrului Justiției, Olesea Stamate, împrumutul suplimentar este necesar, întrucât la elaborarea schiței de proiect a penitenciarului au fost făcute calcule estimative, care nu s-au axat pe volume concrete ale lucrărilor. Acest lucru a cauzat creșterea cheltuielilor. Un alt factor ar fi creșterea anuală a ratei inflației.
„Pe parcurs a fost dezvoltat propriu-zis proiectul și documentația de proiect și, ținând cont de faptul că proiectul a arătat modificări de costuri în sensul majorării acestora, și ținând cont și de rata inflației, s-a constatat necesitatea de a modifica costul total al proiectului cu circa zece milioane de euro”, a spus ministra Justiției.
Lucrările de construcție a noului penitenciar în Chișinău, care ar urma să fie lansate la începutul anului viitor, ar putea dura circa trei ani. Menționăm că, în 2013, Republica Moldova și Banca de Dezvoltare a Consiliului Europei au semnat un Acord-cadru de împrumut, în valoare de 39 de milioane de euro, bani alocați pentru construcția noului penitenciar.
