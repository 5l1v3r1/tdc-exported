
# Tilbyr hus - helt gratis

Published at: **2019-11-03T06:56:09+00:00**

Author: **Marthe Ihle**

Original: [Dagbladet.no](https://www.dagbladet.no/tema/tilbyr-hus---helt-gratis/71777157)

I rekken italienske byer som vil lokke deg til å flytte dit med lukrative tilbud, er Cammarata siste by ut.
Ifølge CNN tar den sicilianske byen det ett hakk lengre: Her får du et hjem, helt gratis, dersom du ønsker å flytte dit.

        - Jeg hater å se at denne vakre, historiske byen blir tom og gjort til ruiner. Det gjør vondt, sier ordfører Vincenzo Giambrone til kanalen.
      
Han har de siste årene prøvd å overbevise utflyttere om å gi hjemmene sine gratis til noen som vil ha dem.
Ifølge ordføreren er omtrent et dusin steinhus for tida ute på markedet, og flere skal snart være klare for overtakelse.

        - Eierne ser ikke skaden de gjør når de lar hjemmene stå og nekter å gjøre noe med de historiske byggene. Det skaper et dypt arr i byen, blant annet med en risiko for at byggene kollapser, sier han.
      
Likevel kommer avtalen med noen krav.
Kjøperne må renovere bygget de tar over innen tre år, og betale 5 000 euro - omtrent 50 000 kroner - i depositum, som blir tilbakebetalt når jobben er gjort.
Ifølge CNN vil unge familier med barn prioriteres, og om et ungt par får et barn etter at de har flyttet til Cammarata, venter 1 000 euro - omtrent 10 000 kroner - i bonus.
Byen skal være kjent som en med «et tusentall balkonger rettet mot øst» - og bader da i sollys. Cammarata ligger omtrent 60 kilometer sørøst for Palermo, og skal ha rundt 6 000 innbyggere.
Utsikten fra byen skal være spesielt vakker.
Dagbladet har tidligere omtalt flere italienske byer som tar lokkende grep for å få folk til å flytte til byene. Blant annet byen Sambuca, som solgte hus for bare ti kroner.

        Bare 48 timer etter at det ble kjent, meldte titusenvis sin interesse.
      
Molise tilbød innflyttere 250 000 kroner. Et av kriteriene, skulle du ønske å flytte til byen med omtrent 2000 innbyggere, er å åpne egen bedrift.
