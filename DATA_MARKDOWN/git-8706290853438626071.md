
# Εξόρμηση της ΕΛ.ΑΣ. στην Αθήνα: Συνέλαβαν παρκαδόρους κέντρων διασκέδασης

Published at: **2019-11-03T18:08:00+00:00**

Author: ****

Original: [enikos.gr](http://www.enikos.gr/society/682007/exormisi-tis-elas-stin-athina-synelavan-parkadorous-kentron-diask)

Εξόρμηση σε κέντρα διασκέδασης και καταστήματα παρεμφερούς είδους στο κέντρο της Αθήνας οργάνωσαν τις βραδινές ώρες της Παρασκευής έως τις πρώτες πρωινές ώρες του Σαββάτου οι Ομάδες Ελέγχου και Πρόληψης Τροχαίων Ατυχημάτων (Ο.Ε.Π.Τ.Α.) της Διεύθυνσης Τροχαίας Αττικής, στο πλαίσιο διενέργειας ελέγχων για την περιστολή της αυθαίρετης κατάληψης δημόσιων χώρων και τμημάτων οδών και πεζοδρομίων για την εξασφάλιση θέσεων στάθμευσης πελατών καταστημάτων.
Αποτέλεσμα των ελέγχων ήταν η σύλληψη έξι ατόμων, τριών Ελλήνων και τριών αλλοδαπών, οι οποίοι εργάζονταν ως παρκαδόροι.
Σύμφωνα με την ΕΛΑΣ, οι συλληφθέντες, έναντι χρηματικού αντιτίμου και χωρίς την έκδοση φορολογικού παραστατικού (απόδειξη), παραλάμβαναν τα οχήματα των πελατών, που προσέρχονταν στα καταστήματα και στάθμευαν αυτά σε οδούς, πεζοδρόμια κλπ δημόσιους χώρους, τους οποίους είχαν καταλάβει με κώνους, σιδερένια εμπόδια κι άλλα σταθμευμένα οχήματα.
Οι συλληφθέντες θα οδηγηθούν στο πλαίσιο της αυτόφωρης διαδικασίας με τις σε βάρος τους σχηματισθείσες δικογραφίες στον κ. Εισαγγελέα Πρωτοδικών Αθηνών.
