
# - Slurv kan gi alvorlige konsekvenser

Published at: **2019-11-07T16:00:00+00:00**

Author: **Eilin Lindvoll**

Original: [Dinside](https://www.dinside.no/motor/slurv-kan-gi-alvorlige-konsekvenser/71792519)

I Tromsø settes det snørekord, og på Østlandet er det ventet mellom ti og femten centimeter snø på fredag.
Da er det viktig å være kledd og skodd for været, noe som også gjelder bilen.
Men, en fersk, landsromfattende undersøkelse utført av InFact på vegne av Norges Automobilforbund (Naf) viser at mange ikke sjekker alderen og tilstanden på vinterdekkene de setter på bilen:
- Dette er bekymringsfullt. Slik slurv kan i verste fall føre til ulykker med alvorlig utfall, sier Camilla Ryste, kommunikasjonssjef i Naf i en pressemelding.
Statens vegvesens egne analyser av dødsulykker i veitrafikken viser at dårlige dekk eller hjul er den faktoren som oftest går igjen når det gjelder tekniske feil og mangler som har medvirket til ulykker.
I 2018 var feil på dekk og hjul medvirkende årsak til utfallet i 11 av de 100 dødsulykkene på norske veier.
Vinterdekk skal ha myk gummiblanding, men med årene hardner gummien. Da vil de gi dårligere veigrep, selv om mønsterdybden er god.

        Hvor mange sesonger vinterdekkene holder vil dermed bli påvirket både av hvor mye de er brukt, hvordan de er lagret og alderen.
      
- Det er veldig viktig å sørge for at dekkene du har på bilen er gode. Dekkene har fire håndflater som eneste kontakt bilen har med bakken, så gode dekk er en billig livsforsikring, rett og slett, understreker Ryste.
Trygg Trafikk mener også at dårlige dekk på veien er et sikkerhetsproblem. Dekkene har en sentral posisjon i å forebygge ulykker, siden det er de som er bilens kontakt med veien.
- Hvor ofte du må bytte dekk henger sammen med mønsterdybden på dekkene, alder og type dekk. Bytter du dekk på verksted eller dekkhotel, bør du oppdatere deg på dekkenes status. Bytter du om dekk selv, er det en smal sak å sjekke mønsterdybden, sier seniorrådgiver Bård Morten Johansen til Dinside.no.

        Se video øverst i saken om hvordan du sjekker mønsterdybden på dekkene.
      
