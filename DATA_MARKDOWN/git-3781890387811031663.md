
# ผบ.มทบ.11ต้อนรับทหารใหม่สร้างความอุ่นใจผู้ปกครอง

Published at: **2019-11-01T05:16:00+00:00**

Author: ****

Original: [เดลินิวส์](https://www.dailynews.co.th/politics/739451)


        ผบ.มทบ.11 ต้อนรับทหารใหม่สร้างความอุ่นใจผู้ปกครอง พร้อมให้ความเชื่อมั่นการฝึก เปิดหน่วยทหารคลายกังวล ขานรับทำตามนโยบาย “บิ๊กแดง”
      
เมื่อวันที่ 1 พ.ย. ที่โรงเรียนทหารขนส่ง กรมการขนส่งทหารบก พล.ต.ธวัชชัย ตั้งพิทักษ์กุล ผู้บัญชาการมณฑลทหารบกที่ 11 (ผบ.มทบ.11) เป็นประธานตรวจเยี่ยมการรับทหารเกณฑ์ผลัด 2/2562 ประมาณ 2,000 นายในพื้นที่กทม.และปริมณฑลเข้าประจำการวันแรก ก่อนแยกย้ายไปตามหน่วยต่างๆ เพื่อรับการฝึกต่อไป โดยบรรยากาศมีญาติของทหารใหม่มารอส่งบุตรหลานเข้ากรมกองอย่างคึกคัก ทั้งนี้ทางมทบ.11 ได้จัดเตรียมวงดุริยางค์ทหารบกมาบรรเลงเพลง เพื่อสร้างบรรยากาศผ่อนคลาย รวมทั้งมีอาหารและเครื่องดื่มไว้บริการทหารใหม่ และญาติพี่น้อง
ทั้งนี้พล.ต.ธวัชชัย กล่าวให้ความมั่นใจกับผู้ปกครองที่มาส่งบุตรหลานเข้าหน่วยทหารว่า วันนี้ตนมาให้กำลังใจน้องๆ เพราะเขาเหล่านั้นถือว่าเป็นผู้เสียสละ สำหรับในช่วงการฝึกทหารใหม่ก็มีการเปิดโอกาสให้ผู้ปกครองได้เข้ามาเยี่ยมเยือนสามารถดูสถานที่ฝึก และสถานที่พักของทหารใหม่ได้ พร้อมทั้งมีการแนะนำผู้ปกครองให้ได้รู้จักกับผู้บังคับบัญชาโดยตรง เพื่อคลายความกังวล ซึ่งทางหน่วยทหารขอยืนยันว่าจะดูแลบุตรหลานของท่านเป็นอย่างดี ขอให้ผู้ปกครองอุ่นใจได้ นอกจากนี้ขอย้ำว่าการฝึกต่างๆ จะเป็นไปตามนโยบายที่พล.อ.อภิรัชต์ คงสมพงษ์ ผู้บัญชาการทหารบก (ผบ.ทบ.) มอบหมายสั่งการไว้ และในระหว่างน้องๆทหารใหม่รับราชการ ทางกองทัพบกก็จะมีโครงการต่างๆ ให้เข้าร่วม โดยเฉพาะการสนับสนุนเรื่องการศึกษาต่อ.
