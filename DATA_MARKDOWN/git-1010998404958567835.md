
# Писмо на Зигмунд Фройд отива на търг

Published at: **2019-11-01T16:09:00+00:00**

Author: ****

Original: [bTV Новините](https://btvnovinite.bg/lifestyle/liubopitno/pismo-na-zigmund-frojd-otiva-na-targ.html)

Написано на ръка писмо от Зигмунд Фройд, което разкрива сантименталната страна в характера му и хвърля поглед върху живота му на известен бежанец евреин след настъплението на нацистите, ще бъде изложено на търг в Ерусалим, предаде Асошиейтед прес.
Писмото, написано на немски език на 21 юни 1938 г., е изпратено няколко седмици след като Фройд избягал от нацистите в родината си Австрия и се преместил в Лондон. Писмото е адресирано до филантропа Маргарет Стонборо-Витгенщайн.
"То разкрива по-деликатната страна в характера на бащата на психоанализата – заяви Джоел Уайтбук, който е автор на книгата "Фройд: Биография на един интелектуалец" и ръководител на програма за психоаналитични изследвания в Колумбийския университет. – Хората имат представа за Фройд като за интелигентен човек, но той е бил също много чувствителен към обкръжението си и естетиката."
В писмото Фройд утешава Стонборо-Витгенщайн след самоубийството на бившия й съпруг и й задава въпроси за психичното й състояние.
"Необичайната динамика между двамата като приятели и като взаимоотношения между лекар и пациент е била често срещана и част от виенския живот – отбеляза Уайтбук. – Писмото показва колко близка е била връзката между еврейската общност и културния и научен свят по онова време."
Стонборо-Витгенщайн е дъщеря на един от най-богатите австрийци през XX век Карл Витгенщайн и сестра на философа Лудвиг Витгенщайн.
Фройд пише писмото към края на дните си. Когато най-после се установява в Лондон, той е 83-годишен и засегнат от рак. Умира година по-късно, на 23 септември 1939 г.
Писмото е купено от израелски колекционер на търг в Европа и ще бъде предложено отново за продажба на 3 декември. Началната му цена е 6000 долара.
