
# Жената, показала среден пръст на Тръмп, спечели местен вот

Published at: **2019-11-07T08:40:00+00:00**

Author: **Елка Василева**

Original: [Dnes.bg](https://www.dnes.bg/usa/2019/11/07/jenata-pokazala-sreden-pryst-na-trymp-specheli-mesten-vot.428828)

Жена, която беше уволнена, защото показала среден пръст при преминаването на кортеж на президента Доналд Тръмп в щата Вирджиния, спечели местни избори там, предаде Франс прес.
Петдесет и две годишната Джули Бриксман, самотна майка с две деца, изгуби работата си като анализатор към компания-подизпълнител на правителството и армията, след като се появи снимка, на която през 2017 г. се вижда как тя кара колело и отправя неприличен жест към кортежа на Тръмп.
След това уволнение симпатизанти на Тръмп я заплашвали и обиждали, но Демократическата партия поканила Джули за кандидат за място в надзорния съвет на окръг Лаудън. Във вторник Джули спечели място и увековечи победата си с туит, към който има препратка към снимката, коствала й работата. Опонентка на Джули беше републиканката Сюзън Волп.
На изборите във Вирджиния републиканците изгубиха контрола върху двете камари на местния парламент. Демократите държат сега всички постове в щата и това е необичаен обрат там от 90-те години на миналия век насам.
Същевременно във втория по големина град в щата Мейн, в който има много африкански мигранти - Люистън, американка от сомалийски произход, беше избрана за член на градския съвет, предаде Асошиейтед прес, цитирана от БТА.
Сафия Халид, която е на 23 години, е и най-младият член на общинския съвет. Тя е от Демократическата партия. Предизборната й кампания обаче беше белязана от заплахи и опити за компрометиране. Появи се снимка от ученическите й години, на която тя прави неприличен жест към камерата, за която Сафия каза, че е била детинска постъпка, направена, когато е била на 15 години.
Сафия обаче получила и ненавистни послания от цялата страна, в които тя била обиждана заради цвета на кожата или религията й. Били отправени и призиви за линчуването й, а нейният домашен адрес бил публикуван от неин зложелател в група във Facebook. Халид е родена в Сомалия и е живяла в бежански лагер, преди да дойде в САЩ.
От две десетилетия насам сомалийци започнаха да се местят в Люистън в търсене на жилища на достъпни цени. Сега градът с население 36 000 души е дом за над 5000 африканци.
На местните избори в Мейн, който е вторият "най-бял" щат в страната, първо и второ поколение кандидати от четири африкански страни - Сомалия, Конго, Гана и Нигерия, спечелиха места в градските съвети и в училищните комитети. 
