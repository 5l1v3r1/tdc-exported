
# Порошенко почав переписувати свій кондитерський бізнес на сина

Published at: **2019-11-07T03:28:00+00:00**

Author: ****

Original: [НВ](https://nv.ua/ukr/ukraine/politics/roshen-petro-poroshenko-perepisuye-biznes-na-sina-oleksiya-novini-ukrajini-50052078.html)

Про це повідомляється на сайті проекту Центру протидії корупції Відкритий реєстр національних громадських діячів.
Перед звільненням з посади президента Порошенко 20 травня цього року у своїй декларації вказував себе бенефіціарним власником ТОВ Центрально-Європейська кондитерська компанія (ЦЕКК) і залишався ним щонайменше до 1 жовтня.
Ця компанія — одна з головних у структурі корпорації Roshen, адже вона є засновником низки інших підприємств.
Аналітики Центру протидії корупції виявили, що станом на 6 листопада бенефіціаром компанії вже вказано старшого сина президента Олексія Порошенка.
Це підтверджує Єдиний державний реєстр юридичних осіб, фізичних осіб-підприємців та громадських формувань. Там зазначено, що контроль над ЦЕКК перейшов до Порошенка-молодшого у результаті отримання корпоративних прав на нідерландську Roshen Europe BV, яка володіє 85% ЦЕКК.
Раніше Roshen Europe BV також належала Порошенку-старшому, згідно з його останньою декларацією.
Також повідомляється, що одночасно бенефіціарний власник почав змінюватися і в тих компаніях, де ТОВ ЦЕКК є засновником. Зокрема, ТОВ Рошен де люкс, ДП КК Рошен, ТОВ Рошен-Волинь, ТОВ Рошен Світ і інші, які до недавнього часу декларував Порошенко-старший. У них колишнього президента також замінив його син.
Порошенко-старший залишається бенефіціарним власником в низці інших підконтрольних ЦЕКК підприємств: ТОВ Рошен-Столиця, ПрАТ Київська кондитерська фабрика Рошен.
