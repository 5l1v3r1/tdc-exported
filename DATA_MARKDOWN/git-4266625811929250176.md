
# В ОРДЛО посили контроль за використанням гуманітарної допомоги з РФ, – розвідка

Published at: **2019-11-04T13:19:00+00:00**

Author: ****

Original: [ZIK.UA](https://zik.ua/news/2019/11/04/v_ordlo_posyly_kontrol_za_vykorystannyam_gumanitarnoi_dopomogy_z_rf__1683191)


        Командування Збройних сил РФ посилює контроль за використанням незаконними збройними формуваннями гуманітарної допомоги та матеріально-технічного майна на Донбасі.
      
Про це повідомляє пресслужба Міноборони.
«Головне управління розвідки Міністерства оборони України повідомляє про посилення командуванням ЗС РФ контролю за використанням окупаційними військами гуманітарної допомоги та матеріально-технічного майна на тимчасово окупованій території у Донецькій та Луганській областях», – йдеться у повідомленні.
Зокрема, у з’єднаннях і частинах 1 (Донецьк) та 2 (Луганськ) АК ЗС РФ розпочалася підготовка до перевірки комісією ГШ ЗС РФ цільового використання матеріальних засобів, доставлених протягом року з РФ «гуманітарними конвоями» та приховано через неконтрольовані Україною ділянки кордону, у т.ч. зброї та боєприпасів.
Крім того, комісія перевірятиме інформацію про можливе розкрадання російським окупаційним командуванням запасів військового майна, у т.ч. пально-мастильних матеріалів та ремонтних комплектів для автомобільної техніки.
Нагадаємо, від початку поточної доби незаконні збройні формування здійснили 3 обстріли на Донбасі.
