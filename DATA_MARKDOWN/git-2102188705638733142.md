
# АМКУ відкрив справу проти Мінінфраструктури через аеропорт Бориспіль

Published at: **2019-11-04T15:33:00+00:00**

Author: ****

Original: [Економічна правда](https://www.epravda.com.ua/news/2019/11/4/653300/)

Антимонопольний комітет розпочав розгляд справи про антиконкурентні дії Мінінфраструктури через встановлення в аеропорту "Бориспіль" удвічі нижчої плати за послуги з аеронавігаційного обслуговування польотів літаків, ніж в інших аеропортах.
Про це повідомляє пресслужба АМКУ.
"Для того, щоб авіакомпанія здійснила посадку в певному аеропорту України, вона повинна сплатити відповідний державний збір (ставку) за обслуговування повітряного судна Украероруху, а розміри цих ставок своїм наказом встановлює та затверджує Міністерство інфраструктури", - пояснюють в Комітеті.
Зазначається, що збори були однакові для усіх авіакомпаній незалежно від того, де знаходиться аеропорт.
"Але Міністерство вирішило внести зміни до свого наказу, встановивши, зокрема, одиничну ставку плати за послуги з аеронавігаційного обслуговування на підході та в районі аеродрому у розмірі 210 євро для міжнародного аеропорту "Бориспіль" і  411,0 євро для всіх інших аеропортів країни", - підкреслили в АМКУ.
Там зазначають, що неодноразово застерігали Мінінфраструктри про те, що встановлення таких ставок має ознаки надання одному аеропорту пільг або переваг, які ставлять його у привілейоване становище порівняно з іншими аеропортами.
Крім того, асоціація Аеропорти України, учасниками якої є 20 аеропортів, звернулася до АМКУ з відповідною скаргою.
"Незважаючи на застереження Комітету, Мінінфраструктури затвердило наказ та ввело його в дію. Враховуючи наведене, Комітет розпочав розгляд справи про антиконкурентні дії Мінінфраструктури", - заявили в АМКУ.

        Нагадаємо:
      
Асоціація "Аеропорти України" вимагає скасувати наказ Мінінфраструктури від 4 червня 2019 року, який встановлює суттєві преференції на аеронавігаційне обслуговування для міжнародного аеропорту "Бориспіль", як дискримінаційний.
Економічна правда
