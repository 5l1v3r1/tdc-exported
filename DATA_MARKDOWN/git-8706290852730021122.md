
# Προβάδισμα 8 έως 17 μονάδες δίνουν δημοσκοπήσεις στον Μπόρις Τζόνσον

Published at: **2019-11-02T23:51:00+00:00**

Author: ****

Original: [enikos.gr](http://www.enikos.gr/international/681926/provadisma-8-17-monadon-dinoun-oi-dimoskopiseis-ston-tzonson)

Προβάδισμα από 8 έως 17 μονάδες διατηρούν οι Συντηρητικοί του Βρετανού πρωθυπουργού Μπόρις Τζόνσον επί των Εργατικών ενόψει των βουλευτικών εκλογών της 12ης Δεκεμβρίου, όπως δείχνουν πέντε δημοσκοπήσεις που δόθηκαν στη δημοσιότητα τις τελευταίες ημέρες.
Η πιο πρόσφατη δημοσκόπηση, που διενεργήθηκε από την εταιρεία ORB για λογαριασμό της εφημερίδας Sunday Telegraph, φέρνει τους Συντηρητικούς να προηγούνται με ποσοστό 36%. Οι Εργατικοί συγκεντρώνουν 28%, οι Φιλελεύθεροι Δημοκράτες 14% και το κόμμα Brexit του Νάιτζελ Φάρατζ 12%.
Άλλη δημοσκόπηση, της εταιρείας Opinium για τον Observer, δίνει στους Συντηρητικούς ποσοστό 42%, στους Εργατικούς 26%, στους Ελεύθερους Δημοκράτες 16% και στο κόμμα Brexit 9%.
Οι δύο αυτές δημοσκοπήσεις διενεργήθηκαν στις 30-31 Οκτωβρίου και 30 Οκτωβρίου-1 Νοεμβρίου αντίστοιχα. Άλλη δημοσκόπηση, της εταιρείας Ipsos MORI που έγινε τηλεφωνικά στις 25-28 Οκτωβρίου, έδινε προβάδισμα 17 μονάδων τους Συντηρητικούς, με ποσοστό 41% έναντι 24% για τους Εργατικούς. Σε αυτήν τη δημοσκόπηση οι Φιλελεύθεροι Δημοκράτες συγκεντρώνουν το μεγαλύτερο ποσοστό τους (20%) ενώ αντίθετα το κόμμα του Φάρατζ πέφτει στο 7%.
Πηγή: ΑΜΠΕ
