
# Di Maio ha regalato al presidente cinese Xi la maglia dell’Italia

Published at: **2019-11-05T08:43:39+00:00**

Author: ****

Original: [Askanews](http://www.askanews.it/esteri/2019/11/05/di-maio-ha-regalato-al-presidente-cinese-xi-la-maglia-dellitalia-top10_20191105_094339/)

Roma, 5 nov. (askanews) – Dopo la cena con i leader mondiali, anche oggi il ministro degli Esteri Luigi Di Maio è stato l’unico non capo di Stato ad intervenire al China International Import Expo (CIIE) di Shanghai, dopo il presidente cinese Xi Jinping e quello francese Emamnuel Macron.
Il presidente Xi è venuto poi a fare visita al padiglione italiano. Il ministro Di Maio lo ha accolto e gli ha donato una maglia della nazionale azzurra, con il nome del capo dello Stato cinese, che ama il calcio. Successivamente i due hanno celebrato il momento con un buon Prosecco.
“È un piacere averla qui oggi Presidente, le mostro le nostre eccellenze, il nostro Made in Italy, i nostri valori che la nostra industria nazionale riesce a trasmettere in tutto il mondo”, ha detto Di Maio.
“Sono molto onorato di essere qui e delle relazioni Italia-Cina e guardo con interesse e attenzione alla visita del presidente Mattarella”, ha replicato Xi.
Nel suo intervento al Ciie, il ministro Di Maio ha sottolineato l’importanza della collaborazione internazionale all’insegna dell’inclusività, della sostenibilità e della parità di condizioni tra operatori economici.
Il capo della diplomazia italiana ha quindi confermato che l’Italia, continuerà a lavorare attivamente per consolidare il proprio posizionamento commerciale in Cina, e per accrescere ulteriormente la visibilità e la reputazione del Made in Italy.
Coa/Int9
