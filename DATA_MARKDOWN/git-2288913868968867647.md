
# Voetbalbond presenteert nieuw bondsgebouw en nieuw logo Rode Duivels

Published at: **2019-11-07T16:14:00+00:00**

Author: ****

Original: [De Standaard](https://www.standaard.be/cnt/dmf20191107_04705535)


        De Belgische Voetbalbond heeft donderdag op een presentatie haar nieuwe huisstijl voorgesteld. Daarbij horen nieuwe logo’s voor de Rode Duivels, Red Flames en de supportersfederatie. Meteen werden ook de plannen voor het nieuwe Belgian Football Centre in Tubeke uit de doeken gedaan. De verhuis ernaartoe staat gepland voor de lente van 2021.
      
In 2020 maakt de KBVB een jubileumjaar mee. De voetbalbond bestaat dan 125 jaar. De verhuis van de VAR vanaf het seizoen 2021-2022 naar Tubeke was intussen al bekend, maar het Belgian Football Centre zal een nog grotere rol spelen in de toekomst van het Belgische voetbal, klinkt het in een persbericht.
Vanaf maart 2021 krijgen de sportieve activiteiten in Tubeke het gezelschap van het management en de administratie van de voetbalbond. Op de site komen er niet alleen vier nieuwe terreinen bij, maar ook een congrescentrum, nieuwe kleedkamers en een nagelnieuw bondsgebouw. Er komt onder meer een restaurant en tal van sportfaciliteiten worden voorzien, zoals een fitnesszaal, een padelterrein, een tennisveld en extra voetbalvelden.
‘De KBVB groeide de voorbije 125 jaar uit tot de grootste sportfederatie van het land. De Rode Duivels voeren al meer dan een jaar de wereldranglijst aan. Maar we willen als organisatie verder groeien en tegen 2022 een van de toonaangevende federaties zijn. De investeringen in ons Belgian Football Centre in Tubeke zullen daaraan bijdragen’, zegt Peter Bossaert, ceo bij de Koninklijke Belgische Voetbalbond.

        Nieuwe logo’s
      
De 125ste verjaardag vormde volgens de voetbalbond daarnaast ook de ideale gelegenheid om de ‘branding’ van de bond en van zijn drie andere merken - de Red Devils, de Red Flames en de 1895 Official Belgian Fan Club - te moderniseren.
‘Het gaat niet om een radicale revolutie, eerder om een evolutie. De drie belangrijkste elementen uit het oude embleem van de Voetbalbond - kroon, krans en Belgische driekleur - werden behouden. De letters KBVB en URBSFA maken in het nieuwe logo plaats voor het internationaler klinkende RBFA (Royal Belgian Football Association). Een zwarte bal vormt links met een strakke, nationale driekleur de letter ‘B’ van België. In de zwarte bal passen ook de nieuwe logo’s van de Rode Duivels, Red Flames en 1895 Official Belgian Fan Club’, klinkt het.

        Fotoboek en festiviteiten
      
In aanloop naar de festiviteiten rond 125 jaar Belgische Voetbalbond lanceert de KBVB de komende maand een fotoboek over het patrimonium en erfgoed van het Belgisch voetbal. In januari zal het gala van de Gouden Schoen bovendien in het teken staan van de 125ste verjaardag van de KBVB.
Daarnaast zijn er nog tal van andere activiteiten voorzien, zoals een tentoonstelling, een theatervoorstelling en een legends game.
