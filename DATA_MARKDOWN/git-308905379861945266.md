
# Dit kost de Xiaomi-smartphone met 108-megapixel camera

Published at: **2019-11-05T17:17:00+00:00**

Author: **RubenPriest**

Original: [Apparata](https://www.apparata.nl/nieuws/dit-kost-de-xiaomi-smartphone-met-108-megapixel-camera-33033)

In het gevecht om wie de grootste en dikste camera heeft lijkt Xiaomi op kop te gaan lopen. De Chinese telefoonmaker heeft vandaag de CC9 Pro officieel gepresenteerd. Een high-end smartphone met maar liefst vijf camera’s op de achterkant.
De camera is dan ook waar het om draait bij deze smartphone. Er zit een 108-megapixel groothoeklens op, een 5-megapixel telefoto met 5x optische zoom (en 10x hybride zoom), nóg een 12-megapixel telefoto camera, een 20-megapixel ultra-wide lens, een 2-megapixel macrolens en een 32-megapixel camera aan de voorkant. In totaal zes camera’s dus. Op een smartphone.
De andere specificaties zijn ook niet onbelangrijk. Zo heeft de Xiaomi CC9 Pro een 6.47-inch AMOLED display met een in-display vingerafdrukscanner. Onder de kap huist een Qualcomm Snapdragon 730G processor en heeft de batterij een capaciteit van 5.260mAh. Voor de liefhebber heeft Xiaomi de telefoon voorzien van een 3.5mm ingang voor je koptelefoon.
Xiaomi gaat de CC9 Pro in China verkopen. Voor 2.799 yuan (360 euro) krijg je de instapper. Dit is een variant met 128 GB opslag en 6 GB RAM geheugen. Dan zijn er nog twee varianten. Eentje met 126 GB opslag en 8 GB RAM (3.099 yuan, 399 euro) en eentje met 256 GB opslag en 8 GB RAM (3.499 yuan, 450 euro). Op dit moment is niet bekend of Xiaomi de smartphone ook buiten China gaat verkopen.
