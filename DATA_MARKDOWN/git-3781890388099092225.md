
# เจ้าสัวเฮงมาเข้าฝันบอกเลข ตลก'โป๊งเหน่ง'หาซื้อถูก75ใบ

Published at: **2019-11-02T10:40:00+00:00**

Author: ****

Original: [เดลินิวส์](https://www.dailynews.co.th/regional/739671)


        ดวงเฮง!! “โป๊งเหน่ง เชิญยิ้ม”รับทรัพย์หลัง”โกอั้น”ฝันเห็นเจ้าสัวเฮงมาบอกเลข หาซื้อถูกเลขท้าย 2 ตัวทั้งคู่ 75 ใบรับทรัพย์ 1.5 แสน
      
เมื่อวันที่ 2 พ.ย.ที่อาศรมฤๅษีเณร หมู่ 4 ต.โพแตง อ.บางไทร จ.พระนครศรีอยุธยา ประชาชนได้แวะเวียนมากราบไหว้ ขอพร และแก้บนกันตลอดทั้งวัน เนื่องจากบางคนถูกหวยรับโชคจากอ่างน้ำมนต์เจ้าสัวเฮง ซึ่งงวดนี้ประชาชนที่รับโชค ได้นำน้ำแดงมาแก้บนกุมารเจ้าสัวเฮง รวมทั้งร่วมบริจาคเงินสร้างวิหารพ่อปู่ฤๅษีพรหมเมศร์ เพื่อความเป็นสิริมงคล  นอกจากนี้ นายพงษ์ศักดิ์ โสภักดี หรือ โป๊งเหน่ง เชิญยิ้ม และ  นายณฤเดช อ่ำภิรมย์ หรือ โกอั้น ประธานชมรมเปิดบ้านพระเครื่อง ลูกศิษย์อาจารย์ฤๅษีเณร ธาตุพุทธคุณ ถูกลอตเตอรี่ รางวัลเลขท้าย 2 ตัว เลข 79 จำนวน 75 ใบ มูลค่า 150,000 บาท เช่นกัน
โป๊งเหน่ง เชิญยิ้ม กล่าวว่า โกอั้นฝันว่าเจ้าสัวเฮง มาเข้าฝันบอกเลข 79 ตนก็อาศัยฝันโกอั้นตามหาเลขนี้ แต่มันใกล้หวยออกเลยหาได้แค่ 75 ใบ ซึ่งตนก็บอกกับโกอั้นว่าขอแจมด้วยออกค่าหวยคนละครึ่ง ครั้งนี้เลยได้น้อย แค่ 150,000 บาท ต้องขอบคุณทุกๆท่านที่มาเยี่ยมเยียนที่อาศรมฤๅษีเณร ช่วงนี้พี่น้องหลายๆท่าน ก็เข้ามาแก้บนเพราะถูกหวยกันเยอะ เลขในอ่านน้ำมนต์ก็เข้าเต็มๆ ทุกวันเสาร์-อาทิตย์ ที่อาศรมฤๅษีเณรก็มีการอาบน้ำมนต์ ขอให้ทุกๆท่านมีโชค ไม่ใช่เฉพาะเรา แม่บ้านที่นี้ก็ถูก ก็เชิญมากราบไหว้กุมารเจ้าสัวเฮง พ่อปู่ฤๅษีพรหมเมศร์ เผื่อจะมีโชคแบบเราสองคน
