
# Za podjetništvo so se prvič kalili slepi in slabovidni

Published at: **2019-11-03T20:06:57+00:00**

Author: **Ambrož Sardoč**

Original: [Primorske novice](https://www.primorske.si/primorska/goriska/za-podjetnistvo-so-se-prvic-kalili-slepi-in-slabov)


        Na eni od delavnic za spodbujanje nastajanja novih malih podjetij, ki jih izvaja Primorski tehnološki park (PTP), so pretekli teden sodelovali tudi ljudje s hudo okvaro vida. Pri njihovem medobčinskem društvu verjamejo, da bo to čez čas prineslo tudi zaposlitev za katerega od njih.
      
VRTOJBA > Na delavnici Start-up izziv, so udeleženci iskali rešitve za probleme prihodnosti. Vsi so bili iz tako imenovanih ranljivih skupin, med njimi so bili tudi slepi in slabovidni. Učili so se ekipnega dela, interdisciplinarnih pristopov, tržnih zakonitosti, podjetnosti. Delali so v manjših skupinah z mentorji podjetniki, razvijali so poslovne ideje in krepili določene spretnosti, svoja znanja pa so povezovali s podjetniškimi.
Šest ekip je razvijalo prav toliko projektov. “Za nas to nekaj novega,” je povedal predsednik Društva slepih in slabovidnih Goriške Igor Miljavec. Pričakuje velike koristi za slepe in slabovidne, tudi zato, ker bodo tako lahko prišli do zaposlitev. “Obenem smo razbili še en tabu, da se slepi in slabovidni ne bi zmogli vključevati v start-up podjetja,” je še dejal. Verjame, da bo iz nanizanih načrtov nastalo kakšno start-up podjetje, in kot je povedala direktorica PTP Tanja Kožuh, so vsi “iskali inovativne rešitev za realne probleme ljudi in družbe.”
Z delavnico so povezali slepe in slabovidne, učitelje in nezaposlene. Prve so zbrali, ker je delež nezaposlenih med njimi zelo visok, a imajo tudi ideje za poslovne rešitve. Učitelji prenašajo znanja in izkušnje na druge, nezaposleni pa z delavnicami dobijo boljše izhodišče za kariero.
