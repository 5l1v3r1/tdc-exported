
# కలాం పేరు మార్చి.. ఆపై తూచ్‌!

Published at: **2019-11-06T08:53:37+00:00**

Author: ****

Original: [Andhrajyothy](http://edu.andhrajyothy.com/EduNewsArticle.aspx?SID=947878)


        ప్రతిభా పురస్కారానికి ఆయన పేరు తీసి వైఎస్‌ఆర్‌ పేరు
      

        తీవ్ర వ్యతిరేకత రావడంతో వెనక్కు తగ్గిన జగన్‌ సర్కారు
      
అమరావతి (ఆంధ్రజ్యోతి): పదో తరగతితో చక్కని ప్రతిభ కనబరిచిన విద్యార్థులకు ప్రభుత్వం ప్రతిఏటా ‘డాక్టర్‌ ఏపీజే అబ్దుల్‌ కలాం ప్రతిభా పురస్కారం’ అవార్డులు ఇచ్చి ప్రోత్సహిస్తూ వస్తోంది. అయితే భారతరత్న, మాజీ రాష్ట్రపతి అబ్దుల్‌ కలాం పేరిట ఉన్న ఈ అవార్డుని.. వైఎ్‌సఆర్‌ విద్యా పురస్కారంగా మార్చుతూ ప్రభుత్వం సోమవారం ఉత్తర్వులు జారీ చేసింది. అయితే అబ్దుల్‌ కలాం వంటి మహనీయుని పేరు తీసేసి వైఎ్‌సఆర్‌ పేరు పెట్టడంపై అన్ని వర్గాల్లోనూ తీవ్ర వ్యతిరేకత వ్యక్తం కావడంతో ఒక్కరోజులోనే సర్కారు దిగొచ్చింది. కలాం పేరు తొలగింపుపై వెనక్కు తగ్గింది. ఈ అవార్డులను యథాతథంగా అబ్దుల్‌ కలాం పేరునే కొనసాగించాలని ముఖ్యమంత్రి జగన్మోహన్‌రెడ్డి మంగళవారం అధికారులను ఆదేశించారు. తనకు తెలియకుండానే పేరు మార్చారంటూ పాఠశాల విద్యాశాఖ అధికారులపై ఆగ్రహం వ్యక్తం చేశారు. సీఎం ఆదేశాల మేరకు అధికారులు కొత్త జీ.వో. నెం.78ను రద్దుచేస్తూ పాత జీవోను పునరుద్ధరించారు. కలాం జయంతి సందర్భంగా ఈ నెల 11న నిర్వహించే జాతీయ విద్యా దినోత్సవాల్లో వైఎస్సార్‌ విద్యా పురస్కారాల పథకాన్ని అమలు చేసేందుకు వీలుగా పాఠశాల విద్యాశాఖ ముఖ్యకార్యదర్శి బి.రాజశేఖర్‌.. ఈ పథకానికి పేరు మారుస్తూ సోమవారం ఉత్తర్వులు జారీచేశారు.
 
అయితే ఒక మహనీయుని పేరును తొలగించి తన తండ్రి వైఎస్‌ రాజశేఖరరెడ్డి పేరిట ఈ పథకాన్ని అమలు చేస్తామనడంపై వ్యతిరేకత వ్యక్తమైంది. దీనిపై సీఎం జగన్‌ తీవ్రంగానే స్పందించారు. కలాం అవార్డుతోపాటు మరికొన్ని పురస్కారాలకు కూడా గాంధీ, అంబేడ్కర్‌, పూలే, జగజ్జీవన్‌రామ్‌ వంటి మహనీయుల పేర్లు పెట్టాలని అధికారులకు సూచించారు. అయితే సీఎంకు తెలియకుండానే ఉత్తర్వులు ఎలా విడుదలవుతాయని పలువురు ప్రశ్నిస్తున్నారు. కలాం పేరును తొలగించి తన తండ్రి పేరు పెట్టుకోవడంతో దేశ నాయకుల మీద సీఎం జగన్‌కి ఎంతప్రేమ ఉందో అర్థమవుతుందని టీఎన్‌ఎస్‌ఎఫ్ రాష్ట్ర అధ్యక్షులు నాదెండ్ల బ్రహ్మం ధ్వజమెత్తారు. పజలకు సీఎం క్షమాపణలు చెప్పాలని డిమాండ్‌ చేశారు.
 

        భారతరత్నను అవమానిస్తావా?: బీజేపీ
      
ప్రభుత్వ పథకాలకు తండ్రిపేరు, పంచాయతీ కార్యాలయాలకు పార్టీ జెండా రంగులు వేయిస్తోన్న జగన్‌ తీరుపై బీజేపీ రాష్ట్ర సహ ఇంఛార్జి సునీల్‌ దేవధర్‌ ట్విట్టర్‌లో స్పందించారు. ‘భారతరత్నతో మీ తండ్రికి సారుప్యతా.? దేశం భరించదు’ అని ట్వీట్‌ చేశారు. ఆ తర్వాత మరో ట్వీట్‌ చేస్తూ.. ‘విద్యార్థులకు ఇచ్చే ప్రతిభ అవార్డుల పేరు మార్చి భారతరత్నను అవమానిస్తారా.? మీ నిర్ణయాన్ని తక్షణమే ఉపసంహరించుకోండి’ అంటూ డిమాండ్‌ చేశారు.
