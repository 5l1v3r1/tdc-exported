
# Επανέρχεται η φραγή στη χρήση ηλεκτρονικών υπηρεσιών του ΕΦΚΑ από στρατηγικούς κακοπληρωτές

Published at: **2019-11-07T06:14:00+00:00**

Author: ****

Original: [enikos.gr](http://www.enikos.gr/economy/682693/epanerchetai-i-fragi-sti-chrisi-ilektronikon-ypiresion-tou-efka-a)

Τη δυνατότητα "φραγής" στην ηλεκτρονική υποβολή των αναλυτικών περιοδικών δηλώσεων (ΑΠΔ), για τους εργοδότες που καταβάλλουν τις ασφαλιστικές εισφορές, προβλέπει υπουργική απόφαση, η οποία έχει στόχο τον εντοπισμό των «στρατηγικών κακοπληρωτών».
Όπως αναφέρει το υπουργείο Εργασίας σε ανακοίνωσή του, η σχετική διάταξη που είχε ενεργοποιηθεί με εγκύκλιο το 2013, καταργήθηκε φέτος, με το άρθρο 66 του ν. 4603/2019, από την προηγούμενη ηγεσία του υπουργείου Εργασίας.
"Θωρακίζουμε το σύστημα κοινωνικής ασφάλισης από τους στρατηγικούς κακοπληρωτές - Βάζουμε τέλος στη συστηματική εισφοροδιαφυγή", δήλωσε ο υπουργός Εργασίας, Γιάννης Βρούτσης.

        Η ανακοίνωση του υπουργείου Εργασίας
      
"Σήμερα υπογράφεται η Υπουργική Απόφαση, σε εκτέλεση του νόμου που ψηφίστηκε πρόσφατα, με την οποία καθορίζονται οι όροι και οι προϋποθέσεις για την εφαρμογή του μέτρου αναστολής της χρήσης των ηλεκτρονικών υπηρεσιών του ΕΦΚΑ για την υποβολή της Αναλυτική Περιοδικής Δήλωσης (ΑΠΔ).
Στόχος του Υπουργείου είναι να κλείσει κάθε «παράθυρο» εισφοροδιαφυγής και εισφοροαποφυγής στους συστηματικούς κακοπληρωτές, δηλαδή εργοδότες που βρίσκοντας “ανοίγματα” στο νομικό πλαίσιο απέφευγαν συστηματικά την εκπλήρωση των ασφαλιστικών τους υποχρεώσεων.
Υπενθυμίζουμε ότι το μέτρο αυτό δεν είναι καινούριο. Είχε ψηφιστεί και ενεργοποιηθεί με εγκύκλιο το 2013 επί τότε Υπουργίας Γ. Βρούτση και καταργήθηκε τον Μάρτιο του 2019 (με το άρθρο 66 του ν.4603/2019) από την προηγούμενη ηγεσία του Υπουργείου Εργασίας με αποτέλεσμα να στερηθεί το σύστημα κοινωνικής ασφάλισης σε ετήσια βάση έσοδα που θα ξεπερνούσαν τα 200 εκατ. ευρώ.
Το μέτρο αυτό δίνει στο Κέντρο Είσπραξης Ασφαλιστικών Εισφορών (ΚΕΑΟ) ένα χρήσιμο όπλο στην καταπολέμηση των παραβατικών μεθόδων εργοδοτών που δεν πληρώνουν τις μηνιαίες ασφαλιστικές εισφορές των εργαζομένων. Το ΚΕΑΟ θα μπορεί να «μπλοκάρει» την ηλεκτρονική πρόσβαση των κακοπληρωτών εργοδοτών στις υπηρεσίες του ΕΦΚΑ ενώ, πλέον, θα μπορεί να προβαίνει σε μέτρα αναγκαστικής είσπραξης εισφορών – “αγγίζοντας” πλέον την περιουσία των στρατηγικών οφειλετών – μέσω του Κώδικα Είσπραξης Δημοσίων Εσόδων.

        
          Ο Υπουργός Γ. Βρούτσης δήλωσε σχετικά:
        
      
Με τη σημερινή υπουργική απόφαση θωρακίζουμε το σύστημα κοινωνικής ασφάλισης από στρατηγικούς κακοπληρωτές που έβρισκαν -πολλές φορές με την ανοχή της ίδιας της Πολιτείας - “παραθυράκια” να διαφεύγουν των ασφαλιστικών τους υποχρεώσεων. Το αποτέλεσμα ήταν να χάνονται εκατοντάδες εκατομμύρια από τα ασφαλιστικά ταμεία, ενώ οι οφειλέτες διέφευγαν την εκπλήρωση των μεγάλων υποχρεώσεών τους προς κράτος.
Εφεξής κανένας δεν θα μένει στο απυρόβλητο. Γιατί πέραν της φραγής εισόδου στις υπηρεσίες του ΕΦΚΑ, οι στρατηγικοί κακοπληρωτές θα υποχρεώνονται να προσέρχονται αυτοπροσώπως στις υπηρεσίες του ΚΕΑΟ, προκειμένου να εξοφλούν τις οφειλές τους, ενώ ταυτόχρονα θα πραγματοποιούνται και εστιασμένοι έλεγχοι από άλλες ελεγκτικές υπηρεσίες της πολιτείας.
Σε κάθε περίπτωση, ως κυβέρνηση και Υπουργείο Εργασίας και Κοινωνικών Υποθέσεων, έχουμε μεν δεσμευτεί στην εμπέδωση υγιών και βιώσιμων συνθηκών για την απρόσκοπτη άσκηση της επιχειρηματικότητας, όπως με τη μείωση των ασφαλιστικών εισφορών και εν γένει των φορολογικών επιβαρύνσεων στην οικονομία, αλλά απαιτούμε από όλες ανεξαιρέτως τις επιχειρήσεις να τηρούν στο έπακρο τις υποχρεώσεις τους στα ασφαλιστικά ταμεία, τους εργαζόμενους και την κοινωνία".
