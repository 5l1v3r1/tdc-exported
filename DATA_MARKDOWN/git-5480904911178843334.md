
# Slovácko udolalo Žižkov a doplnilo čtvrtfinalisty domácího poháru

Published at: **2019-11-06T19:56:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/slovacko-udolalo-zizkov-a-doplnilo-ctvrtfinalisty-domaciho-poharu/1818065?utm_source=rss&utm_medium=feed)

Uherské Hradiště - Fotbalisté Slovácka se stali posledním čtvrtfinalistou domácího poháru MOL Cupu. V osmifinále udolali druholigový Žižkov 3:1 až po prodloužení, přestože hráli od 56. minuty přesilovku po vyloučení hostujícího Igora Súkenníka.
Celek z Uherského Hradiště v lize zažívá povedený podzim a po polovině základní části nečekaně figuruje na pátém místě tabulky, v pohárovém duelu s účastníkem nižší soutěže se ale dlouho trápil. Domácí se prosadili až v 71. minutě, kdy v přesilovce skóroval po dvou minutách na trávníku střídající Pavel Dvořák, který po doléčení zranění nastoupil za A-tým poprvé v sezoně.
Žižkov dokázal i v oslabení srovnat zásluhou Marka Opluštila a zápas dotáhl až do prodloužení. V něm už domácímu tlaku neodolal a dvakrát inkasoval. Trefili se Ondřej Šašinka a Tomáš Vasiljev.
Už minulý týden mezi nejlepší osmičku poháru postoupily Plzeň, Sparta Praha, Mladá Boleslav, Olomouc, Jablonec, Liberec a Ostrava, která vyřadila obhájce trofeje Slavii. Los jarního čtvrtfinále se uskuteční ve čtvrtek v Praze.
Branky: 71. Dvořák, 96. Šašinka, 114. Vasiljev - 75. Opluštil. Rozhodčí: Julínek - Caletka, Podaný. ČK: 56. Súkenník (Žižkov).
Sestava Slovácka: Trmal - Juroška, Hofmann, Kadlec, Šimko (46. Divíšek) - Sadílek, Havlík - Kalabiška, Hellebrand (67. Dvořák), Navrátil (109. Vasiljev) - Šašinka (100. Daníček). Trenér: Svědík.
