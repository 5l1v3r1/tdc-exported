
# S koncom Topserialov sme prišli o zmysel života, hovorí organizátor demonštrácie proti zrušeniu webu

Published at: **2019-11-04T19:10:00+00:00**

Author: **Vojtěch Vanda**

Original: [REFRESHER](https://refresher.sk/76220-S-koncom-Topserialov-sme-prisli-o-zmysel-zivota-hovori-organizator-demonstracie-proti-zruseniu-webu)


        Organizátor demonštrácie ironicky komentuje početný záujem o protest proti zrušeniu webu Topserialy.to.
      
Éterem se prohnala zpráva, že populární Topserialy.to, na nichž se daly sledovat největší placené hity seriálového prostředí zadarmo, jsou mimo provoz. Důvodem pro zrušení této kultovní stránky je skupina ACE, jejímž úsilím se po mnohaměsíční snaze povedlo vypnout servery Openload a Streamango. 
Na těchto serverech byly zmíněné seriály ilegálně nahrány. Proto bylo možné zpirátěný content sdílet na webech, jakým byly právě Topserialy, a dopřát tak divákovi kýžený audiovizuální požitek úplně zdarma.
Co se dá v takovýto bezmocný moment divákova života dělat, jsme vám naznačili zde. Jiní však vzali osud do svých rukou a s vizí, že se nesmíří s takovou nespravedlností, se rozhodli bojovat. 
„Tímto vyhlašujeme stávku za obnovení stránky Topserialy.to jí využívaných streamovacích serverů Verystream, Openload a Streamango. Naše životy bez seriálů nemají smysl a za Netflix fakt platit nechceme," stojí v informační kolonce facebookové události Stávka za obnovení Topserialy.to. 
Tu má v plánu v pátek 15. listopadu v Brně pořádat Redakce Aubergine. Na jejich povolání do zbraně už slyšelo skoro 19 000 uživatelů, proto jsme si promluvili s jedním ze zástupců skupiny – Lukášem Lannisterem.
Bude se demonstrace opravdu konat?
Tak náš zoufalec s megafonem si v den konání demonstrace shodou okolností udělá výlet do Brna, takže s největší pravděpodobností se na to náměstí nachomýtne a kdo bude chtít, přijde si.
Jaký bude její program?
Pravděpodobně půjde o standardní kázání s výběrem demagogických hesel.
Jaké si slibujete od demonstrace výsledky?
Slibujeme si razantní pozvednutí celkové morálky nešťastných lidí, které postihl stejný problém.
Jakou účast očekáváte?
Podle našeho analytika z matematické katedry ústavu Bohnice 460 237 demonstrantů přesně.
Proč jste si k demonstraci vybrali zrovna Brno? 
Brno je kulturní metropolí, která je podle předchozích zkušeností všemožným různorodým aktivitám nakloněna. Navíc Pražáci jsou suchaři.
Rozšíříte myšlenku setkání i do jiných měst?
Ano, počítáme s razantním zásahem myšlenky především v okrese Bruntál.
Myslíte, že tu akci někdo bere opravdu vážně?
Mohu Vám poskytnout seznam konkrétních osob podle stupnice stupidity jejich komentářů pod událostí na Facebooku.
O co jsme přišli v momentě, kdy padly Topserialy?
O smysl života a spousta lidí také o jednu z možností úniku z reality. Podle našeho již zmíněného analytika v následujících dnech raketově vzlétne poptávka po antidepresivech.
Myslíte, že je v pořádku sledovat ilegálně distribuovaný obsah na internetu?
My si vlastně nemyslíme vůbec nic.
