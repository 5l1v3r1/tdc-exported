
# Kusine etter DNA-svar: - Godt og vondt

Published at: **2019-11-07T17:55:16+00:00**

Author: **Sofie Braseth**

Original: [Dagbladet.no](https://www.dagbladet.no/nyheter/kusine-etter-dna-svar---godt-og-vondt/71795362)

- Vi opplever det godt og vondt, sier Elin Margit Sodeland (75).

        - Det er godt at det kan bli en avslutning på det. Men det er vondt å høre det.
      
Sodeland er kusina til Arne Odd Torgersen, som forsvant i Mandal en januardag i 1955.
I 64 år har Torgersens skjebne vært et mysterium for familien - og politiet.
I mai og september ble det gjort funn av levninger i Mandal, og i dag ble det klart at det er Torgersen som er identifisert av politiet i Agder og ID-gruppa ved Kripos.
Da det i september ble funnet levninger inne i to brune gummistøvler, samt rester av et våpen i Mandal, øynet familien håp om at det kunne være Torgersen som var funnet.

        Både Elin Margit Sodeland, hennes to søstre og en fetter avga DNA-prøver til politiet.
      
75-åringen beskriver de siste to månedene som vonde og fylt med usikkerhet.
- Vi har gått i to måneder og tenkt kanskje, kanskje ikke, er det han, er det ikke han … Det er godt å få vite det. Nå vet vi helt sikkert.
Arne Odd Torgersen var 22 år gammel da han forsvant.

        Sodeland forteller at fetteren, som var elleve år eldre enn henne, bodde i Holum i Mandal.
      
Selv bodde hun og familien i Oslo på dette tidspunktet.
- Da han var i Oslo besøkte han oss. Og vi hadde mormor i Setesdal. Han besøkte henne, og vi traff han der også, sier Sodeland til Dagbladet.
Forsvinningsmysteriet har preget familien i alle år, forteller 75-åringen.
- Det har vært et samtaleemne, vet du: Hvor er han? Hva har skjedd? Alle kan lage seg sitt bilde, og så blir det galt uansett.

        Selv om fetteren nå er identifisert, har familien fortsatt ikke fått svar på hva som skjedde den januardagen i 1955.
      
- Det vet ingen. Eller, om noen vet eller har visst, det vet vi ikke, sier Sodeland.

        Hun er glad for at familien omsider får en grav å gå til.
      
- Jeg har graven til foreldrene mine oppi Holum, og har tenkt at det skulle vært én grav til. Når alt blir stadfestet hundre prosent og alt blir frigitt, så blir det det. Han kommer hjem til Holum.
