
# 
        فروش جهانی گوشی های هوشمند پس از دو سال افزایش یافت
      

Published at: **2019-11-01T15:04:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637378/%D9%81%D8%B1%D9%88%D8%B4-%D8%AC%D9%87%D8%A7%D9%86%DB%8C-%DA%AF%D9%88%D8%B4%DB%8C-%D9%87%D8%A7%DB%8C-%D9%87%D9%88%D8%B4%D9%85%D9%86%D8%AF-%D9%BE%D8%B3-%D8%A7%D8%B2-%D8%AF%D9%88-%D8%B3%D8%A7%D9%84-%D8%A7%D9%81%D8%B2%D8%A7%DB%8C%D8%B4-%DB%8C%D8%A7%D9%81%D8%AA)

گروه IT: همانطور که می دانید، بازار موبایل در طی دو سال اخیر با نوسانات بسیاری مواجه بوده است؛ چراکه امروزه افراد تمایل کمتری به خرید و یا تعویض گوشی های نو پیدا کرده اند. با این حال شرکت Strategy Analytics به تازگی اعلام کرده که فروش جهانی گوشی های هوشمند در سه ماهه اخیر، نسبت به سال گذشته حدودا 2 درصد افزایش یافته است. طبق محاسبات انجام شده، میزان فروش گوشی های هوشمند در سه ماهه سوم سال 2018 و 2019 به ترتیب برابر با 359.8 و 366.3 میلیون دستگاه بوده است. لیندا سوی، مدیر کمپانی Strategy Analytic علت این امر را رقابت شرکت ها بر سر ارائه گوشی های ارزان تر، افزایش ابعاد نمایشگرها و اضافه شدن فناوری 5G به محصولات می داند.   به گزارش بولتن نیوز به نقل از کلیک، البته ناگفته نماند که برندهای آسیایی سامسونگ و هواوی بیشترین سهم را از بازار داشته اند. سامسونگ موفق شد تا با عرضه سری گلکسی نوت 10، میزان فروش محصولات خود در سال جدید را 8 درصد افزایش دهد. این در حالی است که شرکت چینی هواوی توانسته علیرغم همه تحریم ها و مشکلات موجود، این رقم را به 29 درصد برساند.  
شاید جالب باشد بدانید که فروش اپل در سال اخیر با افت 3 درصدی مواجه بوده است. با این حال تحلیلگران معتقدند که محبوبیت بالای آیفون 11 می تواند شرایط را به نفع اپل تغییر دهد. شیائومی نیز با عرضه موفقیت آمیز محصولات خود در هند و چین، سهم عمده ای از فروش جهانی اسمارت فون ها را به خود اختصاص داده است. البته این کمپانی چینی باید کم کم به فکر افزایش فروش خود در سایر قاره ها نیز باشد؛ چراکه شرکت های رقیب نظیر هواوی، اوپو و ریلمی، قلمروی خود را تا بخش های غربی اروپا گسترش داده اند.
