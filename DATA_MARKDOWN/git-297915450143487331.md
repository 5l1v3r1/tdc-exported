
# Řidiči, pozor! Malá Strana bude uzavřená až do pátku. Kolaps nenastal

Published at: **2019-11-07T07:15:00+00:00**

Author: **Michael Bereň**

Original: [Pražský deník](https://prazsky.denik.cz/zpravy_region/ridici-pozor-mala-strana-bude-uzavrena-az-do-patku-praha-kolaps-20191106.html)

„Chci v první řadě poděkovat všem řidičům, protože první dny opatření, které bývají nejhorší, zvláště v listopadu, kdy sedá do aut po létě nejvíce lidí, situaci v Praze ztížily, ale nezpůsobily kolaps,“ uvedl v tiskové zprávě primátorův náměstek pro dopravu Adam Scheinherr (Praha sobě) s tím, že na Malé Straně - kde se kvůli kolonám aut zpožďovaly tramvaje - se zvýšila plynulost dopravy.
„Na hlavních objízdných trasách v tunelu Blanka a na magistrále byl podobný provoz jako obvykle. Do míst se v případě potřeby lépe dostanou sanitky nebo hasiči,“ dodal radní Scheinherr, který o prodloužení dopravního opatření informoval rovněž dotčené městské části.
Dopravní podnik hlavního města (DPP) nyní o to požádal z technologických důvodů probíhající rekonstrukce na Smetanově nábřeží. Podle magistrátu bude DPP zároveň měřit plynulost jízd tramvají, které se od čtvrtka na Smetanovo nábřeží vrátily.
„Podloubí u Karlových lázní je dopravně extrémně vytížené, projíždí skrz něj tři klíčové tramvajové linky, a získaná data budou velmi cenná pro plánování dopravy v Praze. Prosím řidiče ještě o dva dny navíc. Zároveň tyto dny využijeme k měření plynulosti dopravy na objízdných trasách,“ dodal Adam Scheinherr. 
Na jeho facebookové stránce se v diskuzích vesměs objevovaly pochvalné reakce. „Mohlo by to tak zůstat i nadále?“ ptají se obyvatelé Prahy 1 s tím, že je teď na Malé Straně krásný klid. Jiní si stěžují, že první dny zákaz někteří řidiči nerespektovali. Pár lidí naopak Scheinherra kritizují.
