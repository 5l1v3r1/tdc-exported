
# «Ми обрали цивілізований шлях». Пристайко відповів на претензії Угорщини до України

Published at: **2019-11-01T13:54:00+00:00**

Author: ****

Original: [НВ](https://nv.ua/ukr/ukraine/politics/pristayko-vidpoviv-na-blokuvannya-ugorshchinoyu-deklaraciji-nato-novini-ukrajini-50051114.html)

Про це він сказав на прес-брифінгу, коментуючи повідомлення про блокування Угорщиною спільної заяви послів країн НАТО.
«Україна обрала шлях захисту своїх національних меншин, своїх українських громадян, які мають угорське, румунське чи інше коріння шляхом виконання рекомендацій Венеціанської комісії. Це дуже цивілізований крок, на який ми пішли», — сказав міністр.
За словами Пристайка, не всі країни, включаючи Угорщину, виконують рекомендації Венеціанської комісії.
Міністр зауважив, що Україна вже виконала шість із семи рекомендацій Венеціанської комісії стосовно захисту національних меншин.
«Сьоме зобов’язання — це приватні школи… Це зараз визначається в новому законі про середню освіту», — розповів Пристайко.
Голова МЗС України очікує, що з моменту ухвалення закону про середню освіту Угорщина відмовиться від претензій та розблокує євроатлантичну інтеграцію України.
«Я хочу бачити, що з моменту прийняття цього закону угорський міністр скаже, що ми дякуємо Україні за виконання всіх рекомендацій. Питання знято — діяльність НАТО розблоковано», — підсумував він.
Нагадаємо, 30 жовтня Угорщина заблокувала спільну заяву НАТО щодо України через «невиконання Києвом вимог Будапешта щодо угорської меншини Закарпатської області».
Урешті-решт Угорщина зняла вето «в останню хвилину» після того, як в текст документа внесли угорські поправки.
У 2017 році в Україні набув чинності закон про освіту. Згідно з новим законом, мовою освітнього процесу в навчальних закладах є українська мова.
Офіційний Будапешт розцінив зміни щодо мови освітнього процесу як порушення гуманітарних прав угорців, які проживають на території України. Угорщина блокувала зустрічі на рівні міністрів Україна-НАТО та звернулася до Альянсу з проханням припинити допомогу Києву «через провал реформ».
Венеціанська комісія рекомендувала Україні продовжити перехідний період освітньої реформи до 2023 року і не поширювати спірну норму на приватні школи.
