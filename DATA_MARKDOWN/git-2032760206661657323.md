
# Britský parlament rozpustili päť týždňov pred predčasnými voľbami, o brexite už rozhodne nový

Published at: **2019-11-06T10:35:08+00:00**

Author: **Webnoviny**

Original: [Denník politika](http://dennikpolitika.sk/archiv/88822)

6.11.2019 (Webnoviny.sk) – Britský parlament ukončil v stredu v skorých ranných hodinách svoju činnosť. Stalo sa tak päť týždňov pred predčasnými parlamentnými voľbami, ktoré sa v krajine uskutočnia 12. decembra. Súčasne s rozpustením parlamentu sa v Británii začína oficiálna predvolebná kampaň. Noví poslanci dolnej komory sa opätovne zídu až 16. decembra. Vládni ministri ostávajú vo svojich funkciách.
Cieľom predčasných parlamentných volieb je vyriešiť patovú situáciu okolo brexitu. Johnson dúfa, že získa dostatočnú podporu voličov, aby mohol presadiť svoju rozvodovú dohodu vyrokovanú s Európskou úniou. Či sa mu to však podarí, ostáva nejasné.
Hoci konzervatívci v prieskumoch vedú, môže sa ľahko stať, že ani jedna z dvoch najväčších britských strán nezíska absolútnu väčšinu. Labouristi sľubujú, že vyrokujú lepšiu dohodu ako Johnson a zvolajú referendum, v ktorom si ľudia budú môcť vybrať medzi ich dohodou a zotrvaním v únii.
Viac k témam: Brexit, predčasné voľby, rozpustenie parlamentuZdroj: Webnoviny.sk – Britský parlament rozpustili päť týždňov pred predčasnými voľbami, o brexite už rozhodne nový © SITA Všetky práva vyhradené.
