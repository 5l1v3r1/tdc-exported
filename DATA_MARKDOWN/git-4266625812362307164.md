
# Дубінський заявив у САП на двох депутатів Слуги народу

Published at: **2019-11-05T21:12:00+00:00**

Author: ****

Original: [ZIK.UA](https://zik.ua/news/2019/11/05/dubinskyy_zayavyv_u_sap_na_dvoh_deputativ_slugy_narodu_1684497)


        Народний депутат від "Слуги народу" Олександр Дубінський повідомив Спеціалізованій антикорупційній прокуратурі про факти звернення до нього двох однопартійців з вимогою залишити високими комісійні для приватних майданчиків ProZorro.
      
Про це він повідомляє Інтерфакс-Україна.
"Я надав факти, і вони підтверджуються стенограмою засідання комітету, що до мене зверталися два депутати від партії Слуга народу Заблоцький (Мар'ян, - ред.) і Мовчан (Олексій, - ред.) з вимогою залишити високими комісійні для приватних майданчиків ПроЗорро. Я вважаю, що це може мати в собі корупційну складову", - сказав нардеп.
Він зазначив, що заяву у нього прийняв керівник САП Назар Холодницький. 
Дубінський також поінформував, що звернувся до САП з вимогою перевірити факти, чи дійсно відбувалося листування його колеги по фракції Миколи Тищенка з пранкером, який видавав себе за генерального прокурора Руслана Рябошапку.
"Якщо пан Тищенко дійсно здійснював таку переписку і спілкувався з уявним генеральним прокурором Рябошапкою, і у нього є факти якоїсь незаконної діяльності в партії "Слуга народу", то він (Тищенко, - ред.) повинен був відповісти на питання, які ставляться у зв'язку з цим листуванням", - наголосив народний депутат.
Нагадаємо, після оприлюднення скандальної переписки Джокера-Тищенка однопартієць останнього Олександр Дубінський закликав Тищенка пройти перевірку на детекторі брехні та прийти на допит у НАБУ. Детальніше читайте у статті "Переписка Тищенка з пранкером: відверте про "слуг", інші факапи та сумнівне минуле ресторатора-нардепа".
