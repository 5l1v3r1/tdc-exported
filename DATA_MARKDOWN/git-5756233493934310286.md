
# تغییر محل اقامت رئیس‌جمهور آمریکا/ ترامپ از نیویورک به فلوریدا رفت

Published at: **2019-11-01T15:04:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619224/%D8%AA%D8%BA%DB%8C%DB%8C%D8%B1-%D9%85%D8%AD%D9%84-%D8%A7%D9%82%D8%A7%D9%85%D8%AA-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A2%D9%85%D8%B1%DB%8C%DA%A9%D8%A7-%D8%AA%D8%B1%D8%A7%D9%85%D9%BE-%D8%A7%D8%B2-%D9%86%DB%8C%D9%88%DB%8C%D9%88%D8%B1%DA%A9-%D8%A8%D9%87-%D9%81%D9%84%D9%88%D8%B1%DB%8C%D8%AF%D8%A7-%D8%B1%D9%81%D8%AA)


        دونالد ترامپ، رئیس جمهور آمریکا اعلام کرد که محل سکونت خود را از ایالت نیویورک به ایالت فلوریدا تغییر داده است. در اسناد ارائه شده به دادگاه آمده که برج ترامپ در نیویورک محل سکونت سابق رئیس جمهوری آمریکا است.
      

        آفتاب‌‌نیوز :
      
رئیس جمهوری آمریکا که به طور رسمی ساکن کاخ سفید در واشنگتن است برای پرداخت مالیات از این پس به جای ایالت نیویورک ساکن ایالت فلوریدا محسوب خواهد شد.
اسناد ارائه شده به دادگاه نشان می دهد که دونالد ترامپ محل سکونت خود را اواخر ماه سپتامبر (اوایل مهر) به کلوب تفریحی خود در منطقه پالم بیچ فلوریدا تغییر داده است.
دونالد ترامپ در رشته توئیت‌هایی که پنجشنبه شب منتشر کرد نوشت: «کاخ سفید جایی است که من وارد آن شدم و امیدوارم پنج سال آینده هم ساکن آن باشم تا عظمت آمریکا را به آن برگردانم. اما من و خانواده‌ام منطقه پالم بیچ در فلوریدا را به عنوان محل سکونت دائمی خود انتخاب کرده‌ایم.»
مدارکی که به دادگاه ارائه شده است نشان می دهد که ملانیا ترامپ، بانوی اول آمریکا نیز در ماه اکتبر محل سکونت دائمی خود را از ایالت نیویورک به فلوریدا تغییر داده است.
دونالد ترامپ در رشته توئیت های خود ادعا کرد که از سوی سیاستمداران نیویورکی با او «بسیار بدرفتاری» شده است. وی نوشت: «متاسفانه با وجود اینکه من هر سال میلیون ها دلار به عنوان مالیات شهری، ایالتی و محلی [در نیویورک] پرداخت کرده ام اما از سوی سیاستمداران این شهر و این ایالت بسیار مورد بدرفتاری قرار گرفتم. با تعداد کمی از افراد بدتر از من رفتار شده است.»
به گزارش شبکه «سی ان ان» دونالد ترامپ از زمان آغاز ریاست جمهوری خود تاکنون ۳۰۷ روز را در یکی از اقامتگاه‌های شخصی خود سپری کرده است. رئیس‌جمهوری آمریکا علاوه بر فلوریدا در ایالت نیوجرسی نیز یک اقامتگاه دارد.
اندرو کوامو، فرماندار دموکرات ایالت نیویورک در واکنش به «اسباب کشی» دونالد ترامپ از نیویورک به فلوریدا در صفحه توئیتر خود نوشت: «به سلامت! دونالد ترامپ به هر حال در اینجا مالیات نمی‌داد.»
یکی از نزدیکان رئیس جمهوری ایالات متحده گفته است که تغییر محل اقامت او از نیویورک به فلوریدا صرفا به دلیل امور مالیاتی صورت گرفته است. ساکنان ایالت فلوریدا از پرداخت مالیات بر درآمد معاف هستند. رئیس جمهوری آمریکا تاکنون از انتشار علنی اظهارنامه های مالیاتی خود در سال های اخیر سر باز زده است.
