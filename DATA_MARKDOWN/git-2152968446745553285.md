
# Извадиха над 500 м бракониерски мрежи от язовир Ястребино

Published at: **2019-11-05T17:37:00+00:00**

Author: **Анисия Иванова**

Original: [Dnes.bg](https://www.dnes.bg/stranata/2019/11/05/izvadiha-nad-500-m-brakonierski-mreji-ot-iazovir-iastrebino.428630)

Над 500 метра бракониерски мрежи с риба и раци са извадени от водите на язовир "Ястребино". Акцията е проведена снощи от екип на Централната рибноопазваща организация /ЦРОО/ - клон Ястребино, съобщи ръководителят на доброволците Шенол Хасанов.
При наблюдение на водоема с термокамера доброволците засичат бракониерите. Въпреки трудния терен, те успяват да се придвижат до брега с автомобил без осветление и без включени фарове.
Следени са в продължение на половин час. "Впечатлени сме, че за по-малко от 15 минути успяха да разпънат мрежите. Това говори за опит и за отлично познаване на язовира", коментира Хасанов пред БТА.
Доброволците изваждат от водата 7 мрежи с обща дължина над 500 метра, две от тях чисто нови. Те са били спуснати от ръкава под село Росица. Уловената в тях риба от вида шаран, каракуда и бели риби е върната във водата. Пуснати са над 60 броя риби, някои от тях с тегло от 3-4 кг.
"Мрежите престояха във водата по-малко от един час. А уловът не беше лош. Не искам да мисля, ако бяха стояли по-дълго, какви количества би имало. Всички знаем, че "Ястребино" е богат на риба", коментира Шенол Хасанов.
Той е категоричен, че представителите на ЦРОО знаят кои са бракониерите и че рано или късно ще ги заловят на място. Можем да се разправим с тях, но ще изчакаме от ИАРА да си свършат работата, допълни той. 
