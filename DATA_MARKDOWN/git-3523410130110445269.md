
# 
        اجرای از راه دور بازی‌های ایکس باکس
      

Published at: **2019-11-03T10:51:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637709/%D8%A7%D8%AC%D8%B1%D8%A7%DB%8C-%D8%A7%D8%B2-%D8%B1%D8%A7%D9%87-%D8%AF%D9%88%D8%B1-%D8%A8%D8%A7%D8%B2%DB%8C%E2%80%8C%D9%87%D8%A7%DB%8C-%D8%A7%DB%8C%DA%A9%D8%B3-%D8%A8%D8%A7%DA%A9%D8%B3)

به گزارش بولتن نیوز، شرکت مایکروسافت یکی از بزرگ‌ترین سازندگان کنسول و عناوین رایانه‌ای در جهان بوده که می‌توان گفت آخرین کنسول عرضه شده از این شرکت یعنی Xbox One دومین کنسول پرطرفدار جهان است. مایکروسافت به تازگی پیش نمایشی از سرویس Xbox Console Streaming را برای سیستم عامل اندروید راه‌اندازی کرده است که به وسیله این سرویس گیمر‌ها می‌توانند عناوین موجود در کنسول Xbox One خود را روی تلفن همراه اندرویدیشان اجرا نمایند. همچنین مایکروسافت اعلام کرده است که گیمر‌ها نباید این سرویس را با پلتفرم Microsoft Xcloud اشتباه گیرند و این پلتفرم همانند پلتفرم Google Stadia هنوز راه‌اندازی نشده است.
سرویس Xbox Console Streaming به طور کلی پاسخی با تاخیر به نرم افزار Sony’s PS4 Remote Play است و مانند این نرم افزار گیمر‌ها می‌توانند عناوین موجود در کنسول خود را از راه دور و به وسیله تلفن همراه اندرویدیشان اجرا کنند؛ اما شرط اجرای بازی‌ها به وسیله این سرویس وجود داشتن اینترنت پرسرعت در محل قرار گرفتن کنسول و وجود داشتن اینترنت بدون قطعی در تلفن همراه است که می‌‎تواند وای فای یا داده‌های تلفن همراه باشد.
در حال حاضر این سرویس به طور آزمایشی برای گیمر‌هایی که در برنامه Xbox Insider ثبت نام کرده‌‍اند و در کشور‌های آمریکا و انگلستان سکونت دارند در دسترس است. سیستم عامل مورد نیاز برای اجرای این نرم افزار در تلفن همراه نیز استفاده از اندروید ۶ به بالا و سرعت اینترنت ۴.۷۵ مگابایت تا ۱۰ مگابایت اعلام شده است.
نباید فراموش کرد که گیمر‌ها تنها امکان اجرای عناوینی را خواهند داشت که در بخش کتابخانه کنسول Xbox One آن‌ها وجود داشته باشد و همچنین هیچ کدام از عناوین سازگار با کنسول Xbox 360 نیز در این سرویس قابل پخش نخواهند بود. گیمر‌ها برای روشن کردن کنسول خود از راه دور نیز باید گزینه Instant-on را از بخش تنظیمات Xbox power فعال کنند تا بتوانند به کنسول خاموش خود نیز دسترسی داشته باشند.
