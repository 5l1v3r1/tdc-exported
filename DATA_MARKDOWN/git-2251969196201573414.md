
# Contratto di fiume Alto Potenza: nuova assemblea pubblica

Published at: **2019-11-06T12:32:16+00:00**

Author: **Giacomo Gardini**

Original: [Cronache Maceratesi](https://www.cronachemaceratesi.it/2019/11/06/contratto-di-fiume-alto-potenza-nuova-assemblea-pubblica/1321745/)

Condividi19TweetEmail19 Condivisioni
 
Ai blocchi di partenza il secondo laboratorio destinato all’avvio del contratto di fiume Alto Potenza, sottoscritto a marzo dello scorso anno da diversi sindaci del territorio, dai rappresentanti di associazioni e da Matteo Cicconi, presidente dell’Unione montana Potenza, Esino e Musone di San Severino. L’appuntamento è per domani pomeriggio alle 16,30, nell’ex sala udienze del giudice di pace di palazzo Governatori, a San Severino. L’assemblea pubblica è riferita al territorio compreso tra i comuni di Castelraimondo, Gagliole, San Severino e Treia. Il nuovo incontro, aperto alla partecipazione di associazioni e cittadinanza, servirà per presentare le nuove analisi e per parlare delle problematiche riscontrate durante i sopralluoghi effettuati negli ultimi mesi. Il convegno sarà utile anche a un nuovo sopralluogo, in programma per sabato mattina, lungo il fiume stesso. Per chi fosse interessato a partecipare, i punti di incontro saranno, alle 9, nel piazzale del cimitero di San Severino e, alle 11,30, all’ingresso del campo sportivo di Passo di Treia. Il bacino idrografico del Potenza ha una superficie di 774,60 kmq, compresa quasi interamente nella provincia di Macerata, con alcuni lembi occidentali nella provincia di Ancona e nella Regione Umbria. L’Unione montana, in qualità di ente coordinatore del progetto relativo al contratto di fiume, ha affidato lo scorso anno al professor Carlo Brunelli la predisposizione di una prima proposta di struttura organizzativa del contratto, che servirà per dare vita alla rigenerazione ambientale del bacino idrografico. Alla fine della discussione verranno individuati alcuni progetti da inserire nella programmazione futura.
