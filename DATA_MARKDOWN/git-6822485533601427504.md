
# نامه توکلی به رئیس سازمان بورس درباره تخلفات عدیده بانک تجارت در واگذاری سهام شرکت سرمایه گذاری ملی

Published at: **2019-11-02T11:11:00+00:00**

Author: ****

Original: [جامعه خبری تحلیلی الف](https://www.alef.ir/news/3980811064.html)

رئیس هیات مدیره سازمان دیده بان شفافیت در نامه‌ای به رئیس سازمان بورس تاکید کرد: واگذاری سهام شرکت سرمایه‌گذاری ملی ایران به دلیل ارتکاب تخلفات عدیده بانک تجارت و شرکت خریدار، صحیح نیست.
به گزارش مهر، در پی ابطال قرارداد واگذاری آلومینیوم المهدی، احمد توکلی رئیس هیئت مدیره سازمان دیده‌بان شفافیت و عدالت، واگذاری غیرقانونی سهام شرکت سرمایه‌گذاری ملی ایران به خریدار آلومینیوم المهدی مورد پیگیری قرار داد. واگذاری نامبرده با تخلفات قانونی همراه بوده و باعث تضییع اموال دولت و سازمان سهام عدالت گردیده است.
نامه احمد توکلی رئیس هیئت مدیره سازمان دیدبان شفافیت و عدالت به رئیس سازمان بورس و اوراق بهادار در خصوص واگذاری غیرقانونی سهام شرکت سرمایه‌گذاری ملی ایران به شرح زیر است:
«برادر ارجمند جناب آقای دکتر محمدیریاست محترم سازمان بورس و اوراق بهادار
با سلام
احتراماً همان‌گونه که اطلاع دارید بانک تجارت ۴۹.۸ درصد از سهام شرکت سرمایه‌گذاری ملی ایران را در سال ۱۳۹۵ از طریق بورس به شرکت توسعه معادن جنوب ایران فروخت، ولی به دلیل عدم رعایت قانون و ارتکاب تخلفات عدیده، بانک تجارت و شرکت خریدار، این معامله را نمی‌توان صحیح دانست.
نظر به اینکه سهامدار عمده بانک تجارت، سازمان عدالت و دولت هستند (جمعاً ۵۶.۹۹ درصد سهام) معامله مورد بحث باعث ورود خسارات به اموال و دارایی‌های عمومی گردیده است.
از سوی دیگر، اساس وضع مقررات دقیق و متقن برای بازار سرمایه، ایجاد رقابت منصفانه و تشکیل بازار شفاف و کار برای کلیه سرمایه‌گذاران است که ارتکاب تخلفات قانونی توسط متعاملین معامله سهام شرکت سرمایه‌گذاری ملی ایران، این اصل بدیهی بوده و ضمن در معرض مخاطره قرار گرفتن شأن نظارتی سازمان بورس، سبب شیوع بی‌اعتباری عمومی بازار سرمایه خواهد گردید.
لذا ضمن تقدیر از مساعی به عمل آمده و در ادامه، به منظور اصلاح واگذاری سهام شرکت مورد اشاره و استیفای حقوق مردم، مقتضی است روند اعمال صورت پذیرفته و اختلالات احتمالی حادث شده توسط آن سازمان محترم اعلام گردد».
