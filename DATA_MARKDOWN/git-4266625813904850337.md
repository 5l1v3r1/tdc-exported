
# Запуск земельної реформи: У громадах з’являться безкоштовні радники та юристи

Published at: **2019-11-05T15:25:00+00:00**

Author: ****

Original: [ZIK.UA](https://zik.ua/news/2019/11/05/zapusk_zemelnoi_reformy_u_gromadah_zyavlyatsya_bezkoshtovni_radnyky_ta_1684159)


        До запуску земельної реформи в громадах з’являться безкоштовні земельні радники та юристи з земельних правовідносин.
      
Про це повідомляє пресслужба Міністерства юстиції.
Зазначається, що з відкриттям ринку землі у власників земельних паїв з’явиться багато правових питань, пов’язаних з орендною платою за ділянки, операціями купівлі-продажу. Тому важливо, щоб люди якомога раніше отримали інформацію про свої права та можливості для їх захисту.
"Знали, що можуть звернутися за безоплатною правовою допомогою до системи БПД" (Координаційний центр з надання правової допомоги), – зазначив директор Координаційного центру з надання правової допомоги Олексій Бонюк.
За його словами, для системи БПД "земельна" тема не нова. Адже у трьох областях – Київській, Львівській та Миколаївській – за підтримки Світового Банку реалізовано пілотний проєкт "Підтримка прозорого управління земельними ресурсами в Україні". Тепер, каже Бонюк, весь цей напрацьований досвід буде поширений на всю Україну.
Зокрема, проводитиметься навчання працівників системи БПД з надання правової допомоги у сфері земельних правовідносин та створюватимуться спеціалізовані центри, які надаватимуть комплексну допомогу, у тому числі – з земельних питань.
"Ми обов’язково маємо підготувати земельних радників. Це дуже дієвий інструмент для того, щоб підвищити власну правову спроможність громад. Традиція звертатися по правову пораду до сусіда чи знайомих, яка укорінилася в Україні, має зникнути. Ми зробимо все, щоб земельні радники з’явилися у місцевих громадах", – наголосив Олексій Бонюк.
Директор Координаційного центру також розповів, що започатковано новий сервіс – проведення досліджень правових потреб громадян та громад. Він дасть можливість зрозуміти, які правові питання хвилюють людей.
Відповідно до результатів досліджень буде складено перелік питань у земельній сфері, які найбільше цікавлять землевласників та землекористувачів. Отримати правову консультацію та детальне роз’яснення з земельних питань можна буде, зателефонувавши до єдиного контакт-центру за номером 0 800 213 103.
З урахуванням даних соціологічних досліджень також буде підготовлено окремий розділ з земельних питань в українській правовій Вікіпедії – довідково-інформаційній платформі правових консультацій WikiLegalaid.
Нагадаємо, Верховна Рада України призначила на 4 грудня парламентські слухання на тему земельної реформи.
 
 
