
# Več kot 11.000 znanstvenikov sveta svari pred podnebnimi izrednimi razmerami

Published at: **2019-11-05T19:17:10+00:00**

Author: **STA**

Original: [Primorske novice](https://www.primorske.si/svet/vec-kot-11000-znanstvenikov-sveta-svari-pred-podne)


        Več kot 11.000 znanstvenikov iz 153 držav, tudi Slovenije, se je podpisalo pod članek, danes objavljenem v reviji Bioscience Magazine, v katerem svarijo pred podnebnimi izrednimi razmerami, ki bi lahko, kot so opozorili, prinesle nepredstavljivo trpljenje, poroča nemška tiskovna agencija dpa.
      
NEW YORK > “Znanstveniki imajo moralno obvezo, da človeštvo odkrito opozorijo pred kakršnokoli veliko eksistenčno grožnjo,” so poudarili podpisniki. Dodali so, da se je kljub 40 letom globalnih podnebnih pogajanj, z redkimi izjemami, na splošno nadaljevalo običajno poslovanje in je večinoma spodletelo, da bi naslovili trditve o podnebnih spremembah.
“Podnebna kriza je prispela in se poglablja hitreje, kot je pričakovala večina znanstvenikov,” so opozorili znanstveniki v prispevku pod vodstvom Williama J. Ripplea, Christopherja Wolfa, Thomasa M. Newsomea, Phoebe Barnard in Williama R. Moomawa.
Znanstveniki predlagajo šest korakov, s katerim bi lahko omilili posledice podnebnih sprememb: nadomestiti fosilna goriva z obnovljivimi viri energije z nizko vsebnostjo ogljika, zmanjšanje izpustov, kot je metan, zaščita ekosistema Zemlje, prehranjevanje z več sadja in zelenjave in manj živalskimi izdelki, vzpostavitev brezogljičnih ekonomij ter stabilizacija populacije človeštva.
“Kot zavezništvo svetovnih znanstvenikov smo pripravljeni pomagati odločevalcem pri prehodu k vzdržni in pravični prihodnosti,” so ob koncu še zapisali znanstveniki in dodali, da bi moralo človeštvo “delovati za vzdržno življenje na planetu Zemlja, ki je naš edini dom”.
Pod prispevek se je, kot je razvidno iz spletne strani, podpisalo 11.258 znanstvenikov, od tega 12 znanstvenikov iz Slovenije.
Pred dvema letoma so znanstveniki zbrani okrog Ripplea in Newsomea pripravili podoben poziv. Pod takratno opozorilo človeštvu s pozivom k doslednejšemu varovanju okolja se je podpisalo več kot 15.000 znanstvenikov iz več kot 180 držav, navaja dpa.
Po poročanju britanskega BBC gre za študijo, ki je nastala na podlagi 40-letnega zbiranja podatkov. Hkrati so današnji poziv objavili natanko 40 let potem, ko so se znanstveniki iz 50 držav leta 1979 v Ženevi sestali na prvi podnebni konferenci.
