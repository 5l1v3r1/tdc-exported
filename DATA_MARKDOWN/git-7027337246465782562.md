
# رییس کمیته ملی المپیک: حضور سلطانی‌فر فرصت تاریخی برای توسعه ورزش قهرمانی ایجاد کرد

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697126/%D8%B1%DB%8C%DB%8C%D8%B3-%DA%A9%D9%85%DB%8C%D8%AA%D9%87-%D9%85%D9%84%DB%8C-%D8%A7%D9%84%D9%85%D9%BE%DB%8C%DA%A9-%D8%AD%D8%B6%D9%88%D8%B1-%D8%B3%D9%84%D8%B7%D8%A7%D9%86%DB%8C%E2%80%8C%D9%81%D8%B1-%D9%81%D8%B1%D8%B5%D8%AA-%D8%AA%D8%A7%D8%B1%DB%8C%D8%AE%DB%8C-%D8%A8%D8%B1%D8%A7%DB%8C-%D8%AA%D9%88%D8%B3%D8%B9%D9%87-%D9%88%D8%B1%D8%B2%D8%B4-%D9%82%D9%87%D8%B1%D9%85%D8%A7%D9%86%DB%8C-%D8%A7%DB%8C%D8%AC%D8%A7%D8%AF-%DA%A9%D8%B1%D8%AF)

رییس کمیته ملی المپیک به تمجید از اقدامات وزیر ورزش و جوانان برای توسعه ورزش کشور پرداخت.
به گزارش خبرگزاری مهر، سیدرضا صالحی امیری رییس کمیته ملی المپیک با تمجید از عملکرد مسعود سلطانی‌فر گفت: وزات ورزش در دوره ایشان در دو حوزه سخت‌افزاری و نرم‌افزاری با جهش و توسعه فراگیر مواجه شده است.
وی مواردی از اقدامات سلطانی فر در ورزش کشور را اینگونه نام برد:
١- توسعه زیرساخت ورزش در این دوره چشمگیر و غرورآفرین است. دلیل اصلی این مهم جدیت، پیگیری مستمر و روزانه پروژه‌ها توسط شخص وزیر است.
٢- شناخت عمیق و دقیق از فرصت‌ها و چالش‌های ورزش درکشور است. دانش و آشنایی گسترده ایشان به ابعاد و جزئیات ورزش این سرزمین عنصر مهم در کارمدی وزارت ورزش است.
٣- رویکرد انسجام، وفاق در سطح دولت و در میان خانواده بزرگ ورزش اعم از هیئت‌ها، فدراسیون‌ها، کمیته ملی المپیک و پاراالمپیک عامل اساسی و بنیادی در کسب موفقیت‌ها و کارمدی ورزش قهرمانی شده است.
٤- رویکرد کلان و استراتژیک و پرهیز  از تصمیمات احساسی و تبلیغاتی از دیگر ویژگی‌های ایشان است.
رئیس کمیته ملی المپیک تصریح کرد: جامعه بافضیلت و اخلاق‌مدار ورزش بخوبی می‌دانند حضور ایشان در راس ورزش این سرزمین یک فرصت تاریخی برای توسعه ورزش قهرمانی با محوریت ایشان خواهد بود.
