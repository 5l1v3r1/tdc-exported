
# Юрась Губарэвіч: Усе вайсковыя аб’екты, якія не належаць нашай краіне, мусяць быць выкінутыя за тэрыторыю Беларусі

Published at: **2019-11-06T11:59:00+00:00**

Author: ****

Original: [charter97.org](https://charter97.org/ru/news/2019/11/6/354612/)

Сябра руху «За Свабоду» Уладзімер Сіманковіч вылучаецца кандыдатам у «дэпутаты» па Віцебскай-Чыгуначнай выбарчай акрузе №19. У нядзелю 3 лістапада падтрымаць яго прыехаў у Віцебск кіраўнік руху Юрась Губарэвіч. У гэты ж дзень ён выступаў і ў Наваполацку – на агітацыйным пікеце, які ладзіла актывістка руху Вольга Дамаскіна, перадае «Віцебская вясна».
У сваёй прамове на пікеце Юрась Губарэвіч казаў пра тое, што разьвіцьцё краіны «рухаўцы» бачаць у вяртаньні свабодных, дэмакратычных і празрыстых выбараў. Гарадзкая, абласная ўлады, парлямэнт павінны абірацца людзьмі. Калі «народныя слугі» будуць выбірацца на свабодных і дэмакратычных выбарах, то несьці адказнасьць яны будуць непасрэдна перад сваімі выбарцамі, а не перад тымі, хто прызначае іх зараз з «высокіх кабінэтаў».
Дваццаць пяць гадоў жорсткага кіраваньня, лічыць Губарэвіч, паказалі, што такімі мэтадамі вывесьці краіну з крызісу немагчыма. Дасюль улады ніяк ня могуць рэалізаваць нават «беларускую мару» – «па 500 даляраў».
«Каб адказваць на выклікі часу, войска мусіць быць рэфармаванае і стаць прафэсійным. Жывучы ў небясьпечным атачэньні агрэсіўнага ўсходняга суседа, Беларусь павінна захоўваць нэўтралітэт, дэкляраваны ў Канстытуцыі. Гэта значыць, што мы мусім выйсьці з усіх ваенных дамоваў. Боты чужых вайскоўцаў не павінны таптаць беларускую зямлю, а ўсе вайсковыя аб’екты, якія не належаць нашай краіне, мусяць быць выкінутыя за тэрыторыю Беларусі», – пераконваў Юрась Губарэвіч віцяблян.
Гаварыў і пра рэфармаваньне сыстэмы міжнародных адносінаў, дзе існуе вялікая залежнасьць ад усходняга суседа, якая сьведчыць пра несамастойнасьць нашай краіны. Сувэрэнітэт неабходны беларусам і ў гэтай сфэры.
