
# Вземат за осиновяване родно бебе от родителите му в Англия

Published at: **2019-11-06T19:45:00+00:00**

Author: **Анисия Иванова**

Original: [Dnes.bg](https://www.dnes.bg/obshtestvo/2019/11/06/vzemat-za-osinoviavane-rodno-bebe-ot-roditelite-mu-v-angliia.428807)

Българско бебе трябва да бъде осиновено в Англия, въпреки че в резултат на това сигурно ще изгуби културната си идентичност. Това е решил английски съдия, пише издаваният в Брадфорд в. "Телеграф&Аргъс“, цитиран от БНР.
Съдия Сара Линч е трябвало да вземе решение за бъдещето на момичето, чието име не се съобщава по искане на социални работници. Те твърдят, че българските родители не могат да оказват сигурна грижа за детето.
Съдийката заявила още, че осиновяването "най-вероятно“ ще доведе до загуба на идентичността на момичето като българско дете. Но добавила, че няма възможност бебето да бъде оставено на родителите и решила, че единствено осиновяване ще донесе сигурността, от която се нуждаело детето.
Сара Линч посочила в писменото си становище, че детето на можело да бъде показано в медиите, но в случая е въвлечен общинският съвет на Брадфорд, графство Западен Йоркшир.
Тя допълва, че детето, което скоро ще навърши 1 година, трябвало да бъде осиновено след анализ на доказателства от скорошно съдебно слушане в Лийдс.
Родителите искали да остане с тях и не се съгласили и „с намек“ за осиновяване.
Но социалните работници заявили, че бебето няма да е на сигурно място у дома, а подходящи за осиновяване роднини няма на разположение.
Случаят се следи от българското посолство в Лондон.
Съдийката е уведомена, че момичето има брат, който живее с дядо си в България.
