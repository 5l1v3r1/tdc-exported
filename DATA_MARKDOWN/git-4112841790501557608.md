
# Američanka odhryzla susedke ucho a spôsobila jej ďalšie závažné zranenia. Tvrdí, že to bola hra, ona bola vlk a susedka upír

Published at: **2019-11-03T08:24:00+00:00**

Author: **Timea Krauszová**

Original: [REFRESHER](https://refresher.sk/76147-Americanka-odhryzla-susedke-ucho-a-sposobila-jej-dalsie-zavazne-zranenia-Tvrdi-ze-to-bola-hra-ona-bola-vlk-a-susedka-upir)


        Bizarný prípad v Michigane sa už dostal pred súd.
      
Obžalovanú Allison Weaver (44) našli nahú a zakrvavenú, ako leží na svojej susedke a kamarátke, ktorej meno nepoznáme. Američanku zatkli, pretože jej susedka tvrdila, že jej nielenže odhryzla ucho, ale spôsobila početné rany po tom, čo jej ponuku na intímnejšie zblíženie odmietla. O prípade medzi inými informuje aj lokálna TV stanica v Detroite.
Susedia zavolali políciu, pretože počuli niekoho volať o pomoc. Pohľad, ktorý sa privolaným policajtom naskytol, bol ako z hororu. Dve nahé ženské telá pokryté krvou, pričom jednej z nich zjavne chýba časť ľavého ucha. Obeť neskôr šerifovi povedala, že Allison poznala, pretože sú susedky. Pozvala ju k sebe na pár drinkov, keď však Allison navrhla, aby medzi nimi došlo k intímnemu zblíženiu, nemenovaná obeť odmietla. Allison to nahnevalo a zaútočila.
Oficiálne stanovisko Allison je však také, že útok bol súčasťou sexuálnych hrátok. „Ja som bola vlk a ona upír,“ vysvetľuje podľa MEAWW.
Vo videoreportáži zaznieva výpoveď obete, z ktorej mrazí: „Pamätám si, že ma škrtila. Snažila som sa dostať od nej preč a počula som, ako povedala, že dnes zomriem.“ Podľa výpovede to Allison svojej obeti oznámila chladnokrvne, bez akejkoľvek zmeny tónu. Obeť vtedy začala kričať a búchať na podlahu, vďaka čomu privolali susedia pomoc.
MEAWW tiež píše, že polícia zistila u Allison prítomnosť alkoholu v krvi. Na mieste činu údajne našli aj neznáme drogy. Allison čelí viacerým obvineniam, vrátane ublíženia na zdraví a sexuálneho zneužitia.
