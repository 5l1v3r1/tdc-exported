
# آمریکا راه‌اندازی سانتریفوژهای نسل۶ را «اشتباه بزرگ» تهران خواند

Published at: **2019-11-04T21:08:17+00:00**

Author: **یورونیوز فارسی **

Original: [euronews](https://farsi.euronews.com/2019/11/04/iran-scales-back-nuclear-pact-compliance-with-new-centrifuges-move)

در پی اعلام راه‌اندازی زنجیره ۳۰‌تایی سانتریفو‌ژهای پیشرفته «آی‌آر۶» از سوی ایران، ایالات متحده آمریکا در واکنشی این اقدام ایران را «گامی بزرگ در مسیر اشتباه» توصیف کرد.
علی اکبر صالحی، رئیس سازمان انرژی اتمی ایران روز دوشنبه در جریان بازدید از مجتمع غنی‌سازی نطنز گفت: «امروز ما شاهد راه‌اندازی زنجیره‌ ۳۰تایی ماشین‌های سانتریفوژ IR6 هستیم، البته بنده بعداً درباره این موضوع شرح خواهم داد چون مسائل بیش از این حرفهاست.»
وی همچنین افزود که در حال حاضر ۶۰ سانتریفیوژ پیشرفته نسل ۶ در حال فعالیتند.
آقای صالحی همچنین با اشاره به اینکه در ۲ ماه گذشته حدود ۱۵ سانتریفیوژ نسل جدید در نطنز نصب شده، گفت: «الان مقدار سوی ما رسیده به ۸۶۶۰ سو و تولید اورانیوم ما که قبل از گام سوم کاهش تعهدات برجامی حدود ۴۵۰ گرم در روز بود الان به بیش از ۵ هزار گرم رسیده است.»
رئیس سازمان انرژی اتمی با اشاره به اینکه قرار بوده در سه تا چهار سال آینده زنجیره ۳۰‌تایی راه اندازی شود اما در وضعیت کنونی «در یک چالش سیاسی قرار گرفتیم» و به دستور مقامات ارشد قرار شد که «این چالش را حتما به نمایش بگذاریم.»
