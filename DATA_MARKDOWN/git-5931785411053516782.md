
# Novo saopštenje iz Železnika: Ne želimo polemiku sa uticajnim tviterašima, ali…

Published at: **2019-11-04T13:00:58+00:00**

Author: **Darko**

Original: [Sportska centrala](https://www.sportskacentrala.com/2019/11/04/novo-saopstenje-iz-zeleznika-ne-zelimo-polemiku-sa-uticajnim-tviterasima-ali/)

Posle reakcije predsednika KK Partizan Ostoje Mijailovića na saopštenje KK FMP, u Železniku su se ponovo latili pera i izdali novo saopštenje za javnost.
„Panteri“ od Partizana zahtevaju odgovor na pitanje zašto je utakmica 5. kola ABA lige bila katastrofalno organizovana.
Saopštenje KK FMP prenosimo u celosti:
– KK FMP ne želi bilo kakvu polemiku sa bilo kim, posebno ne sa „uticajnim tviterašima“ i jutjuberima, već odgovor na jednostavno i jasno pitanje – zašto je utakmica odigrana 02.11.2019. bila ista kao i sve prethodne kada je naš tim gostovao KK Partizan NIS? Dakle, tražimo pojašnjenje za nešto što je bilo, sve ostalo je čista zamena teza i namerno skretanje sa teme. Ili je možda u pitanju deficit u intiligenciji, jer ne razumete suštinu pitanja pa odgovarate na nešto što nije tema!
Dobri srpski domaćin koji vlada moderim tehnologijama poput društvenih mreža, sa druge strane ne shvata suštinu sporta – Rivalstvo ne podrazumeva mržnju. Odbijanje da se prihvati odgovornost je davanje podrške svemu onome što je pogrešno. Zreli, celoviti i ostvareni ljudi prihvataju odgovornost i trude se da nešto menjaju da bude bolje. Nedovršeni karakteri to ne mogu da urade, jer nemaju mentalnih, moralnih i ljudskih kapaciteta da se nose sa odgovornošću i nešto menjaju (ili ne smeju). Takvi samo plivaju u svom mediokritetskom mulju u kome se najbolje snalaze. Mi deo tog blata nećemo biti, niti želimo da nas neko uvlači u priče o budžetima, teorijama zavere, utakmicama sa kojima nemamo veze i koje će se tek odigrati. KK FMP kao srpski klub sa skoro 10 srpskih reprezentativaca bivših i sadašnjih (u seniorskim i mlađim kategorijama) samo traži odgovor na pitanje – zašto je utakmica 5.kola ABA lige koju je organizovao KK Partizan bila katastrofalno organizovana. Ponovo, navodi se u saopštenju kluba iz Železnika.
