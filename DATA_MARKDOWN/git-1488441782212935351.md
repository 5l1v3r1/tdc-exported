
# Android 10 ha una modalità di backup dati che forse ancora non conoscete (foto)

Published at: **2019-11-07T07:09:11+00:00**

Author: **Vincenzo Ronca**

Original: [AndroidWorld](https://www.androidworld.it/2019/11/07/android-10-modalita-backup-dati-forse-ancora-non-conoscete-foto-679147/)

Google ha introdotto stabilmente Android 10 da ormai due mesi ma ancora non si finisce di conoscere tutte le sue peculiarità. Quella che riportiamo oggi si riferisce ad una particolare modalità di backup dei dati riferiti alle singole app.
Come vedete dalle immagini riportate nella galleria in basso, Android 10 offrirebbe la possibilità di non rimuovere i dati associati alle app che stanno per essere disinstallate. L’opzione sarebbe accessibile tramite una finestra pop-up che appare al momento della disinstallazione dell’app, la quale offre la possibilità di tenere i dati associati a quell’app perché potrebbero tornare utili nel caso di una re-installazione della stessa app. Conservare i dati per WhatsApp, ad esempio, significherebbe non perdere le informazioni relative alla configurazione dell’account e le chat.
L’opzione per conservare i dati delle app apparirebbe soltanto quando si sta disinstallando un’app attraverso le impostazioni di sistema oppure la schermata home del launcher; lo stesso non accade disinstallando l’app dalla relativa pagina del Play Store. Ve ne eravate già accorti?
Fonte: Android Police
