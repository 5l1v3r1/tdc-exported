
# Всі гроші світу. Світовий «клуб мільйонерів» виріс до 47 млн людей — де їх більше і чим вони заробляють

Published at: **2019-11-03T08:00:00+00:00**

Author: **Анна Павленко**

Original: [НВ](https://nv.ua/ukr/biz/economics/naybagatshi-lyudi-svitu-de-zhivut-milyoneri-novini-svitu-50051196.html)

Із галявини Центрального парку якраз у серці Мангеттена добре помітно п’ять нових житлових хмарочосів. Вони — частина так званого Ряду мільярдерів, який почав формуватися посеред Нью-Йорка 10 років тому.
Чотири з п’яти хмарочосів ще будують, а квартира в будь-якому з них обійдеться покупцеві не дешевше ніж у $3 млн. Тут також у недобудованому будинку під номером 220 на вулиці Central Park South розташоване найдорожче житло, яке коли-небудь продавали у США. Це чотириповерховий пентхаус, який за $238 млн на початку 2019 року придбав американський фінансист Кен Ґріффін.
Своєю появою Ряд мільярдерів зобов’язаний високому попиту на апартаменти люкс-класу, що не дивно: у Нью-Йорку, який заслужено називають містом мільйона мільйонерів, живе більше багатіїв, аніж будь-де на планеті. До того ж саме США лідирують у світовому рейтингу за кількістю мільйонерів і мільярдерів.
Загалом у світі нині кількість доларових мільйонерів сягнуло 46,8 млн, і приблизно 19 млн із них — американці, констатують упорядники звіту Global Wealth Report 2019 від аналітичного підрозділу швейцарської фінансової групи Credit Suisse. Наступними за своєю чисельністю є мільйонери Китаю, Японії, Великої Ббританії та Німеччини.
За торік світовий клуб мільйонерів виріс на 1,1 млн. Найбільше новачків — 675 тис. — забезпечили Сполучені Штати. До них приєдналися 187 тис. японців і 158 тис. китайців.
Те, що на планеті додалося заможних жителів, — наслідок зростання світового багатства, яке збільшилося на 2,6%, або на $9,1 трлн, підштовхнувши вгору середній достаток населення, констатують експерти. Але є й інші причини.
«Зростання кількості мільйонерів пояснюють трьома чинниками: збільшенням середнього достатку, зростанням населення і зміною структури розподілу багатства», — деталізує Джим Девіс, співавтор звіту Credit Suisse Research Institute, професор економіки в канадському Університеті Західного Онтаріо.
За останні роки багаті світу сього виграли від зростаннння глобалізації, називає ще один фактор Тереза Неф, наукова співробітниця Всесвітньої лабораторії нерівності у Паризькій школі економіки.
«Заможні люди отримали від глобалізації більше, ніж звичайні громадяни, оскільки зросли міжнародні інвестиції, розширилися можливості отримання ренти, а ще багатії змогли ховати частину свого прибутку в податкових гаванях», — перераховує Неф. І додає: за деякими оцінками, громадяни США утримують в офшорах приблизно 9% усього річного національного доходу країни.
До того ж чимало багатих жителів розвинених країн інвестують у цінні папери, ринки яких від початку 2019 року зросли: у США та Китаї — на 20%, а в Японії — на 10%, доповнює колег Іван Компан, український фінансист, засновник First Kyiv Investment Club.

        Економіка № 1
      
55 -річний засновник американського гіганта онлайн-торгівлі Amazon і найбагатша людина планети Джеффрі Безос багато в чому схожий на портрет сучасного супермільйонера, складений Wealth-X, компанією досліджень у сфері багатства та розкоші. За її розрахунками, це чоловік віком близько 60 років, який самостійно заробив свої статки.
Галузь споживчих і бізнес-сервісів, у якій заробив капітал Безос, посідає друге місце після банкінгу та фінансів у списку індустрій світових супермільйонерів, констатують дослідники. До того ж його Amazon є технологічною компанією, а у Сполучених Штатах технології — серйозний постачальник мільярдерів, другий після фінансів та інвестицій.
Сьогодні бізнес Amazon охоплює понад 50 країн, проте найбільшим ринком компанії, як і раніше, є США — найбільша економіка світу з максимальною кількістю мільйонерів. Дохід на душу дорослого населення тут зростає ось уже 11 років поспіль, констатують дослідники Credit Suisse Research Institute.
«Американська економіка цьогоріч, на відміну від економік інших розвинених країн, зростає, і на цьому тлі підвищується вартість компаній», — пояснює Компан. Найзначніше у 2019-му подорожчали акції американських підприємств технологічної та індустріальної галузей, а також сфери нерухомості, уточнює він.
Приклад технологічного гіганта Amazon добре ілюструє вплив біржових коливань на капітали багатих американців. Так, 24 жовтня 2019-го внаслідок падіння котирувань компанії Безоса бізнесмен втратив близько $7 млрд, і статус найбагатшого жителя планети перейшов до засновника Microsoft Білла Гейтса, чиї статки оцінюють у $105,7 млрд. Проте вже за добу ситуація на біржі змінилася, і Безос знову опинився на верхівці списку супербагатіїв з активами на суму $109,9 млрд.
«Стільки грошей не витратиш на вечерю в ресторані», — жартує мільярдер. Ефективно розпоряджатися капіталом — значить реінвестувати його, підкреслює він. Наприклад, у свою аерокосмічну компанію Blue Origin Безос щороку вкладає по $1 млрд.
Ще невелику частину коштів бізнесмен витрачає на купівлю нерухомості. Так, десять років тому уродженець міста Альбукерке Безос придбав апартаменти у столиці багатіїв Нью-Йорку. А цього літа поповнив свою колекцію нью-йоркської нерухомості триповерховим пентхаусом і двома квартирами на П’ятій авеню.

        Шалено багаті азіати
      
У 2019 році, незважаючи на труднощі минулого року — торгову війну зі США й уповільнення економічного зростання низки країн — головних експортних ринків для китайських товарів, — ВВП КНР зріс на 6%, а кількість місцевих мільйонерів — на 158 тис.
«Зростання економіки створює нових мільйонерів», — констатує Компан.
Водночас усіх успішних китайських бізнесменів аналітики авторитетної аудиторської компанії PwC ділять на чотири покоління, залежно від джерела їхнього багатства. Представники першого покоління скористалися низькими зарплатами китайських робітників і зниженням торговельних бар'єрів і стали великими виробниками-експортерами. Капітали другого покоління виросли у галузі нерухомості під час періоду активного зростання китайських міст. Серед бізнесменів третього покоління — переважно творці інтернет-платформ для онлайн-торгівлі, а четвертого — засновники різноманітних технологічних компаній, від творців мобільних застосунків до дослідників штучного інтелекту та біотехнологій.
Один із найбагатших жителів КНР 65-річний Ван Цзяньлінь — із другого покоління китайських бізнесменів. Свою девелоперську компанію Dalian Wanda він заснував у 1988 році та почав із будівництва житла і торгових центрів. Згодом компанія взялася за зведення офісної та житлової нерухомості преміум-класу і розширила операції за кордоном. Сьогодні Dalian Wanda Group — один із найбільших девелоперів комерційної нерухомості у світі, а її засновник — власник статку $22,7 млрд.
«Залишайся близьким до уряду і цурайся політики», — любить повторювати Цзяньлінь фразу, яка допомогла йому досягти бізнес-вершин у Китаї.
Живе мільярдер у Пекіні — другому місті КНР за кількістю мільярдерів. Тим часом лідер за кількістю супербагатіїв — автономний район Китаю Гонконг. За концентрацією багатіїв він навіть перевершує Нью-Йорк, Токіо і Париж. На 7 млн населення цього мегаполісу площею трохи менше за Рим припадає 79 мільярдерів і більше 10 тис. осіб, чий статок перевищує $30 млн.
Супербагаті містяни воліють жити в районі Вікторія Пік — найвищій точці острова Гонконг із розкішними віллами, що потопають у зелені, та мальовничим краєвидом на затоку. До їхніх послуг у мегаполісі створено цілу інфраструктуру дорогих розваг. Тут працюють два іподроми, річний обсяг ставок на яких сягає $15,8 млрд, місцеві гавані поділені між елітними яхт-клубами, а вулиці рясніють вивісками провідних люксових брендів.
Пообідати заможні жителі Гонконгу можуть в одному із 82 ресторанів, відзначених зірками авторитетного міжнародного путівника Мішлен. Частина з них розташована в модному районі Лендмарк по сусідству із флагманським магазином Louis Vuitton в Азії, ще частина — на вулиці Кантон-роуд поруч із бутиками Gucci, Chanel і Dior.

        Країна висхідного багатства
      
В тім, світове лідерство за кількістю мішленівських ресторанів належить зовсім не Гонконгу, а японській столиці Токіо — там їх 230. Саме тут живе більшість заможних громадян Країни висхідного сонця. До того ж, незважаючи на сповільнення зростання місцевої економіки, їх кількість продовжує зростати.
За останні 19 років достаток на душу дорослого населення в Японії зріс лише на 24% — до $240 тис. Повільне зростання японського ВВП економісти пояснюють нестабільною динамікою фондового ринку і ринку нерухомості, а також невисокими процентними ставками і нижчим, ніж раніше, рівнем заощаджень. Водночас у Японії зберігається досить низький рівень соціальної нерівності, який можна порівняти з показниками Іспанії та Ізраїлю. Тут усього 4,6% населення володіють активами на суму менше $10 тис., тоді як частка населення зі статком понад $100 тис. уп’ятеро більша, ніж у середньостатистичній країні світу.
«Японія — багата країна, де частина жителів еволюціонувала в мільйонерів», — пояснює прибавку в когорті японських багатіїв Компан.
Від початку року місцевий ВВП зріс на 0,9%, а фондовий ринок — на 10%. І хоча спад на світовому ринку споживчої електроніки тиснув на експортно орієнтовані галузі Японії та стримував дохідність акцій, ситуацію пом’якшило зміцнення ієни щодо долара, зазначають аналітики Wealth-X.
Збільшив свій капітал і найбагатший японець — Тадасі Янай, засновник і керівник ритейл-гіганта Fast Retailing, чий флагманський бренд Uniqlo вже завоював широку популярність в Азії та має амбітні плани підкорення ринків Європи і США. Цьогоріч, як і в попередні два, компанія японського багатія № 1 показала рекордний прибуток, наростивши продажі на 9%. У підсумку статки Яная зросли до $31,6 млрд, а сам він піднявся з 41-ї на 27-у сходинку в рейтинзі найбагатших людей планети від американського видання Forbes.
«Аби бути дуже успішним, потрібно бути божевільним і трохи ексцентричним», — так міркує 70-річний Янай, маючи на увазі передусім себе.

        На п'єдесталі без змін
      
За наступні п’ять років обсяг усесвітнього багатства зросте ще на 27% і сягне $459 трлн, тоді як кількість мільйонерів збільшиться до 65 млн, підраховують дослідники Credit Suisse Research Institute. У США їх стане більше на 23%, у Китаї — на 55%, а в Японії — і взагалі на 71%.
Багато японців уже сьогодні володіють капіталом трохи менше $1 млн, і за наступні кілька років зростання середнього достатку підвищить багатьох із них до статусу мільйонерів, пояснює оптимістичний прогноз щодо Країни висхідного сонця Девіс.
Тим часом Китай збереже динаміку останніх років — найвищий річний темп зростання середнього достатку в ситуації подовження та розширення верхнього сегмента населення за рівнем доходів.
Але абсолютним лідером, як і раніше, залишаться Сполучені Штати, підкреслюють експерти.
«У США мільйонерів настільки більше, ніж де-небудь, що будь-якій країні знадобиться понад п’ять років, щоб їх наздогнати», — констатує Девіс.
Водночас у США, Китаї та Японії за наступні п’ять років середній достаток і чисельність населення зростатимуть швидше, ніж у наступних за ними за кількістю мільйонерів країнах — Великій Британії, Німеччині, Франції та Італії. Така динаміка збереже за ними статус головних місць мільйонерів, підсумовує експерт.
