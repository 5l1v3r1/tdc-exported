
# VIF-supporter måtte stoppes

Published at: **2019-11-04T06:23:03+00:00**

Author: **TORE ULRIK BRATLAND**

Original: [Dagbladet.no](https://www.dagbladet.no/sport/vif-supporter-matte-stoppes/71779342)

INTILITY ARENA (Dagbladet): For første gang siden 5. juli vant Vålerenga en fotballkamp igjen. 1-0 over Brann sørget for elektriske scener blant hjemmefansen søndag kveld.
Vel så mye som det som skjedde på banen, ble supporternes oppførsel et tema. Fans fra begge leire brukte bluss og kampen ble avbrutt i fem minutter. Etterpå skal en supporter ha blitt stoppet da han var på vei inn i Vålerenga-garderoben.

        Folk i klubben var vage om hendelsen seint i går kveld. Daglig leder Erik Espeseth var den som uttalte seg på vegne av Vålerenga:
      
- Jeg var ikke her. Jeg hørte noen rykter om at det var en fra vår supportertribune som var på vei inn i «slusa» her. Om han kom inn, det vet jeg ikke helt. Jeg tror han ble stoppet utenfor «slusa».
Med «slusa» mener Espeseth gangen inn til garderobene. Og han er klinkende klar:
- Ingen supportere skal inn i «slusa». Når du ikke er akkreditert, skal du ikke inn. Men det ble stoppet.

        Selv om det bare var 5889 tilskuere på Intility Arena, skapte de som kom liv og røre. VIF-trener Ronny Deila bekrefter at han så en supporter på vei inn da han gikk ut.
      
- Ja, jeg syntes jeg så det. Da jeg gikk ut, kom han inn.
Det var i går kveld uklart om supporteren ble invitert inn av noen av spillerne, eller om han forsøkte å ta seg fram på egen hånd. For både spillere og fans var det en enorm lettelse endelig å vinne en fotballkamp igjen.

        Deila er i det store og hele fornøyd med fansen, selv om det ble ståhei rundt det som skjedde på tribunene.
      
- Det er trykk i dem. De møter opp hver gang. Det setter vi pris på.

        - Hva tenker du om blussingen?
      
- 99,9 prosent av dem som var her skapte en kjemperamme rundt kampen. Og så blir det noen som ødelegger litt. Men dette tror jeg går på kommunikasjon, dette er noe vi må prøve å få vekk.
Alt tyder på at blussingen får etterspill.

        - Hva betyr dette for dere som hjemmelag?
      
- Det vet vi ikke ennå, sier Espeseth.
- Vi må rett og slett summe oss, så får vi ta en evaluering og noen møter mandag. Vi får en tilbakemelding fra NFF (Norges Fotballforbund) og Securitas - og de andre som har vært her. Så får vi se hva som kommer fram etter det.

        Bilder fra Eurosport viser at Vålerenga-supportere stjal et Brann-banner før kampen. Dette ble satt fyr på underveis.
      
- At noen beveger seg bort til motstandernes supportere, henter et banner og tar det med seg bort til sin tribune og brenner det, er ikke heldig. Det provoserer motstandernes supportere. Spør du meg skal og bør dette ikke skje. Vi får gå gjennom det som skjedde og ta en beslutning på hva vi skal gjøre, sier Espeseth.

        Vålerenga har et snitt på 7918 tilskuere denne sesongen. Så lavt har det ikke vært siden 2000, da snittet var 7630 tilskuere. Toppåret etter årtusenskiftet er 2015. Da var snittet 15658 tilskuere.
      

        - Hva tenker du om at det bare var 5889 tilskuere på kampen og at tilskuertallet går ned?
      
- Jeg tenker at vårsesongen så veldig bra ut. Da var det godt over fjoråret på alle kamper. Så har vi hatt en lang, lang rekke nå uten seier. Da er det naturlig at publikum og supportere - og alle som har et hjerte for Vålerenga - avventer litt og ser hva som skjer. Vi må prestere. Og presterer vi, så kommer publikum, påpeker Espeseth.

        - Hvordan går det økonomisk?
      
- Vi har kontroll på økonomien.

        Herolind Shala scoret kampens eneste mål rett før pause. Til Dagbladet sier Deila om at det endelig ble seier igjen:
      
- Dette er nydelig. Jeg er så glad på guttas vegne. Jeg er imponert over det de har fått til. Dette har vært tøft for alle parter, men gutta har virkelig klart å holde sammen og bevare humøret. Vi har ikke sett ut som en slagen gjeng. Første omgang var feiende flott.
Vålerenga møter Tromsø borte i neste kamp.
