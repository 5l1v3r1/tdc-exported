
# Голова профільного комітету виступив проти утворення приватних спиртових монополій замість Укрспирту

Published at: **2019-11-06T10:15:00+00:00**

Author: ****

Original: [ZIK.UA](https://zik.ua/news/2019/11/06/golova_profilnogo_komitetu_vystupyv_proty_utvorennya_pryvatnyh_spyrtovyh_1684729)


        Українську спиртову галузь треба реформувати таким чином, аби замість державної монополії на виробництво спирту не утворилося кілька приватних.
      
Про це у коментарі УНН розповів голова Комітету Верховної Ради України з питань економічного розвитку, народний депутат Дмитро Наталуха, коментуючи президентський законопроєкт щодо скасування держмонополії на виробництво спирту.
"Наша головна мета - провести реформу таким чином, щоб замість державної монополії у нас не виникла одна, дві, три приватних монополії, із чіткою структурою взаємодії. Щоб ми не створили приватний спиртовий картель. Ми вже приступили до вивчення законопроєкту і намагаємося знайти оптимальну модель, яким чином зробити ринок спирту максимально конкурентним", - сказав він.
Наталуха розповів, що позиція міністерства в частині демонополізації спиртової галузі йому відома.
"Я був на декількох нарадах з приводу демонополізації цієї галузі, які проводилися при міністерстві. Водночас, саме зараз ми вивчаємо законопроєкт предметно і глибинно, і опісля надамо більш детальні коментарі з цього приводу", - сказав він.
Нардеп також прокоментував ситуацію у ДП "Укрспирт", висловивши сумнів щодо доцільності призначення Сергія Блескуна на посаду керівника.
"Я хотів би підняти питання мотивації пана Милованова з приводу призначення цієї особи (Сергія Блескуна, - ред.), з якою я особисто не знайомий, на посадку керівника ДП. Бо відповідно до тієї біографічної довідки, яка є у мене, я не бачу кваліфікаційних критеріїв призначати його на таку посаду", - заявив Наталуха.
Нагадаємо, комітет Наталухи отримав статус головного із розгляду законопроєкту про демонополізацію спирту. Раніше це був Комітет із питань фінансової політики Данила Гетманцева. У так званій "рокіровці" Наталуха не бачить нічого алогічного. Він пояснив, що питання демонополізації спиртової галузі більше відповідає предмету відань його комітету. І додав, що вказаний проект ЗУ комітет розглядатиме на найближчому засіданні.
Раніше повідомлялося, що трудовий колектив ДП "Укрспирт" закликає ВР та Президента віддати держкомпанію на приватизацію без попередньої демонополізації галузі, яка обнулить вартість державних активів, що буде на руку приватникам, але в збиток державі. Також Профспілка ДП "Укрспирт" наполягає на участі у засіданнях Комітетів під час розгляду вказаного законопроєкту.
