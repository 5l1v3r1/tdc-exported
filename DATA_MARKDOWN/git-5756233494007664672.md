
# چک‌ رمزدار آب رفت

Published at: **2019-11-02T02:26:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619243/%DA%86%DA%A9%E2%80%8C-%D8%B1%D9%85%D8%B2%D8%AF%D8%A7%D8%B1-%D8%A2%D8%A8-%D8%B1%D9%81%D8%AA)


        گزارش‌های بانک مرکزی نشان میدهد که در شهریورماه امسال ۸۱۳ هزار فقره چک رمز دار در کشور وصول شده که نسبت به ماه قبل از نظر تعداد و مبلغ به ترتیب ۹.۷ درصد و ۳۹.۱ درصد کاهش داشته است.
      

        آفتاب‌‌نیوز :
      
براساس تازه‌ترین آمار بانک مرکزی معادل ٨١٣ هزار فقره چک رمزدار به ارزشی حدود ١١٩٨ هزار میلیارد ریال در شهریورماه ١٣٩٨ در کل کشور وصول شد که نسبت به ماه قبل از نظر تعداد و مبلغ به ترتیب 9.7 درصد و 39.1 درصد کاهش داشته است. در ماه مورد بررسی در استان تهران حدود ٢٥٤ هزار فقره چک رمزدار به ارزشی حدود ٦٨٩ هزار میلیارد ریال وصول شد.
در ماه مذکور 46.8 درصد از تعداد چک‌های رمزدار وصولی در سه استان تهران (31.2 درصد)، خراسان رضوی (7.9 درصد) و اصفهان (7.7 درصد) وصول شده است که بیش‌ترین سهم را در مقایسه با سایر استان‌ها دارا بوده‌اند. همچنین 69.7 درصد از ارزش چک‌های فوق در استان‌های تهران (57.5 درصد)، خراسان رضوی (6.9 درصد) و اصفهان (5.3 درصد) وصول شده است.

        چک‌های وصولی بر حسب عادی و رمزدار
      
بالغ بر ٧ میلیون و 600 فقره چک در شهریورماه ١٣٩٨ در کل کشور وصول شد که از این تعداد حدود ٦ میلیون و 800 فقره عادی و بالغ بر 800 هزار فقره رمزدار بوده است. بر این اساس در کل کشور 89.3 درصد از کل تعداد چک‌های وصولی، عادی و 10.7 درصد رمزدار بوده است.
در ماه مورد بررسی، در کل کشور حدود ١٩٢٤ هزار میلیارد ریال چک وصول شد که حدود ٧٢٦ هزار میلیارد ریال چک عادی و حدود ١١٩٨ هزار میلیارد ریال چک رمزدار است. به عبارتی در کل کشور 37.7 درصد از کل ارزش چک‌های وصولی، عادی و 62.3 درصد رمزدار بوده است.
