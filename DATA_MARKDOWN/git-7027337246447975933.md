
# شکست ناباورانه بارسلونا در والنسیا

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696451/%D8%B4%DA%A9%D8%B3%D8%AA-%D9%86%D8%A7%D8%A8%D8%A7%D9%88%D8%B1%D8%A7%D9%86%D9%87-%D8%A8%D8%A7%D8%B1%D8%B3%D9%84%D9%88%D9%86%D8%A7-%D8%AF%D8%B1-%D9%88%D8%A7%D9%84%D9%86%D8%B3%DB%8C%D8%A7)

بارسلونا نتوانست پیروزی‌اش را برابر لوانته حفظ کند و سومین شکست خود را در لالیگا تجربه کرد.
به گزارش ایسنا، بارسلونا شنبه شب در هفته دوازدهم لالیگا به مصاف لوانته رفت و با نتیجه ۳ بر یک در ورزشگاه سیوتات والنسیا شکست خورد.
تیم کاتالانی به لطف گل لیونل مسی از روی نقطه پنالتی نیمه اول را با پیروزی یک بر صفر به پایان رساند. داور به صحنه نزدیک بود و معتقد بود میراموم روی نلسون سمدو خطا کرده است. این صحنه توسط VAR بازبینی شد اما به نظر می‌رسید داوران به شروع حرکت توجه نکرده‌اند چون آنتوان گریزمان در موقعیت آفساید قرار داشت. داور در دقیقه ۱۲ هم به لوییس سوارس کارت قرمز داد اما توسط VAR نظرش عوض شد و به آرتور، دیگر بازیکن بارسا کارت زرد نشان داد. سوارس در دقیقه ۴۱ به دلیل مشکل جسمی مجبور به ترک بازی شد.
در نیمه دوم، آبی‌اناری‌ها توپ و میانه میدان را در اختیار داشتند تا اختلاف را بیشتر کنند اما ناگهان خوسه کامپانا دروازه‌شان را در دقیقه ۶۱ باز کرد. بازیکنان بارسا که هنوز در شوک این گل بودند دو دقیقه بعد باز هم دروازه‌شان باز شد‌. سپس سرخیو بوسکتس و آنسو فاتی به میدان رفتند اما شرایط تغییری پیدا نکرد و این بار نمانیا رادویا گلزنی کرد تا نتیجه ۳ بر یک به نفع میزبان شود. در دقیقه ۷۴ مسی توانست گل دوم تیمش را به ثمر برساند اما داور با کمک VAR آن را آفساید اعلام کرد. این بار هم گریزمان در شروع حرکت در موقعیت آفساید قرار داشت.
در وقت‌های اضافه لوانته می‌توانست اختلاف را بیشتر کند اما فرصت گلزنی را از دست داد.
آبی‌اناری‌ها با ۲۲ امتیاز صدرنشین هستند اما در صورت پیروزی رئال مادرید مقابل رئال بتیس این جایگاه را از دست می‌دهند.
