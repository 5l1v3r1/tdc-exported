
# Wicepremier Ukrainy zapowiada wielkie ćwiczenia NATO na Morzu Czarnym

Published at: **2019-11-02T09:59:07+00:00**

Author: **asty/tr/kwoj**

Original: [TVN24](https://www.tvn24.pl/wiadomosci-ze-swiata,2/wicepremier-ukrainy-dmytro-kuleba-w-2020-roku-wielkie-manewry-z-nato-na-morzu-czarnym,982310.html)

Wicepremier Ukrainy do spraw integracji europejskiej i euroatlantyckiej Dmytro Kułeba zwrócił uwagę na "zaplanowane na 2020 rok wielkie czterodniowe ćwiczenia" podczas konferencji prasowej w Kijowie.
W środę i czwartek wizytę w Kijowie złożyli członkowie Rady Północnoatlantyckiej wraz z sekretarzem generalnym NATO Jensem Stoltenbergiem.
Podczas wizyty Stoltenberg zapewnił między innymi, że NATO nigdy nie uzna dokonanej przez Rosję "nielegalnej aneksji" ukraińskiego Krymu oraz powiedział, że Sojusz potępia agresywne działania Rosji w regionie Morza Czarnego.
- Sojusznicy nawołują do zwrotu Ukrainie okrętów przejętych w ubiegłym roku oraz zapewnienia swobodnego dostępu do ukraińskich portów na Morzu Azowskim - podkreślił.
Sekretarz generalny poinformował też o pomocy przekazywanej przez NATO siłom zbrojnym Ukrainy, szkoleniach ukraińskich żołnierzy oraz wspieraniu reform.
