
# Περισσότερα κρουαζιερόπλοια κατέπλευσαν φέτος στη Ρόδο

Published at: **2019-11-04T08:30:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425067/perissotera-kroyazieroploia-katepleysan-fetos-sth-rodo)


        Με περισσότερα κρουαζιερόπλοια και περισσότερους επιβάτες «έκλεισε» το δεκάμηνο του έτους στο λιμάνι της Ρόδου, σύμφωνα με τον απολογισμό του γραφείου Ασφαλείας του Δημοτικού Λιμενικού Ταμείου Νότιας Δωδεκανήσου.
      
Ο απολογισμός των δέκα μηνών του 2019 για τον θαλάσσιο τουρισμό στο νησί μας ήταν ιδιαίτερα εποικοδομητικός, καθώς φέτος η χρονιά ήταν αισθητά καλύτερη από πέρυσι και έτσι αναμένεται να εξελιχθεί μέχρι το τέλος της.
Ειδικότερα, τα στοιχεία έδειξαν ότι από τον Ιανουάριο μέχρι τον Οκτώβριο του 2019 κατέπλευσαν στο λιμάνι μας 217 κρουαζιερόπλοια που έφεραν 261.356 τουρίστες έναντι 192 κρουαζιεροπλοίων το ίδιο διάστημα πέρυσι με τα οποία μεταφέρθηκαν 218.693 τουρίστες. Είχαμε δηλαδή μία αύξηση στην κίνηση σε ποσοστό 16,3%, καθώς επισκέφθηκαν τη Ρόδο 42.663 περισσότεροι τουρίστες.
Φέτος λοιπόν η κίνηση στο λιμάνι μας σημείωσε όχι μόνο αύξηση, αλλά αυτή διαμορφώθηκε σε διψήφιο ποσοστό, κάτι που δείχνει ότι έχει ξεκινήσει η ανοδική πορεία της κρουαζιέρας, μετά από αρκετά χρόνια κρίσης.
Μάλιστα όπως έγραψε ήδη η «Ροδιακή» ο αριθμός των κρουαζιεροπλοίων που θα καταπλεύσουν αυτό το μήνα στη Ρόδο, θα είναι διπλάσιος από ότι πέρυσι και ο Νοέμβριος θα είναι σύμφωνα με τα στοιχεία, ο καλύτερος της τελευταίας οκταετίας.
Το γεγονός ότι κατά τη φετινή χρονιά παρατηρήθηκε ανάκαμψη στην κρουαζιέρα αποτελεί σημαντική εξέλιξη που δίνει ελπίδα για τη βελτίωση της εικόνας των τελευταίων ετών και την επανεκκίνηση του θαλάσσιου τουρισμού, μετά από μία μακρά περίοδο ύφεσης.
Αξίζει να σημειωθεί ότι ο καλύτερος Νοέμβριος όλων των τελευταίων χρόνων από το 2003 και έπειτα ήταν αυτός του 2011, με 41 κατάπλους και ο χειρότερος του 2014 με μόλις 11 προσεγγίσεις κρουαζιεροπλοίων.
Πάντως τα μηνύματα και για την επόμενη χρονιά είναι καλά και ως εκ τούτου υπάρχουν ελπίδες για περαιτέρω ανάκαμψη της κρουαζιέρας.
Σύμφωνα με τον προγραμματισμό, το Νοέμβριο η κίνηση στο λιμάνι της Ρόδου θα είναι αρκετά ικανοποιητική λόγω του κατάπλου των 30 κρουαζιεροπλοίων και μάλιστα κάποιες μέρες θα επικρατεί το… αδιαχώρητο, καθώς θα φιλοξενηθούν μεγάλα πλοία που έχουν τη δυνατότητα να μεταφέρουν μεγάλο αριθμό επιβατών.Επίσης θα δούμε στο λιμάνι μας και το κρουαζιερόπλοιο “Seabourn Ovation” που θα έρθει στη Ρόδο για πρώτη φορά.
Ενδεικτικά, αναφέρουμε ότι στις 12 Νοεμβρίου θα βρίσκονται στη Ρόδο συνολικά πέντε κρουαζιερόπλοια, κάτι που δεν παρατηρήθηκε ούτε το καλοκαίρι. Επίσης στις 6 του μήνα αναμένεται ο κατάπλους τεσσάρων κρουαζιεροπλοίων ενώ μία μέρα πριν αν και θα καταπλεύσουν στη Ρόδο τρία κρουαζιερόπλοια, εντούτοις θα… επιστρατευτεί και το λιμάνι της Ακαντιάς για να τα εξυπηρετήσει.
Ειδικότερα αναμένονται το “Pacific princes” το “Marella dream” και το “Lirica” και σύμφωνα με τον προγραμματισμό των αρχών του λιμανιού, το πρώτο από αυτά θα δέσει στην Ακαντιά λόγω του μήκους του.
Επίσης σημειώνεται ότι και το Νοέμβριο θα έχουμε διανυκτερεύσεις κρουαζιεροπλοίων στο λιμάνι μας. Σύμφωνα με τον προγραμματισμό το κρουαζιερόπλοιο “Crown Iris” θα πραγματοποιήσει τέσσερις διανυκτερεύσεις μέσα στο μήνα και ειδικότερα στις 4 στις 18, στις 12 και στις 26 Νοεμβρίου.
Ο ΟκτώβριοςΣε ό,τι αφορά τον Οκτώβριο ήταν επίσης ένας αποδοτικός μήνας, αφού ήρθαν στο λιμάνι κρουαζιερόπλοια τα οποία έφεραν και περισσότερους τουρίστες σε σύγκριση με τον ίδιο μήνα πέρυσι. Από τα στοιχεία λοιπόν προκύπτει ότι το μήνα που πέρασε κατέπλευσαν στη Ρόδο 38 κρουαζιερόπλοια με 42.124 επιβάτες, ενώ τον ίδιο μήνα πέρυσι είχαν καταπλεύσει 30 κρουαζιερόπλοια με 34.649 τουρίστες. Η αύξηση ανήλθε στο 17,75% και αντιστοιχεί σε 7.475 περισσότερους επισκέπτες.
