
# Rakétákat lőttek Izraelre a Gázai-övezetből

Published at: **2019-11-01T20:10:00+00:00**

Author: **Infostart / MTI**

Original: [infostart](https://infostart.hu/kulfold/2019/11/01/raketakat-lottek-izraelre-a-gazai-ovezetbol)

Az övezettel szomszédos izraeli településeken éppen a szombati pihenőnap előtti ünnepi vacsorájukat fogyasztották az emberek, amikor megszólalt a rakétákra figyelmeztető riasztás.
Az izraeli hadsereg jelentése szerint a vaskupola nevű légvédelmi rendszer a levegőben elfogott hét lövedéket. A tévé szerint egy rakéta csapódott egy Szderót városban lévő lakóházba, de a lakók az óvóhelyen voltak, és nem sérültek meg.
A Háárec című újság honlapjának értesülése szerint az izraeli hadsereg az Iszlám Dzsihád nevű iszlamista terrorszervezet egyik gázai vezetőjét, Baha Abu al-Atát teszi felelőssé a rakétaesőért, aki elutasítja az övezetet uraló radikális iszlamista terrorszervezetnek, a Hamásznak a fennhatóságát szervezete fölött.
Előzőleg már csütörtök este is kilőttek egy rakétát Izrael felé, amit a levegőben megsemmisített az izraeli légelhárítás, s amit izraeli ellencsapás követett két Hamász álláspont ellen az övezet északi részén.
Alon David, a 13-as televízió katonai szakértője szerint az Izrael déli részén, a Gázai övezetnél történt rakétatámadások mögött Irán, illetve az általa irányított gázai szervezet állhat, s az akció esetleg egy Izrael északi határvidékét fenyegető, szintén Teheránból vezényelt, komolyabb katonai akció előkészítése lehet.
