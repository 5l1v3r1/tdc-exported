
# София, Пловдив, Варна... решаващият балотаж на местните избори

Published at: **2019-11-03T06:30:00+00:00**

Author: **Камелия Цветанова**

Original: [Dnes.bg](https://www.dnes.bg/mestni-izbori-19/2019/11/03/sofiia-plovdiv-varna-reshavashtiiat-balotaj-na-mestnite-izbori.428162)

В 168 от 265-те български общини кметовете бяха избрани още на първи тур на местния вот на 27 октомври. 9 областни града също вече имат кметове, а в останалите 18 предстои балотаж.
В неделя решаващият втори тур ще се проведе избор на 97 кметове на общини, 377 кметове на кметства и за избор на 31 районни кметове.
Сред тях е и кметът на Столичната община за следващите 4 години.
На първия тур разликата между двамата кандидати – Йорданка Фандъкова, издигната от ГЕРБ и СДС и независимата Мая Манолова, подкрепена от БСП и десни партии, беше 9%. Балотаж ще има и в 22 от 24-те столични района. На първи тур е избран само кмет на район Банкя и на Кремиковци.
Градовете, в които в неделя няма да има втори тур, са Враца - Калин Каменов, Монтана - Златко Живков, Стара Загора - Живко Тодоров, Бургас - Димитър Николов, Велико Търново - Даниел Панов, Габрово - Таня Христова, Кюстендил - Петър Паунов, Кърджали - Хасан Азис, Хасково - Станислав Дечев.
В останалите избирателите отиват до урните и днес.
В Пловдив гласоподавателите ще избират между Здравко Димитров от ГЕРБ и Славчо Атанасов от ВМРО.
Във Варна битката е между досегашния градоначалник Иван Потрих от ГЕРБ и Костадин Костадинов от партия "Възраждане".
