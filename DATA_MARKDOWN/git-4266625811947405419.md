
# Збірна Південної Африки з регбі виграла чемпіонат світу-2019

Published at: **2019-11-02T19:47:00+00:00**

Author: ****

Original: [ZIK.UA](https://zik.ua/news/2019/11/02/zbirna_pivdennoi_afryky_z_regbi_vygrala_chempionat_svitu2019_1682367)


        У японській Йокогамі сьогодні, 2 листопада, завершився ІХ чемпіонат світу-2019 з регбі. У фіналі збірна Південно-Африканської Республіки впевнено обіграла збірну Англії з рахунком 32:12.
      
До 66-ї хвилини вирішального матчу світового форуму регбістів команди набирали очки лише зі штрафних ударів. Південноафриканці вдало виконали шість стандартів, а британці – чотири, тож рахунок був 18:12. Однак після того, як Мапімпі заніс спробу, яку було реалізовано влучним ударом, перемога південноафриканців стала очевидною. А наприкінці гри вони на куражі ще раз зробили те саме і в підсумку здобули перемогу з рахунком 32:12.
У плей-оф, на шляху до фіналу, англійці почергово обіграли Австралію (40:16) і Нову Зеландію (19:7). А команда Південно-Африканської Республіки вибила господарів турніру японців (26:3) і команду Вельса (19:16).
Зазначимо, що збірна ПАР втретє в своїй історії стала чемпіоном світу з регбі. Цікаво, що свої титули вона здобуває з інтервалом у 12 років – до цього південноафриканці перемагали в 1995 та 2007 роках. ПАР зрівнялась за титулами з Новою Зеландією. Двічі вигравали світовий форум австралійці та одного разу, у 2003 році – англійці.
Додамо, що «бронзу» між собою напередодні розіграли Нова Зеландія і Вельс. Новозеландці впевнено перемогли з рахунком 40:17.
 
