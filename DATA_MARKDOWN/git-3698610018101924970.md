
# Саудівська Аравія готує на IPO найприбутковішу компанію світу

Published at: **2019-11-03T13:04:00+00:00**

Author: ****

Original: [DT.ua](https://dt.ua/ECONOMICS/saudivska-araviya-gotuye-na-ipo-naypributkovishu-kompaniyu-svitu-328328_.html)

Наслідний принц Саудівської Аравії Мухаммед бін Салман у п'ятницю, 1 листопада, дав остаточну згоду на первинне розміщення акцій - IPO - нафтової компанії Saudi Arabian Oil Co. (Saudi Aramco), пише Bloomberg із посиланням на інформовані джерела.
Як повідомляють співрозмовники журналістів, рішення прийняте на засіданні під головуванням кронпринца, він вважає підтримку місцевих інвесторів достатньою для старту процедури IPO, пише "Європейська правда".
Часткова приватизація нафтового гіганта, що вважається найприбутковішою компанією в світі, стане найважливішою зміною в нафтовій промисловості Саудівської Аравії з 1970-х років, коли Saudi Aramco була націоналізована, йдеться в матеріалі.
Нагадаємо, вперше про можливий вихід Saudi Aramco на IPO стало відомо в січні 2016 року. Куратором стратегії Saudi Vision 2030, що передбачає зниження залежності країни від експорту нафти, виступав сам спадкоємний принц.
Отримані від продажу 5% акцій кошти Салман планував направити на реформу економіки. Планувалося, що капіталізація компанії перевищить $ 2 трлн.
Але після двох років підготовки процес було заморожено у серпні 2018 року. Підготовка до розміщення акцій поновилася цього літа.
Ризики "нафтової залежності" знову нагадали про себе у вересні цього року, коли добове виробництво нафти-сирцю у Саудівській Аравії скоротилося майже вдвічі після атаки пов'язаних з Іраном єменських бойовиків-хуситів на НПЗ в Абкайку та родовище в Хурайсі.
Докладніше про атаки дронів на ключові об'єкти нафтової індустрії Саудівської Аравії читайте в статті Миколи Замікули "Атака дронів і примарні погрози" у тижневику "Дзеркало тижня. Україна".
