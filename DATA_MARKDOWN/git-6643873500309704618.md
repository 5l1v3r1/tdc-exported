
# Tørt, kaldt og sol er stikkordene for været fremover

Published at: **2019-11-03T12:28:24+00:00**

Author: **Karoline Risnes**

Original: [Bergens Tidende](https://www.bt.no/nyheter/lokalt/i/zGzxj4/toert-kaldt-og-sol-er-stikkordene-for-vaeret-fremover)

– Det ser veldig bra ut, forteller vakthavende meteorolog Magni Svanevik ved Meteorologisk institutt.
Værprognosene for de neste to ukene viser oppholdsvær, sol og kalde temperaturer i Hordaland og Sogn og Fjordane. Svanevik melder om synkende temperaturer fra midten av kommende uke.
– Man bør være forberedt på nattefrost og glatte veier på morgenen fremover, sier hun.
Ifølge meteorologen vil temperaturen synke under minus på nattetid, men holde seg over null på dagen.
– Det vil være litt kaldere enn det som er normalt på denne tiden, sier Svanevik.
Samtidig som temperaturen synker ligger det an til å bli en lengre periode med oppholdsvær og sol i tiden fremover.
– Det ser veldig tørt ut disse to første ukene av november, både i Hordaland og Sogn og Fjordane. Vi har fralandsvind og en god del sol, forteller Svanevik.
– Det kan skye litt til og komme litt regn på onsdag, men bortsett fra det ser det tørt ut, legger hun til.
Dersom det kommer nedbør onsdag, vil snøgrensen ligge lavt, forteller Svanevik.
– Man skal ikke så veldig langt opp før det kan komme litt snø. Nedbørsmengdene vil nok ikke være store, men det vil være så kaldt at det vil komme som snø i fjellet, sier hun.
Lørdag ble det målt 29 centimeter snø på Folgefonna, men ellers er det er lite snø på målestasjonene på fjellet i Hordaland, forteller meteorologen.
Etter onsdag er det ifølge Svanevik ikke mer nedbør i sikte. Foreløpig.
– Varselet er ganske sikkert. Det er størst sannsynlighet for at vi får tørt og kaldt vær fremover, sier hun.
