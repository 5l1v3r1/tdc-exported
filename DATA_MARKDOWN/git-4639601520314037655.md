
# Η Ρωσία επαναφέρει σοβιετικό νόμο για τα στρατιωτικά μυστικά

Published at: **2019-11-05T21:56:38+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/05/world/i-rosia-epanaferei-sovietiko-nomo-gia-ta-stratiotika-mystika/)

Την έννοια των στρατιωτικών μυστικών σκοπεύει να επαναφέρει η κυβέρνηση της Ρωσίας, σύμφωνα με την εφημερίδα Izvestiya, η οποία επικαλείται πηγές στο υπουργείο Άμυνας.
Ο πρώην στρατηγός του KGB Μπόρις Κορντιούμοφ δήλωσε σχετικά ότι η «ανάσταση» του σοβιετικού αυτού νόμου είναι απαραίτητη λόγω της αύξησης στις διαρροές διαβαθμισμένων πληροφοριών.

        Διαβάστε ακόμη : EBZ : Έκλεισε η συμφωνία με την Royal Sugar
      
«Η κατάσταση στον γεωπολιτικό χώρο είναι τεταμένη τώρα και πολλές χώρες θέλουν να αποκτήσουν τα μυστικά μας. Δυστυχώς υπήρξαν πολλές διαρροές» σημείωσε.
Πρόσθεσε, δε, σε συνέντευξή του στην εφημερίδα Izvestiya, την οποία μεταδίδει το Sputnik, ότι πολύ συχνά η Δύση αποκτά πληροφορίες σχετικά με τον νέο οπλισμό της Ρωσίας αμέσως μετά την αποστολή των όπλων στις στρατιωτικές βάσεις ή αφού ο στρατός πραγματοποιήσει δομικές του νέου εξοπλισμού.
Σύμφωνα με τον νέο νόμο, από εδώ και πέρα θα είναι απόρρητες πληροφορίες σχετικές με τις θέσεις των στρατιωτικών δυνάμεων, τη σύνθεση, τις εντολές και τον εξοπλισμό τους, καθώς και την ονομασία και τη δομή τους.
Προς το παρόν, οι πληροφορίες αυτές προστατεύονται από τον νόμο για τα κρατικά μυστικά, αλλά δεν καλύπτονται όλες οι στρατιωτικές πληροφορίες.
Για παράδειγμα, ο νόμος για τα κρατικά μυστικά δεν προστατεύει τις πληροφορίες που χαρακτηρίζονται ως εμπιστευτικές ή «για εσωτερική χρήση». Επομένως, οι ρωσικές αρχές δεν μπορούν να ασκήσουν δίωξη σε άτομα που έχουν αποκαλύψει αυτά τα δεδομένα.
Το ρωσικό υπουργείο Άμυνας δήλωσε ότι εξετάζει όλες τις νομικές πτυχές κατά την προετοιμασία εγγράφων για το μελλοντικό νόμο. Το υπουργείο σημείωσε ότι οι απαιτήσεις της νομοθεσίας θα επεκταθούν μόνο στους στρατιωτικούς.
Οι πολίτες που θα έχουν πρόσβαση σε απόρρητες πληροφορίες θα λαμβάνουν προνόμια, ενώ η παραβίαση του νόμου θα ισοδυναμεί με ποινικό αδίκημα.
Η Ρωσία κατάργησε τον νόμο της Σοβιετικής περιόδου για τα στρατιωτικά μυστικά τη δεκαετία του 1990 και τον αντικατέστησε με το νόμο περί κρατικών μυστικών.
Στη Σοβιετική Ένωση, προβλεπόταν φυλάκιση μέχρι 10 ετών για την αποκάλυψη διαβαθμισμένων πληροφοριών.

        Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας
      
