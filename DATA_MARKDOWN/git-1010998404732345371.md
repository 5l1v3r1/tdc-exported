
# Битката с бушуващите пожари в Стара планина и Рила – тази събота в bTV Репортерите

Published at: **2019-11-01T17:07:00+00:00**

Author: **btvnovinite.bg**

Original: [bTV Новините](https://btvnovinite.bg/predavania/btv-reporterite/bitkata-s-bushuvashtite-pozhari-v-stara-planina-i-rila-tazi-sabota-v-btv-reporterite.html)

В съботната вечер на 2 ноември репортерът Ирена Рашева с екип от оператори и кореспонденти на bTV ще отведат зрителите сред пламъците в Балкана, изпепелили за няколко денонощия 50 хиляди декара в труднодостъпни райони. Филмът „Гори“ е посветен на двата пожара, бушуващи по едно и също време в най-голямата и в най-високата българска планина; на стихията, унищожила ценна природа и лишила от дом стотици животни.
На 26 октомври пламъци обхващат югозападния дял на Рила. Часове след първия сигнал за тревога, пожарът се разпространява на тройно по-голяма площ. Горски, пожарникари и военни са вдигнати на крак, а булдозер цяла нощ прокарва път през планината, за да осигури достъп на силите, участващи в гасенето.
Екип на bTV Репортерите тръгва заедно с тях по пътя, който води на над 2000 метра надморска височина. Оказва се, че достъпът с неспециализиран автомобил е невъзможен - пътят е черен и много стръмен. Въпреки това, екипът успява да се срещне с единствения доброволец, достигнал високата местност благодарение на специална машина. Той е собственик на ИТ фирма и е закупил 14 такива, за да помага при бедствия.
Само 24 часа след първите пламъци в Рила, военните хеликоптери, участвали в гасенето, се насочват към Стара планина. Гори билото над град Чипровци. А сред доброволците, bTV репортерите се натъкват на още програмисти, водещи битка с огъня.
Съюзът на българските спасители е единствената организация в България, която се занимава със спасителна дейност и обучението на доброволци за справяне с тежки бедствия. Какво приложение в помощ на доброволците разработва сдружението на спасителите у нас – зрителите на bTV ще научат тази събота, от 19.30 ч.
