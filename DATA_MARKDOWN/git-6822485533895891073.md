
# عبدالمهدی: تظاهرات‌ها سیستم سیاسی کشور را لرزاند/ زمان آن رسیده که اوضاع به حالت عادی بازگردد

Published at: **2019-11-04T09:01:00+00:00**

Author: ****

Original: [جامعه خبری تحلیلی الف](https://www.alef.ir/news/3980813025.html)

نخست وزیر عراق اظهار کرد، تظاهرات‌هایی که کشور شاهد آن است سیستم سیاسی کشور را لرزاند و روسای سه گانه را به بازنگری در مواضعشان واداشت.
به گزارش ایسنا، به نقل از شبکه ماهواره‌ای سومریه نیوز عراق، عادل عبدالمهدی، نخست وزیر این کشور در بیانیه‌ای بعد از گذشت یک ماه از تظاهرات در عراق گفت، تنها زمانی شفافیت و صداقت تظاهرات مسالمت‌آمیز مخدوش می‌شود که تلفاتی در بین تظاهرکنندگان به جا بگذارد.
وی خاطرنشان کرد: کمیته تحقیقاتی در زمینه بررسی انواع تجهیزات به کار گرفته شده توسط نیروهای امنیتی عراق در دفاعشان از تاسیسات و نهادها تعیین شده است.
نخست وزیر عراق تصریح کرد: ملت عراق به صراحت درباره سیستم سیاسی، انتخاباتی، عملکرد دولت و اصلاحات مطلوب نظرشان را مطرح کردند.
وی خاطرنشان کرد، دستوراتی اکید به نیروهای امنیتی داده شده تا از گلوله‌های واقعی یا هر سلاح کشنده‌ دیگری استفاده نکنند.
عبدالمهدی در ادامه با بیان اینکه تظاهرات‌ سیستم سیاسی کشور را لرزاند، گفت: زمان آن رسیده که اوضاع به حالت عادی بازگردد و تمام فروشگاه‌ها، مغازه‌ها،‌ مدارس، دانشگاه‌ها و کارخانه‌ها باز شوند.
نخست وزیر عراق همچنین عنوان کرد، تظاهرات برای بیان نظر بدون تاثیر گذاری بر روال زندگی و منافع عمومی و خصوصی کشور است و این مساله به تظاهرکنندگان مربوط است.
عبدالمهدی خاطرنشان کرد: ما ساعات منع آمد و  شد را کاهش دادیم اما مهمترین مساله بازگشت اوضاع به روال عادی با توجه به در نظر گرفتن حقوق شهروندان است.
وی تصریح کرد، تهدید منافع نفتی کشور و بستن برخی مسیرهای منتهی به بنادر عراق تنها منجر به زیان‌های عظیم می‌شود که از میلیادرها ریال فراتر خواهد رفت.
