
# عادل عبدالمهدی: استعفای دولت یاانحلال پارلمان بدون توافق، عراق راوارد رکود می کند

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697038/%D8%B9%D8%A7%D8%AF%D9%84-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C-%D8%A7%D8%B3%D8%AA%D8%B9%D9%81%D8%A7%DB%8C-%D8%AF%D9%88%D9%84%D8%AA-%DB%8C%D8%A7%D8%A7%D9%86%D8%AD%D9%84%D8%A7%D9%84-%D9%BE%D8%A7%D8%B1%D9%84%D9%85%D8%A7%D9%86-%D8%A8%D8%AF%D9%88%D9%86-%D8%AA%D9%88%D8%A7%D9%81%D9%82-%D8%B9%D8%B1%D8%A7%D9%82-%D8%B1%D8%A7%D9%88%D8%A7%D8%B1%D8%AF-%D8%B1%DA%A9%D9%88%D8%AF-%D9%85%DB%8C-%DA%A9%D9%86%D8%AF)

نخست وزیر عراق سازوکارهای قانونی را بهترین راه برای اصلاحات از جمله تغییر نظام سیاسی در این کشور برشمرد.
به گزارش خبرگزاری مهر به نقل از پایگاه النشره، نخست وزیر عراق اظهار داشت که سازوکارهای قانونی بهترین راه برای اصلاحات از جمله تغییر نظام سیاسی است.
عادل عبدالمهدی در نشستی خبری گفت: تظاهرات کنونی در عراق اشتباهاتی را که از سال ۲۰۰۳ انباشته شده بود بروز داد. قانون اساسی چتری است که همه زیر چتر آن قرار گرفته اند و نیاز به اصلاحاتی در آن است اما سوال اینجاست که چگونه این اصلاحات را اجرا کنیم. به دلیل قانون احزاب و انتخابات بین گروه های سیاسی و مردم شکاف افتاده و در انتخابات اخیر شاهد مشارکت اندک به دلیل این شکاف بودیم. ما قانون جدیدی را برای انتخابات ارائه کردیم تا زمینه را برای افراد مستقل باز کنیم.
وی افزود: فشار تظاهرات موجب قبول پیش نویس قوانینی شد که موجود بودند اما مسکوت مانده بودند. تمام مطالبات تظاهرات کنندگان مشروع است و همگی به مسالمت آمیز بودن تظاهرات اذعان داریم اما برخی از آن به عنوان سپر انسانی جهت تخریب استفاده می کنند. اصلاح قانون اساسی باید از طریق خود قانون اساسی صورت گیرد نه با لغو کردن و بازگرداندن قانون اساسی به نقطه صفر.
نخست وزیر عراق ادامه داد: نیروهای ما تا الان در وضعیت دفاعی و نه هجومی هستند و از گلوله استفاده نمی کنند.
عبدالمهدی همچین گفت: اگر دولت استعفا کند و دولت به دولت پیشبرد امور تبدیل شود و پارلمان در یافتن جایگزین تاخیر کند وضعیت ما پیچیده خواهد شد. استعفای دولت یا انحلال پارلمان بدون هیچ توافقی ما را وارد حالت رکود خواهد کرد.
وی افزود: ما به قدرت دل نبسته ایم و تمام مسئولان حاضرند در صورت مصلحت کشور استعفا دهند.
