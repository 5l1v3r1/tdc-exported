
# Benzin i nafta zlevnily od minulého týdne shodně o dva haléře

Published at: **2019-11-07T07:08:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/benzin-i-nafta-zlevnily-od-minuleho-tydne-shodne-o-dva-halere/1818152?utm_source=rss&utm_medium=feed)

Praha - Pohonné hmoty v Česku zlevnily od minulého týdne o dva haléře. Benzin Natural 95 se prodává v průměru za 32,23 Kč/l, litr dieselu je průměrně za 31,81 koruny. Vyplývá to z údajů firmy CCS, která ceny paliv sleduje. Podle většiny analytiků se ceny nebudou příliš měnit i nadále.
"V nejbližším týdnu předpokládáme stagnaci cen benzinu a nafty. Cena ropy Brent v uplynulém týdnu mírně stoupla na 62 dolarů za barel, což znamená, že současný pokles cen pohonných hmot se brzy zastaví. Česká koruna stagnuje vůči americkému dolaru na úrovni 23 Kč za dolar," uvedl analytik společnosti Finlord Boris Tomčiak.
V dolarech jsou pohonné hmoty obchodovány na komoditní burze v Rotterdamu. Čím je koruna vůči americké měně silnější, tím levnější mohou být benzin a nafta u čerpacích stanic v ČR.
Podle analytika Raiffeisenbank Luboše Růžičky by k žádným podstatným výkyvům cen ropy nemělo dojít ani v nejbližší době. Ceny pohonných hmot na tuzemských čerpacích stanicích proto budou stabilní, uvedl. "Zmírnění napětí ve světovém obchodě povzbuzuje poptávku, což zvedá cenu strategických surovin. Zásoby ropy se však i nadále pohybují na slušných úrovních," dodal.
Mírný růst cen pohonných hmot v ČR naopak očekává v nejbližší době hlavní ekonom Czech Fund Lukáš Kovanda. "Klíčovým důvodem očekávaného růstu cen benzinu a nafty je zdražování ropy na světovém trhu. Burzy jsou totiž plny optimismu ohledně možné dílčí dohody mezi Spojenými státy a Čínou. Ta by zmírnila dopad jejich celní války na světovou ekonomiku, a podpořila tak i poptávku po ropě. V příštím týdnu ceny pohonných hmot v ČR vzrostou v rozmezí od pěti do deseti haléřů," míní.
Nejdražší pohonné hmoty natankují řidiči v Praze. Benzin stojí u tamních čerpacích stanic průměrně 32,73 Kč/l, nafta 32,28 Kč/l. Průměrná cena nafty se přes 32 korun dostala ještě na Vysočině, ve středních Čechách a v krajích Olomouckém a Plzeňském.
Naopak nejlevnější paliva jsou v Jihočeském kraji. Benzin tam stojí v průměru 31,80 Kč/l a litr dieselu je na jihu Čech průměrně za 31,36 koruny.
Natural 95 zdražoval v Česku od poloviny dubna do počátku června, od té doby se jeho průměrná cena postupně snižuje. U nafty rostla do počátku října, v jehož první dekádě se dostala nad 32 Kč/l. V posledních čtyřech týdnech průměrná cena dieselu klesá.

        Průměrné ceny pohonných hmot v Praze k 6. listopadu (v Kč/l):
      

        Zdroj: CCS
      
