
# चहल ने कुर्सी पर खड़े होकर लिया श्रेयस-शिवम का मजेदार इंटरव्यू- VIDEO

Published at: **2019-11-03T04:27:24+00:00**

Author: **एजेंसी,नई दिल्ली**

Original: [https://www.livehindustan.com](https://www.livehindustan.com/cricket/story-shreyas-iyer-and-shivam-dube-funny-interview-with-yuzvendra-chahal-watch-video-2829227.html)

India vs Bangladesh, 1st T20I: युजवेंद्र चहल की भारत की टी-20 टीम में वापसी हो गई है और इसी के साथ चहल टीवी की भी। इस बार इस लेग स्पिनर ने मुंबई के श्रेयस अय्यर और शिवम दुबे का यहां के अरुण जेटली स्टेडियम में इंटरव्यू किया। इसी स्टेडियम में भारत रविवार (3 नवंबर) को बांग्लादेश के साथ तीन मैचों की सीरीज का पहला टी-20 मैच खेलेगी। 
यह दोनों खिलाड़ी चहल से लंबे हैं इसलिए चहल ने इन दोनों का इंटरव्यू कुर्सी पर खड़े होकर किया और कहा, “अब ठीक है नहीं तो इन दोनों के कारण मेरी पीठ में दर्द होता।” चहल ने दुबे से मैच के बारे में पूछा जिस पर जवाब आया, “मैं बस अच्छा करना जारी रखना चाहता हूं। मैं अब अपने देश के लिए खेल रहा हूं इसलिए यह मेरे लिए गर्व की बात है। मुझ पर अब सभी की निगाहें होंगी इसलिए मुझे मेहनत करने की जरूरत है।”

        
          INDvsBAN: विराट को इस रिकॉर्ड में पीछे छोड़ने से बस 8 रन दूर रोहित शर्मा
        
      
इस इंटरव्यू में चहल ने इन दोनों खिलाड़ियों से कई मजेदार सवाल पूछे। चहल शिवम और श्रेयस का परिचय देते वक्त कहते हैं कि आज हमारे साथ हैं मुंबई के दो बड़े-बड़े मुसटंडे। इसके बाद चहल कुर्सी लाते हैं और उसी पर खड़े होकर इन दोनों का इंटरव्यू करते हैं। शिवम दुबे कहते हैं कि उन्हें पहली बार टीम में आकर बहुत अच्छा लग रहा है। 

        
          INDvsBAN: इस रिकॉर्ड से बस 4 विकेट दूर हैं युजवेंद्र चहल
        
      
इसके बाद चहल श्रेयस से पूछते हैं कि आईपीएल में आपने शिवम से ऐसा क्या बोला था कि उन्होंने 5 छक्के जड़ दिए थे। तो श्रेयस कहते हैं कि हमने इसे यही बोला था कि ऑक्शन में प्राइस तभी बढ़ेगा जब तुम 6 बॉल में 6 छक्के मारोगे। तभी शिवम ने उस मैच में 100 रन बनाए और 5 गेंदों पर 5 छक्के भी जड़े। इसके बाद श्रेयस कहते हैं कि तभी जाकर उसे ऑक्शन में 5 खोखा मिला। 
आखिर में चहल श्रेयस और शिवम से पूछते हैं कि आप दोनों में से लंबे छक्के कौन मारता है? श्रेयस इस सवाल का जवाब देते हुए शिवम का नाम लेते हैं। 
