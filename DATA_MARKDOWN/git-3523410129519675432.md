
# 
        انتشار هزاران سند محرمانه فیسبوک در فضای آنلاین
      

Published at: **2019-11-07T21:05:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638734/%D8%A7%D9%86%D8%AA%D8%B4%D8%A7%D8%B1-%D9%87%D8%B2%D8%A7%D8%B1%D8%A7%D9%86-%D8%B3%D9%86%D8%AF-%D9%85%D8%AD%D8%B1%D9%85%D8%A7%D9%86%D9%87-%D9%81%DB%8C%D8%B3%D8%A8%D9%88%DA%A9-%D8%AF%D8%B1-%D9%81%D8%B6%D8%A7%DB%8C-%D8%A2%D9%86%D9%84%D8%A7%DB%8C%D9%86)

گروه IT: روز گذشته بالغ بر ۴ هزار صفحه از اسناد محرمانه فیسبوک منتشر شد تا پرده از فعالیت های داخلی و بعضا غیرقانونی این شبکه اجتماعی کنار رود.   به گزارش بولتن نیوز به نقل از دیجیاتو، دانکن کمپبل، گزارشگر شناخته شده، روز گذشته صدها ایمیل داخلی، گزارش و اسناد محرمانه فیسبوک در دهه ۲۰۱۰ میلادی را منتشر کرد که به رویکرد این شرکت نسبت به حریم خصوصی و سازوکار همکاری آن با توسعه دهندگان اپلیکیشن برای دسترسی به اطلاعات کاربران می پردازند. این اسناد در اصل بخشی از پرونده شکایت استارتاپی به نام Six4Three علیه فیسبوک بودند که به خاطر قطع دسترسی یکی از اپ هایش به پلتفرم توسعه دهندگان فیسبوک در دادگاه گشوده است و قرار بر این بود که اسناد ارائه شده توسط این استارتاپ محرمانه باقی بمانند اما در نهایت به بیرون درز کردند. البته اشاره کنیم برخی از این اسناد پیشتر لو رفته بودند؛ کمیته فرهنگ دیجیتال، رسانه و ورزش پارلمان بریتانیا قبلا صدها صفحه از این اطلاعات را در گزارشی جداگانه منتشر کرده بود. آنها این اطلاعات را در جریان دیدار تد کرامر موسس Six4Three از بریتانیا جمع آوری کرده بودند. و چند ماه پیش از انتشار کامل این اسناد، کمپبل آنها را در اختیار جمعی از روزنامه نگاران NBC News و دیگر خبرگزاری ها قرار داد و آنها نیز خبرهای مختلفی را با تکیه بر این اطلاعات منتشر کردند. فیسبوک اما مدت هاست که با انتشار اسناد محرمانه مقابله می کند و استدلالش هم این است که چنین اسنادی تصویر درستی را از فعالیت های آن به کاربران ارائه نمی کنند. یکی از نمایندگان این شرکت در بیانیه ای به بیزینس اینسایدر گفت: این اسناد قدیمی توسط فردی که مخالف فیسبوک بوده به دست آمده اند و بدون در نظر داشتن قوانین آمریکا منتشر شده اند.در ادامه می توانید نگاهی به خلاصه اطلاعات به دست آمده از این اسناد بیاندازید: فیسبوک با استفاده از کنترلی که روی دیتای کاربران داشته مانع از پیشرفت یوتیوب، توییتر و آمازون شده است.   مدیران فیسبوک در سکوت خبری سیاست دیتای خود را تغییر دادند. این شرکت از سال ۲۰۱۲ فرایند قطع کردن دسترسی توسعه دهندگان به دیتای کاربرانش را آغاز کرد تا ضمن مطرح کردن نام خود به عنوان حامی حریم خصوصی رقبایش را در هم بشکند.   فیسبوک دریافت پول از شرکت ها در ازای دسترسی به اطلاعات کاربران را بررسی کرده است.   با وجود آنکه فیسبوک بین سال های ۲۰۱۴ تا ۲۰۱۵ پلتفرم توسعه دهندگان خود را تعطیل کرد برخی شرکت های خاص را در فهرست سفید خود قرار داد تا همچنان دسترسی فراگیری به دیتای کاربران داشته باشند.   فیسبوک زمانی قصد جاسوسی از کاربران اندروید و دریافت اطلاعات مربوط به موقعیت مکانی آنها را داشته است.
