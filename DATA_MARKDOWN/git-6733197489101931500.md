
# Čínský konkurent Škody Karoq si chce podmanit Evropu. Podobně i vypadá

Published at: **2019-11-07T07:00:00+00:00**

Author: **David Rusol**

Original: [AutoRevue.cz](https://www.autorevue.cz/geely-icon-cinsky-konkurent-skody-karoq-si-chce-podmanit-i-evropu)

Geely, čínský koncern vlastnící Volvo, Lotus, Proton a další, se chce pomalu a jistě rozšířit do světa i svou stejnojmennou domácí automobilkou. K plánu zaujmout globální trhy má značce dopomoci právě nové SUV Icon, postavené na platformě již v Číně prodávaných modelů SUV Binyue a sedanu Binrui.
Rozměry novinky zatím nejsou oficiálně potvrzeny, většina zdrojů se však shoduje na délce 4350 mm, šířce 1810 mm a výšce 1615 mm, zatímco rozvor má činit 2640 mm. Především by ale mohlo Geely zaujmout moderním designem s úzkou linií LED osvětlení na přídi, hranatými proporcemi a výraznými prolisy na bocích karoserie.
Ani vevnitř nejde o žádnou nudu s členitým designem palubní desky, stylovým madlem před spolujezdcem, trojbarevným motivem s řadou hliníkových detailů a ambientním osvětlením. Klasikou je pak dvojice displejů, jeden ve formě přístrojového štítu před řidičem a druhý pro ovládání infotainmentu vozidla.
K moderním trendům patří neustále připojení systému vozu k internetu, přihrádka pro bezdrátové dobíjení telefonu a nepochybně zásoba asistenčních a bezpečnostních funkcí, třeba včetně asistentu pro sjíždění svahů.
Více informací o pohonné jednotce Iconu zatím Geely nezveřejnilo. Pod kapotou by se ovšem měla nacházet přeplňovaná benzinová patnáctistovka ze společného vývoje s Volvem. Nabídnout by měla výkon 128 kW (174 koní) a točivý moment 255 N.m. Tedy motor již používaný ve zmíněném Geely Binyue.
Geely uvádí, že auto bylo od základu navrženo jako globální model, přičemž není tajemstvím, že čínské značky stále odhodlaněji plánují vpád do Evropy. Ostatně stejnou myšlenku dříve oznámilo rovněž Lynk & Co, další čínská značka patřící pod koncern Geely.
