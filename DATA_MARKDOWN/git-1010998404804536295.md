
# Николай Малинов пред bTV: Путин ми благодари, следи внимателно процесите

Published at: **2019-11-04T18:03:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/nikolaj-malinov-pred-btv-putin-mi-blagodari-sledi-vnimatelno-procesite.html)

Кратка среща с един добре осведомен Владимир Путин – това според обвинения в шпионаж председател на Движение „Русофили” е било най-важното събитие от визитата му в Москва. Николай Малинов получи разрешение да пътува в чужбина, за да бъде награден за приноса си в културното сътрудничество, като от прокуратурата се оплакаха, че всичко това е станало без да се иска становище от тях.
„Най-важната ми среща беше с Путин и, за мое щастие, имах възможност да поговоря 5-6 минути с него за България, за „Русофили”, за това, което правим и за неговите оценки (…) Благодарих му за подкрепата, той благодари за това, което правим, даде определени съвети за това как би следвало да се развият нещата (…) явно внимателно следи процесите”, посочи пред bTV Малинов.
Той призна, че се е срещнал с изгонения за 10 г. от България пенсиониран генерал от разузнаването Леонид Решетников, като те са се видели като приятели. Със сочения от прокуратурата за основен благодетел на противодържавната дейност Константин Малофеев, обаче, Малинов не се е виждал.
Председателят на движение „Русофили” подчерта, че ще се прибере в България.
