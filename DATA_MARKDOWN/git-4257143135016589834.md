
# Évente tucatnyi terrortámadást akadályoztak meg Nagy-Britanniában

Published at: **2019-11-04T17:40:00+00:00**

Author: **Infostart / MTI**

Original: [infostart](https://infostart.hu/kulfold/2019/11/04/evente-tucatnyi-terrortamadas-lett-volna-nagy-britanniaban)

Priti Patel közölte: az ötfokozatú skálán az eddig érvényben volt második legmagasabb, "súlyos" szintről a harmadik szintre, "jelentősre" módosították a készültségi fokozatot.
Az eddigi "súlyos" fokozat a hivatalos besorolás szerint azt jelentette, hogy a hatóságok "nagyon valószínűnek" tartottak egy terrortámadást.
A hétfő óta érvényes "jelentős" készültségi szint "valószínűként" határozza meg ugyanezt.
A legmagasabb szint a "kritikus", amelyet akkor léptetnek életbe, ha a hatóságok információi szerint nagyon nagy a veszélye az azonnali vagy rövid időn belüli terrortámadás elkövetésének.
A gyakorlatban ezt a készültségi szintet közvetlenül súlyos terrortámadások után is többször életbe léptették, arra az időre, amíg a hatóságok vizsgálták, hogy nem fenyeget-e azonnali újabb terrormerénylet.
Erre legutóbb 2017-ben volt példa, kétszer is: először a 2017 májusában elkövetett manchesteri öngyilkos merénylet után, amelynek 22 halálos áldozata volt, majd 2017 szeptemberének közepén, miután egy londoni metrószerelvényen pokolgépszerű szerkezet lépett működésbe. A szerkezet nem robbant fel, csak nagy erővel lángra kapott, de így is 30 utas megsérült.
A hétfő óta érvényes "jelentős" szint alatt a "mérsékelt", illetve az "alacsony" készültségi fokozat szerepel.
Az "alacsony" szint életbe léptetésének kritériuma az, hogy a hatóságok "nagyon valószínűtlennek" minősítsék terrortámadások nagy-britanniai végrehajtását.
A mindenkori nagy-britanniai terrorkészültségi szintet a hírszerzési és elhárítási szolgálatok, valamint a Scotland Yard terrorellenes ügyosztályának vezetői alkotta Egyesített Terrorizmuselemző Központ (Joint Terrorism Analysis Centre, JTAC) határozza meg a kormánytól független döntéssel.
A JTAC a brit elhárítás (MI5) szervezeti keretein belül működik.
A JTAC által megállapított terrorfenyegetettség Nagy-Britanniára - Angliára, Skóciára és Walesre - vonatkozik, Észak-Írországra külön készültségi fokozat érvényes.
A brit belügyminiszter a nagy-britanniai készültségi fokozat mérséklését bejelentő hétfői közleményében hangsúlyozta, hogy a terrorfenyegetettség továbbra is magas, és változatlanul fennáll a figyelmeztető előjelek nélküli terrortámadások veszélye.
Priti Patel közölte, hogy a kormányzati, a rendőrségi és a hírszerzési szolgálatok változatlanul folyamatosan dolgoznak minden lehetséges terrorfenyegetés elhárításán, és a hivatalosan megállapított fenyegetettségi szint állandó felülvizsgálat alatt áll.
