
# Гончарук: Плануємо наступного року закупити 470 карет швидкої допомоги

Published at: **2019-11-05T12:56:00+00:00**

Author: ****

Original: [ZIK.UA](https://zik.ua/news/2019/11/05/goncharuk_planuiemo_nastupnogo_roku_zakupyty_470_karet_shvydkoi_dopomogy_1684001)


        Прем’єр-міністр України Олексій Гончарук наголосив, що пріоритетом уряду є якість медичної допомоги, планують закупити 470 карет швидкої допомоги.
      
Про це прем’єр-міністр України Олексій Гончарук сказав під час брифінгу, – передає телеканал ZIK.
За його словами, якість медичної допомоги є одним з пріоритетних сегментів, на якому уряд концентрується. «В наступному році, в якості пріоритету звернемо увагу у сфері медицини на екстрену допомогу, тому що дуже багато українців не доїжджають до лікарень. Тобто, їх не вдається врятувати», – сказав Гончарук.
Він зазначив, що у бюджеті уряд запланував ресурси на придбання карет швидкої допомоги і на відділення екстреної допомоги. «Пропонуємо і маємо намір в наступному році закупити 470 карет швидкої і створити за сучасними стандартами мінімум 25 відділень швидкої», – сказав прем’єр-міністр.
Також він повідомив, що у сфері медицини уряд продовжуватиме нарощувати фінансування програми «Доступні ліки», особливо літнім і малозабезпеченим людям. «Дуже важливою частиною їхніх витрат є ліки. В наступному році ми більш ніж втричі збільшимо цю держпрограму. Ми вважаємо, що дуже важливий пріоритет – це якість надання цих ліків. Мережа, через яку вони можуть бути розповсюджені це також важливий пріоритет», – сказав Гончарук.
«В наступному році спробуємо врятувати всіх тих, кого держава може врятувати, через вдосконалення системи екстреної допомоги, через ліки, через допомогу для лікування за кордоном», – підсумував прем’єр-міністр.
Нагадаємо, Гончарук назвав нові цифри держбюджету на 2020 рік.
