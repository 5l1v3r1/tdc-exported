
# Уряд не розглядає питання приватизації АЕС

Published at: **2019-11-05T04:49:00+00:00**

Author: ****

Original: [DT.ua](https://dt.ua/ECONOMICS/uryad-ne-rozglyadaye-pitannya-privatizaciyi-aes-328493_.html)

Поки що в Україні не розглядається питання можливості приватизації атомних електростанцій, заявив голова комітету Верховної ради України з питань енергетики та житлово-комунальних послуг Андрій Герус в ефірі програми "Свобода слова" на ICTV.
"Станом на початок листопада вже працює 11 блоків з 15. Якщо ще 1-2 блоки стануть до роботи, це буде велика конкуренція, і державні компанії будуть брати більше участі в ринку", – зазначив Герус.
Відмова від розгляду можливості приватизації "Енергоатому" підтвердив і глава Міненерго Олексій Оржель.
"Справді, приватизація "Енергоатому" не розглядається. Проте, хочу звернути увагу на ефективність. Є ідея, що окремі атомні станції можуть бути окремими гравцями на ринку, щоб вони конкурували між собою, однак у державній власності", – уточнив він.
"Енергоатом" є оператором всіх чотирьох діючих АЕС України, експлуатує 15 енергоблоків, оснащених водо-водяними енергетичними реакторами загальною встановленою електричною потужністю 13,835 ГВт.
Повідомлялося, що Україна в січні-червні 2019 року придбала ядерне паливо в сумарному обсязі на $ 98,402 млн, при цьому майже половину – у Російської Федерації.
