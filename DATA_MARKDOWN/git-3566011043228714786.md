
# ضرورت تفویض اختیارات بیشتر به استاندارها/ زمان انتخابات مجلس و دولت باید هم‌زمان شود

Published at: **2019-11-07T14:53:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545442.html/%D8%B6%D8%B1%D9%88%D8%B1%D8%AA-%D8%AA%D9%81%D9%88%DB%8C%D8%B6-%D8%A7%D8%AE%D8%AA%DB%8C%D8%A7%D8%B1%D8%A7%D8%AA-%D8%A8%DB%8C%D8%B4%D8%AA%D8%B1-%D8%A8%D9%87-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D9%87%D8%A7--%D8%B2%D9%85%D8%A7%D9%86-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D9%88-%D8%AF%D9%88%D9%84%D8%AA-%D8%A8%D8%A7%DB%8C%D8%AF-%D9%87%D9%85-%D8%B2%D9%85%D8%A7%D9%86-%D8%B4%D9%88%D8%AF)

رضا شیران خراسانی گفت: باید اختیارات بیشتری به استاندارها داده شود تا شاهد انجام هرچه سریع‌تر طرح نجات در حاشیه شهر مشهد باشیم.
به گزارش شبکه اطلاع رسانی راه دانا؛ به نقل از صبح توس؛ رضا شیران خراسانی، نماینده مردم مشهد و کلات در مجلس شورای اسلامی طی بازدید از غرفه «صبح توس» در نمایشگاه بین‌المللی مشهد اظهار کرد: وظیفه ذاتی مجلس قانون‌گذاری و نظارت بر اجرای قانون است از طرف دیگر قانون‌گذاری مراحل مختلفی دارد؛ مرحله ابتکار به این معنی در ابتدای شما باید یک نیاز اجتماعی را بررسی کنید و این نیاز اجتماعی را بیاورید تا تبدیل شود به یک ماده قانونی به همراه ضمانت اجراهای لازم.
وی افزود: در مرحله بعد این ماده قانون باید در مجلس شورای اسلامی به رأی گذاشته شود و پس از آن باید نمایندگان بر اجرای این قوانین نظارت داشته باشند اما در این بین یک سری وظایف نانوشته‌ای بر عهده نمایندگان به نام رفع نیازهای محلی حوزه انتخابیه گذاشته شده است.

        حل مشکلات محلی متناقض با وظیفه ذاتی نمایندگان است
      
شیران خراسانی ادامه داد: تا زمانی که خوب بودن یک نماینده به این باشد که وی در حوزه انتخابی چه اقداماتی برای رفع مشکلات آب‌رسانی، گازرسانی، راه روستایی و شهری انجام داده است، قطعاً این فعالیت‌ها متناقض با وظیفه ذاتی نمایندگان است.
نماینده مردم مشهد و کلات در مجلس شورای اسلامی یادآور شد: اقدامات یک نماینده برای بقاء در دوره‌های بعد کاملاً در تناقض است با وظایف ذاتی او، از طرف دیگر یک نماینده برای حل مشکلات محلی حوزه انتخابیه خود باید سراغ وزرا برود و از او بخواهد تا مشکل حوزه انتخابیه وی را حل کند.
وی تصریح کرد: در این حالت نماینده‌ای که وظیفه نظارت بر اجرای قانون را دارد، در مقابل وزیر به یک ملتمس محتاج تبدیل می‌شود، به‌عنوان‌مثال زمانی که یک وزیر به مجلس می‌آید بارها و بارها رئیس جلسه به نمایندگان تذکر می‌دهد که اجازه دهید وزیر گوش دهد، این بدان معنی است که نماینده‌ها زمانی که وزیر به مجلس می‌آیند همگی به دنبال گرفتن امتیازهایی برای حوزه انتخابیه خود هستند.
شیران خراسانی بیان کرد: این وضعیت برخلاف وظیفه اصلی نماینده است و اینجاست که می‌بینیم یک طرح استیضاح به امضای تعداد زیادی از نمایندگان می‌رسد ولی زمانی که قرار است وزیر به مجلس دعوت شود بسیاری از نماینده‌ها امضای خود را پس می‌گیرند، حال سؤال اینجاست که آیا طی این چند روز چه اتفاق خاصی افتاده که نماینده‌ها امضاهای خود را پس می‌گیرند.

        مجلس‌های محلی تقویت شوند تا مجلس ملی به مشکلات کلانتر کشوررسیدگی کند
      
نماینده مردم مشهد و کلات در مجلس شورای اسلامی خاطرنشان کرد: انتخابات استانی می‌توانست تا حدودی از این خلاء ها را جبران کند اما ما باید مجلس‌های محلی خود را تقویت کنیم تا این مجلس‌ها به مشکلات محلی رسیدگی کنند تا نمایندگان مجلس بتوانند به مشکلات کلانتر جامعه رسیدگی کنند.
وی ادامه داد: از طرف دیگر مجلس محلی می‌تواند برای مجلس کشوری تأمین نیرو کند اما تا زمانی که نمایندگان مجلس درگیر حل مشکلات محلی باشند، قطعاً لابی‌گری وجود دارد و مجلس کارایی اصلی خود را نخواهد داشت.

        زمان انتخابات مجلس و دولت باید هم‌زمان شود
      
شیران خراسانی اظهار کرد: زمان انتخابات مجلس و دولت باید هم‌زمان شوند زیرا انتخابات مجلس در سال آخر دولت برگزار می‌شود که کارایی خاصی نخواهیم داشت و از طرف دیگر مجلس با این احتساب از 4 سال تنها دو سال آن بهره‌وری خواهد داشت.

        ضرورت تفویض اختیارات بیشتر به استاندارها
      
نماینده مردم مشهد و کلات در مجلس شورای اسلامی گفت: طرح نجاتی که استانداری خراسان رضوی برای حاشیه شهر مشهد پیش گرفته است طرح بسیار خوبی بوده و امیدواریم با هم‌افزایی دستگاه‌های مختلف این طرح به خوبی اجرایی شود اما بزرگ‌ترین خلاء قانونی در طرح نجات اختیارات پایین به استاندارهایمان است و متأسفانه ما در توزیع قدرت اشتباه عمل کرده‌ایم که این امر باعث موازی کاری‌هایی شده که در پایان نتیجه مطلوبی را به همراه نخواهد داشت.
وی تأکید کرد: ازاین‌رو باید اختیارات بیشتری به استاندارها داده شود تا شاهد انجام هرچه سریع‌تر طرح نجات در حاشیه شهر مشهد باشیم.
انتهای پیام/
