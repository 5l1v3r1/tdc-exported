
# Jeden z najkrvavejších útokov v Mali. Teroristi zaútočili na vojenskú základňu

Published at: **2019-11-02T11:03:00+00:00**

Author: **BAMAKO/TASR**

Original: [tvnoviny.sk](https://www.tvnoviny.sk/zahranicne/1981174_jeden-z-najkrvavejsich-utokov-v-mali-teroristi-zautocili-na-vojensku-zakladnu)

Celkovo 53 vojakov prišlo v piatok o život pri "teroristickom útoku" na vojenskú základňu na severovýchode Mali. S odvolaním sa na tamojšiu vládu o tom informovala agentúra AFP. Agentúra uvádza, že išlo o dosiaľ jeden z najkrvavejších útokov voči armáde v tejto vnútrozemskej africkej krajine.
Minister pre komunikáciu Yaya Sangare na Twitteri napísal, že pri útoku na základňu v lokalite Indelimane v regióne Menaka neďaleko hraníc s Nigerom zahynul aj jeden civilista. Dodal, že situácia je pod kontrolou a momentálne prebieha pátranie po telách a ich identifikácia. Podľa jeho slov útok na základňu prežilo desať osôb.
Ďalšie podrobnosti k útoku nezverejnili.
Malijská vláda vo svojej prvotnej správe "teroristický útok" odsúdila a oznámila, že si vyžiadal niekoľko mŕtvych či zranených, ale presné číslo obetí nezverejnila.
K zodpovednosti za tento čin sa bezprostredne neprihlásila žiadna skupina.
Pred mesiacom neďaleko hraníc s Burkinou Faso pri dvoch útokoch džihádistov zahynulo 40 vojakov. Niektoré zdroje uviedli, že počet mŕtvych sa znížil.
Extrémisti prepojení na teroristickú sieť al-Káida ovládli sever Mali ešte v roku 2012. O rok neskôr tam vyslala svoj armádny kontingent niekdajšia koloniálna mocnosť Francúzsko. Aktivity džihádistov sú na vzostupe aj v strednej a južnej oblasti Mali.
