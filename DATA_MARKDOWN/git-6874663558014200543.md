
# אחרי שנה בלבד: מנכל קופיקס מסיים את תפקידו

Published at: **2019-11-03T00:00:00+00:00**

Author: **נווית זומר**

Original: [כלכליסט - www.calcalist.co.il](https://www.calcalist.co.il/marketing/articles/0,7340,L-3772904,00.html)

שנה בלבד לאחר המינוי: אירם גרייבר, מנכ"ל חברת קופיקס שבשליטת רמי לוי, יסיים את תפקידו בחברה בסוף החודש. לפני קופיקס שימש גרייבר כמנכ"ל חברת המזון ויליפוד.
לפני שנה סיים לוי את תהליך ההשתלטות על קופיקס (הכוללת את בתי הקפה והסופרים), הנסחרת בבורסה בתל אביב, כשרכש נתח נוסף ממניותיה מידי מייסדה אבי כץ והגיע להחזקה של 65% מהמניות.
גרייבר, שעלות שכרו 50 אלף שקל בחודש, החליף את המנכ"ל הקודם יקי ודמני שמונה על ידי אבי כץ וגם כיהן כשנה. באוקטובר שעבר קיבל לידיו גרייבר חברה מפסידה, לאחר משבר מול לקוחותיה עקב העלאת מחיר הקפה מחמישה לשישה שקלים, מהלך שיזם אבי כץ. על גרייבר הוטלה המשימה לבצע תוכנית מפנה בחברה ולהתמקד בשיפור התוצאות של רשת בתי הקפה המונה למעלה מ-100 סניפים, בעוד הסופרים היו יותר באחריותו של רמי לוי.
גרייבר פעל להשבחת המוצרים ברשת כשהכריכים, המאפים והסלטים עברו שדרוג ניכר. כן נסגרו סניפים מפסידים ותנאי הסחר שופרו. אלא שקופיקס סיימה את הרבעון השני של 2019 עם ירידה של 7.7% במכירות שהסתכמו ב-58 מיליון שקל וההפסד הנקי העמיק ל-6.2 מיליון שקל לעומת 2.7 מיליון שקל ברבעון המקביל. את המחצית הראשונה של 2019 חתמה קופיקס בהפסד של 11.5 מיליון שקל. החודש יפורסמו דוחות קופיקס לרבעון השלישי שילמדו האם החברה מראה שיפור בתוצאותיה, או שההפסדים רק מתרחבים.
