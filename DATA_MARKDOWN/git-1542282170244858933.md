
# Delta Tankers: Δεν ευθύνεται η «Μπουμπουλίνα» για την πετρελαιοκηλίδα

Published at: **2019-11-02T17:11:15+00:00**

Author: **euronews **

Original: [euronews](https://gr.euronews.com/2019/11/02/vrazilia-petrelaiokhlida-delta-tankers-kamia-anamiksi)

Καμία ανάμιξη στην πετρελαιοκηλίδα που μόλυνε τον Ιούλιο τις τροπικές ακτές της Βραζιλίας δεν έχει το ελληνικής σημαίας δεξαμενόπλοιο «Μπουμπουλίνα», σύμφωνα με τη διαχειρίστρια εταιρία.
Σε γραπτή ανακοίνωσή της, η Delta Tankers αναφέρει πως το πλοίο απέπλευσε πλήρες φορτίου από τη Βενεζουέλα και μετέβη χωρίς στάση στη Μελάκα της Μαλαισίας, όπου και ξεφόρτωσε, χωρίς να έχει καταγραφεί καμία απώλεια.
Την ίδια ώρα, εντείνεται η κριτική κατά των αρχών της λατινοαμερικανικής χώρας.
«Εκείνοι που θεσμικά θα μπορούσαν άμεσα να αναλάβουν δράση σε ομοσπονδιακό επίπεδο, σε πολιτειακό επίπεδο ή στο επίπεδο του ιδιωτικού τομέα δεν είχαν καμία οργάνωση. Το απόλυτο χάος», τόνισε ο Κάρλος Νόμπρε, μέλος της βραζιλιάνικης Ακαδημίας Επιστημών.
Από την πλευρά τους, οι εισαγγελείς που ερευνούν την υπόθεση λένε πως διαθέτουν στοιχεία για το ότι η εταιρία, ο καπετάνιος και το πλήρωμα δεν ενημέρωσαν εγκαίρως.
Η Delta Tankers τονίζει πως διαθέτει όλες τις καταγραφές για να στηρίξει τη μη ανάμιξή της, ωστόσο οι αρχές της Βραζιλίας δεν έχουν έρθει σε καμία επαφή μαζί της.
