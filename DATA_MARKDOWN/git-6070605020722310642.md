
# Una associació musulmana denuncia Abascal per dir que la majoria de violadors són immigrants

Published at: **2019-11-06T16:19:30+00:00**

Author: ****

Original: [Ara.cat](https://www.ara.cat/politica/associacio-musulmana-Reus-Abascal-immigrants_0_2339166239.html)

L'associació musulmana Watani, de Reus, ha presentat aquest dimecres una denúncia contra els dirigents de la formació ultra Vox Santiago Abascal i Iván Espinosa de los Monteros per haver dit que la majoria de violadors són immigrants. La denúncia, presentada al jutjat de guàrdia de la ciutat i a què ha tingut accés l'ACN, detalla que Espinosa de los Monteros va assegurar que "un estranger és tres vegades més propens a violar que un espanyol", en declaracions al programa Espejo público, d'Antena 3. A més, l'escrit també recull una manifestació feta pel líder de Vox durant el debat d'aquest dilluns a TVE en què va dir que “des de la Manada dels Sanfermines hi ha hagut més de 100 Manades i el 70% dels que estan imputats són immigrants”.
L’advocat de l’entitat musulmana, Hilal Tarkou, sosté que aquestes manifestacions són “radicalment falses” i podrien incórrer en un suposat delicte d’incitació a l’odi i a la violència. “Constitueixen una manifesta alarma social, atempten greument contra la dignitat de les persones estrangeres, atempten contra la convivència, contra la pau social, inciten a l’odi, motiven i criden a la conflictivitat i, consegüentment, al racisme i a la xenofòbia especialment contra els estrangers”, puntualitza el lletrat en la denúncia.
Davant d’aquests fets, Tarkou considera que aquestes manifestacions no estan emparades per la llibertat d’expressió i que són “altament perilloses i alarmistes”. El lletrat demana al jutjat que investigui els dos dirigents de Vox pel delicte d’incitació a l’odi, que preveu penes d’entre un i quatre anys de presó.
Al març el lletrat de l'entitat ja va denunciar el secretari general de Vox, Javier Ortega Smith, per dir que “l’enemic comú és la invasió islamista”. Posteriorment, un jutjat de Reus va obrir diligències per un suposat delicte de discriminació.
Anys enrere, l'associació musulmana reusenca Watani, propulsora de la denúncia contra Abascal, també va portar a judici a l’antiga cúpula de Plataforma per Catalunya per racisme, arran d’una campanya de les municipals del 2011.
