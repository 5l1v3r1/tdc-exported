
# รุ่นพี่แม้โจ้ยันรับน้องถูกต้อง งงน้องโฟล์ถูกทำร้ายได้ไง

Published at: **2019-11-04T10:14:00+00:00**

Author: ****

Original: [เดลินิวส์](https://www.dailynews.co.th/regional/739960)


        ผู้ช่วยอธิการบดีแม่โจ้ หิ้วรุ่นพี่มาให้ตร.สอบ อ้าง รับน้องถูกต้อง ‘งง’น้องโฟล์ถูกทำร้ายได้ไง เตรียมตั้งโต๊ะแถลงข่าวอีกรอบ
      
จากกรณีที่บนโลกโซเชียล ได้มีการแชร์ภาพเหตุการณ์รับน้องของมหาวิทยาลัยชื่อดังแห่งหนึ่งในจ.เชียงใหม่ ที่เป็นภาพรุ่นน้องที่ร่วมทำกิจกรรมถูกรุ่นพี่ทำร้ายร่างกายด้วยการใช้ก้านกล้วย และไม้ทุบตีจนบริเวณแผ่นหลังมีรอยแดง ฟกช้ำ จนกระทั่งผู้ปกครองแจ้งความที่ สภ.แม่โจ้ จ.เชียงใหม่ เพื่อดำเนินคดีความคืบหน้าเมื่อวันที่ 4 พ.ย. ดร.สุดเขต สกุลทอง ผู้ช่วยอธิการบดีมหาวิทยาลัยแม่โจ้  จ.เชียงใหม่ พร้อมด้วยนาย กล้า(นามสมมุติ) หนึ่งในรุ่นพี่ที่ถูกกล่าวอ้างว่าเป็นคนกระทำ ได้เดินทางเข้าพบพ.ต.ท.พงษ์ศักดิ์  เรือนแก้ว รองผกก.(สอบสวน) สภ.แม่โจ้ โดยมีกลุ่มนักศึกษากว่า 20 คนเดินทางมาให้กำลังใจ ในเบื้องต้นจากการสอบปากคำนาย กล้า ได้ให้การปฎิเสธ โดยอ้างว่าในวันที่เกิดเหตุมีรุ่นพี่อยู่ในเหตุการณ์ถึง 23 คน และตนก็ไม่ทราบว่าใครเป็นคนทำ สำหรับกิจกรรมในวันนั้นเป็นกิจกรรมที่มีการพาน้องๆไปเคารพสิ่งศักดิ์สิทธิ ตามความเชื่อ โดยก่อนเกิดเหตุ กลุ่มรุ่นน้องได้เดินไปยังบริเวณดังกล่าวอยู่แล้ว จากนั้นกลุ่มของพวกตนจึงเดินไปตามเพื่อดูแลความเรียบร้อย ซึ่งเหตุการณ์ก็ปกติ แต่จู่ๆนายโฟล์ค ผู้เสียหาย ได้ยกมือพร้อมกับบอกรุ่นพี่ว่าถูกทำร้าย ซึ่งหลายคนก็งงว่าเหตุการณ์ดังกล่าวเกิดขึ้นได้อย่างไร ทั้งนี้ขอยืนยันว่าทางรุ่นพี่ไม่ได้มีการจัดการรับน้องนอกเหนือจากที่ทางมหาวิทยาลัยกำหนด อย่างแน่นอน 
ดร.สุดเขต เปิดเผยว่า หลังจากเกิดเหตุการณ์ก็ไม่ได้นิ่งนอนใจ ท่านอธิการบดีก็ได้ทราบเรื่องแล้ว และได้มีการตั้งคณะกรรมการสอบสวนหาข้อจริงที่เกิดขึ้น แต่เนื่องจากว่าช่วงนี้เป็นช่วงปิดภาคเรียน ทำให้นักศึกษาบางส่วนได้เดินทางกลับภูมิลำเนา ซึ่งต้องใช้เวลาในการเชิญตัวนักศึกษาที่เกี่ยวข้องกลับมาสอบสวน ขณะนี้ก็ได้เรียกกลับมาทั้งหมดแล้ว โดยไม่มีข้อยกเว้น นอกจากนี้จากการตรวจสอบพบว่าได้มีผู้ถูกกระทำในลักษณะดังกล่าวจำนวน 2 คน ซึ่งกรณี“น้องโฟล์ค”  ซึ่งโดนทำร้ายร่างกายโดยการใช้หมัดต่อยบริเวณกลางหลังได้มีการแจ้งความไว้แล้ว ส่วนอีกรายหนึ่ง เป็นนักศึกษาชั้นปีที่ 1 คณะผลิตกรรมการเกษตร ที่โดนก้านกล้วยฟาดที่บริเวณหลัง และเป็นกระแสในโลกโซเชียลนั้น ยังไม่ได้มีการแจ้งความ ทั้งนี้ตนขอยืนยันว่าทางมหาวิทยาลัยได้มีนโยบายรับน้องแบบสร้างสรรค์ ไม่มีนโยบายรับน้องนอกสถานที่  และทางมหาวิทยาลัยไม่เคยสนับสนุนการใช้ความรุนแรงทุกรูปแบบ หากมีนักศึกษาที่ถูกกระทำหรือได้รับผลกระทบ สามารถแจ้งกับทางมหาวิทยาลัยหรือเจ้าหน้าที่ตำรวจ เพื่อดำเนินคดีตามกฎหมายได้เลย ทั้งนี้ทางมหาวิทยาลัยแม่โจ้ จะได้มีการจัดแถลงข่าวกับสื่อมวลชน อีกครั้งในวันที่  6 พ.ย. เวลา 13.00 น. ที่สำนักอธิการบดีมหาวิทยาลัยแม่โจ้ เพื่อชี้แจงเรื่องดังกล่าวทั้งหมด โดยขอยืนยันว่าหากพบนักศึกษามีการกระทำผิดจริง ทางมหาวิทยาลัยก็มีข้อบังคับและบทลงโทษอยู่แล้วตั้งแต่ออกหนังสือตักเตือน ให้พักการเรียน ไปจนถึงหนักสุดคือการพ้นสภาพนักศึกษา   
