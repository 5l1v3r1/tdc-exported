
# Polášek s Dodigom si zahrajú na Turnaji majstrov, v Paríži postúpili do semifinále

Published at: **2019-11-01T19:35:03+00:00**

Author: **Webnoviny**

Original: [Denník politika](http://dennikpolitika.sk/archiv/88458)

1.11.2019 (Webnoviny.sk) – Slovenský tenista Filip Polášek s Chorvátom Ivanom Dodigom majú istotu účasti na prestížnom koncoročnom Turnaji majstrov v Londýne. Definitíva napokon padla ešte pred ich piatkovým vystúpením na podujatí ATP Masters 1000 v Paríži, kde vo štvrťfinále zdolali nenasadené americko-britské duo Rajeev Ram, Joe Salisbury 6:3, 6:7 (5) a 10:7 (zápasový tajbrejk).
Polášek s Dodigom nadobudli istotu vďaka tomu, že americké dvojičky Mike a Bob Bryanovci, ktoré pred nimi figurovali v rebríčku, predčasne ukončili sezónu a francúzsko duo Jérémy Chardy, Fabrice Martin stratilo šancu na titul z parížskej „tisícovky“.
Ôsmy nasadený pár turnaja už v štvrtej hre brejkol svojich protivníkov a túto výhodu si udržal až do konca prvého setu. Na jeho ukončenie zužitkoval prvú príležitosť (6:3).
V druhom dejstve si obe dvojice držali podania, jedinú príležitosť na jeho prelomenie mali Polášek s Dodigom v treťom geme. O osude sa napokon rozhodovalo v tajbrejku, v ktorom Ram so Salisbury odskočili na 6:2 a potom využili až štvrtý setbal.
Rozhodujúcu časť lepšie začali Ram so Salisburym. O vedenie 3:0 však rýchlo prišli, keď prehrali šesť loptičiek za sebou. Polášek s Dodigom si tento náskok už postrážili a po premenení druhého mečbalu postúpili do semifinále turnaja.
štvorhra – štvrťfinále

        Ivan Dodig, Filip Polášek (Chor./SR-8) – Rajeev Ram, Joe Salisbury (USA/V. Brit.) 6:3, 6:7 (5), 10:7 (zápasový tajbrejk)
      
Viac k témam: ATP Masters 1000, Rajeev RamZdroj: Webnoviny.sk – Polášek s Dodigom si zahrajú na Turnaji majstrov, v Paríži postúpili do semifinále © SITA Všetky práva vyhradené.
