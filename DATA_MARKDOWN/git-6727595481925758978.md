
# ദല്‍ഹി പൊലീസ് ആസ്ഥാനത്ത് പൊലീസുകാരുടെ പ്രതിഷേധ പ്രകടനം; 'അഭിഭാഷകരെ അറസ്റ്റ് ചെയ്യണം'

Published at: **2019-11-05T12:08:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/delhi-cops-protest-outside-police-headquarters-day-after-their-colleague-was-thrashed-by-lawyers5657.html)

ന്യൂദല്‍ഹി: ദല്‍ഹി പൊലീസ് ആസ്ഥാനത്ത് പ്രതിഷേധ പ്രകടനവുമായി പൊലീസ് ഉദ്യോഗസ്ഥര്‍. ദല്‍ഹിയിലെ തീസ് ഹസാരി കോടതി പരിസരത്ത് പൊലീസ്- അഭിഭാഷക സംഘര്‍ഷം നടന്നതിന് പിന്നാലെയാണ് പൊലിസ് ഉദ്യോഗസ്ഥര്‍ ദല്‍ഹി പൊലീസ് ആസ്ഥാനത്ത് പ്രതിഷേധം സംഘടിപ്പിച്ചത്. സംഘര്‍ഷത്തില്‍ 20 ഓളം പൊലീസുകാര്‍ക്കും അഭിഭാഷകര്‍ക്കും പരിക്കേറ്റിരുന്നു. കറുത്ത ബാന്റ് ധരിച്ചായിരുന്നു പൊലീസിന്റെ പ്രതിഷേധം.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
തീസ് ഹസാരി കോംപ്ലക്സിനുള്ളിലെ പാര്‍ക്കിംഗ് തര്‍ക്കമാണ് അഭിഭാഷകരും പൊലീസ് ഉദ്യോഗസ്ഥരും തമ്മിലുള്ള ഏറ്റുമുട്ടലിലേക്ക് നയിച്ചത്. ഒരു അഭിഭാഷകന്‍ തന്റെ കാര്‍ ലോക്കപ്പിന് മുന്നില്‍ പാര്‍ക്ക് ചെയ്യുന്നതിനെ ഡ്യൂട്ടി ഉദ്യോഗസ്ഥര്‍ എതിര്‍ത്തതോടെയാണ് പ്രശ്‌നം തുടങ്ങിയതെന്നാണ് റിപ്പോര്‍ട്ടുകള്‍.സംഘര്‍ത്തില്‍ ഇരുകൂട്ടര്‍ക്കും പരിക്കേല്‍ക്കുകയും നിരവധി വാഹനങ്ങളും തകര്‍ക്കുകയും ചെയ്തിരുന്നു.
സംഭവത്തില്‍ ദല്‍ഹി കോടതി ജുഡീഷ്യല്‍ അന്വേഷണത്തിന് ഉത്തരവിട്ടിട്ടുണ്ട്. ആറാഴ്ച്ചക്കകം അന്വേഷണം പൂര്‍ത്തിയാക്കി റിപ്പോര്‍ട്ട് സമര്‍പ്പിക്കാനാണ് കോടതി ഉത്തരവ്. സംഭവം നിര്‍ഭാഗ്യകരമാണെന്നും അപകടം പറ്റിയവരുടെ ചികിത്സാ ചെലവുകള്‍ ദല്‍ഹി സര്‍ക്കാര്‍ ഏറ്റെടുക്കുമെന്നും കെജ്‌രിവാള്‍ പ്രഖ്യാപിച്ചിരുന്നു.
അതേസമയം ദല്‍ഹിയിലെ സാകേത് ജില്ലാ കോടതിക്ക് പുറത്ത് ഇന്നലെ മറ്റൊരു സംഭവമുണ്ടായി. ഒരു പൊലീസുകാരനെ അഭിഭാഷകന്‍ ആക്രമിക്കുന്നതായി കാണിക്കുന്ന വീഡിയോ സാമൂഹ്യമാധ്യമങ്ങളില്‍ വൈറലായിരുന്നു. സംഭവത്തിന്റെ ചിത്രങ്ങള്‍ എടുത്തതിന് ചില മാധ്യമ പ്രവര്‍ത്തകരെയും മര്‍ദ്ദിച്ചതായി റിപ്പോര്‍ട്ട് ചെയ്യുന്നുണ്ട്.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
