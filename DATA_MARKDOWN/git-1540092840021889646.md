
# Σπουδαστής της όπερας δώρισε το ήπαρ του στον πατέρα του με κίνδυνο να χάσει τη φωνή του

Published at: ****

Author: ****

Original: [CNN.gr](https://www.cnn.gr/news/kosmos/story/196501/spoydastis-tis-operas-dorise-to-ipar-toy-ston-patera-toy-me-kindyno-na-xasei-ti-foni-toy)

Newsroom, CNN Greece 20:17 , 06 November 2019 - 20:21
Ο Μαζλούμ Ντογάν, ένας σπουδαστής όπερας στο Πανεπιστήμιο Mimar Sinan Fine Arts στην Κωνσταντινούπολη, έδωσε τρία τέταρτα από το συκώτι του για να βοηθήσει τον 48χρονο πατέρα του Αλί Ντογάν, ο οποίος διαγνώστηκε τον περασμένο Μάιο με καρκίνο και οι γιατροί του έδιναν μονάχα έναν μήνα ζωής.
Αν και ο Αλί Ντογάν διαφώνησε με την απόφαση του γιου του, ο Μαζλούμ αρνήθηκε οποιαδήποτε άλλη δωρεά για τον πατέρα του και ζήτησε από τον χειρουργό Σινάσι Σεβμίς να κάνει πραγματικότητα την επιθυμία του να είναι εκείνος ο δωρητής του οργάνου.
Έπειτα από τη μεταμόσχευση που στέφθηκε με επιτυχία τον περασμένο Αύγουστο, ο πατέρας κατάφερε να βγει νικητής στη μάχη με τη νόσο, ενώ ο γιος δεν υπέστη καμία ζημιά στο διάφραγμά του κι επομένως δεν έχασε τη φωνή του.
Ο Ντογάν είπε στο τουρκικό πρακτορείο ειδήσεων Anadolu ότι δεν σκέφτηκε στιγμή τα χρήματα και τον βιοπορισμό του μπροστά στην περιπέτεια της υγείας του πατέρα του.
«Η επέμβαση ήταν δύσκολη. Η μεταμόσχευση του οργάνου ήταν ο μοναδικός τρόπος να σωθεί η ζωή του. Ξέραμε ότι θα χάναμε τον πατέρα μας», σημείωσε ο Μαζλούμ Ντογάν που επιβεβαίωσε ότι δεν αντιμετωπίζει κανένα πρόβλημα με την υγεία του μετά την εγχείριση.
Ο ίδιος εξήγησε ότι ήταν 18 ετών όταν δώρισε το ήπαρ του, προσθέτοντας ότι προκειμένου να ευαισθητοποιήσει τον κόσμο στο θέμα της δωρεάς οργάνων, έφτιαξε μια ταινία μικρού μήκους σε συνεργασία με το νοσοκομείο Yeni Yuzyil University Gaziosmanpasa, όπου πραγματοποιήθηκε η επέμβαση.
«Είμαι πολύ καλά τώρα. Τώρα μπορώ και ονειρεύομαι, κοιτάω προς το μέλλον» είπε ο Αλί Ντογάν υπογραμμίζοντας ότι με την εγχείρηση είναι σαν να «γεννήθηκε ξανά».

        Διαβάστε επίσης
      
