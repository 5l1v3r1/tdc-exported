
# Велика маленька брехня. Гемосканування — що це і чи можна вірити діагностиці на крові

Published at: **2019-11-04T19:07:00+00:00**

Author: **Андрій Сем&#39;янків**

Original: [НВ](https://nv.ua/ukr/health/medicine/velika-malenka-brehnya-gemoskanuvannya-shcho-ce-i-chi-mozhna-viriti-diagnostici-na-krovi-50051519.html)

Всі ми, час від часу, маємо проблеми зі здоров’ям. Часто, для того щоб визначитись із лікуванням, лікарі направляють пацієнтів на додаткові методи обстеження: лабораторні, променеві чи функціональні. Часу на це витрачається багато, а сума в чеку зростає.
В такому контексті дуже привабливим видається процедура гемосканування, яку пропонують безліч приватних клінік та медичних спеціалістів.
Вам досить пожертвувати лише одну краплю крові, роздивляючись яку в спеціальний мікроскоп, лікар (якщо це дійсно лікар) зможе діагностувати широкий спектр хвороб: від порушень обміну речовин до наявності пухлин і паразитів. Але давайте розберемось детальніше, що собою являє подібний тип «діагностики».
В основі гемосканування лежить темнопільна мікроскопія, один із типових варіантів мікроскопії, який має досить обмежене застосування в звичайній клінічній практиці. Особливістю методики є те, що промінь підсвічує досліджуваний зразок не знизу, а збоку. Це дозволяє збільшити контрастність картинки. Але, в той же час, створює додаткові артефакти (спотворення) зображення.
Надавачі послуг гемосканування стверджують, що здатні побачити у зразках крові своїх пацієнтів грибки, мікроорганізми, паразитів, холестерин, кристали сечової кислоти, і ще багато іншого. Але що насправді вони бачать?
Оскільки предметом дослідження є свіжа крапля крові, опиняючись на скельці мікроскопа вона дуже швидко починає підсихати. І як раз в цей момент на краях зразка можна побачити стовпчики склеєних еритроцитів (червоних кров’яних тілець).
Звісно, таке просте пояснення рідко задовольняє як діагноста, так і пацієнта. Тому вам, імовірно, повідомлять, що «кров — закислена». Що є повною нісенітницею, бо зміни кислотності крові не можна побачити в жоден мікроскоп. Бруд і тріщинки на склі спеціаліст інтерпритує, як глистів чи бляшки холестерину, еритроцити нетипової форми він назве «грибками». А побачені ним «хвороботворні бактерії», насправді є невинними нитками протеїну.
Безсумнівно, кожен з цих діагнозів є невеселою звісткою для пацієнта, і він з радістю погодиться на «курс лікування», який з не меншою радістю запропонує діагност-шарлатан. В кращому випадку наслідком будуть втрачені кошти та невиправданий психологічний стрес. Втім, часом, процедура гемосканування може впевнити пацієнта, що жодних проблем зі здоров’ям він не має. І деякі наявні хвороби можуть лишитись недіагностованими, аж до пізніх стадій.
На ресурсі quackwatch, присвяченому викриттю псевдонаукової медицини, зібрано підбірку випадків, коли процедури гемосканування закінчувались судовими позовами стосовно завданої шкоди клієнтам недобросовісних клінік.
Ось, що про гемосканування говорить лікар Едзард Ернст, професор та автор численних книжок проти шарлатанства в медицині:
«Побачити клітини власної крові на екрані — потужний експірієнс. Це дає людині враження, що її лікують передовими науковими методами. Але тут приховано потрійний обман. Спершу вам встановлять неіснуючий діагноз, потім довго і дорого полікують, а на завершення проведуть гемосканування ще раз, запевнивши, що хвороби більше нема. В цей же час, на гемоскануванні лікар заробляє біля $100 тисяч на рік».
Хоча авторитет науки в 21 столітті є безсумнівним, ми продовжуємо довіряти сумнівній інформації, та стаємо жертвами людей з низькими професійними та моральними стандартами. Безперечно, похід до лікаря справа затратна та часто не весела. Але псевдонаукові методики, на кшталт гемосканування, можуть зробити ситуацію ще більш прикрою.
