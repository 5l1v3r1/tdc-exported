
# 
        اولین شناسنامه‌ بلاک چینی به‌طور رسمی در برزیل صادر شد
      

Published at: **2019-11-04T17:59:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638143/%D8%A7%D9%88%D9%84%DB%8C%D9%86-%D8%B4%D9%86%D8%A7%D8%B3%D9%86%D8%A7%D9%85%D9%87%E2%80%8C-%D8%A8%D9%84%D8%A7%DA%A9-%DA%86%DB%8C%D9%86%DB%8C-%D8%A8%D9%87%E2%80%8C%D8%B7%D9%88%D8%B1-%D8%B1%D8%B3%D9%85%DB%8C-%D8%AF%D8%B1-%D8%A8%D8%B1%D8%B2%DB%8C%D9%84-%D8%B5%D8%A7%D8%AF%D8%B1-%D8%B4%D8%AF)

گروه IT: اولین نوزادی که شناسنامه‌ی خود را به‌طور رسمی در بلاک چین ثبت کرده، در ریودوژانیرو برزیل متولد شد. این گواهی تولد که با استفاده از پلتفرم بلاک‌چین IBM صادر شده است، نمونه‌ای از نفوذ روزافزون فناوری ثبت رمزنگاری‌ به جنبه‌های مختلف زندگی روزمره ما محسوب می‌شود. آلوارو جمدیروس مندونسا، اولین کودک برزیلی است که گواهی تولدش با تکنولوژی بلاک‌چین و بی‌نیاز از مراجعه به سازمان ثبت این کشور صادر شده است.   به گزارش بولتن نیوز به نقل از زومیت، دن گیسولفی، مدیر ارشد تکنولوژی در بخش احراز هویت IBM به دیجیتال ترندز گفت:    شناسنامه یک سند هویت بنیادی است که از طریق آن اعتماد به دیگر اسناد هویتی مانند گواهینامه رانندگی امکان‌پذیر می‌شود. صدور گواهی تولد با تکنولوژی بلاک‌چین، اولین در نوع خود است.  
صحبت‌های گیسولفی بدان معنی است که بلاک‌چین به‌طور فزاینده‌ای به‌عنوان فناوری قابل اعتماد برای ثبت انواع سوابق رسمی درحال مقبول شدن است؛ به‌طوری که خرید خانه و حتی ازدواج نیز در بلاک‌چین اعتبار دارد. درحالی‌که اسناد کاغذی و حتی دیجیتال ممکن است روزی از بین بروند، سوابقی که در «دفترکل توزیع‌شده» (distributed public ledger) ثبت می‌شوند، تقریبا تا ابد جاودانه خواهند بود.گیسولفی در ادامه افزود:    هدف اصلی ثبت احوال کاهش زمان فرایند‌ ثبت‌نام برای بهبود تجربه‌ی همه ذی‌نفعان گردش کار و افزایش اعتماد در سیستم ثبت‌نام است. روند ثبت اسناد در ثبت احوال فعلا به‌صورت دستی بوده و به دور از خطاهای انسانی طی فرایند نخواهد بود. این گام تلاشی برای دیجیتالی کردن سند هویت بنیادی برای همه دولت‌ها است که می‌توانند آن را سرلوحه‌ی کار خود قرار دهند. تحقق چنین گام مهمی بسیار هیجان‌انگیز است؛ زیرا نشان‌دهنده‌ی اهمیت اعتماد در سطح داده‌ها و هویت انسانی است.تولد این کودک برزیلی در تاریخ ۸ ژوئیه به ثبت رسیده است، اما رسانه‌های خبری به‌تازگی این موضوع را به اشتراک گذاشته‌‌اند. برخلاف روش‌های کاغذی قبلی ثبت‌نام و گرفتن گواهی تولد نوزاد که معمولا چند ساعت به‌طول می‌انجامد، با استفاده از این روش جدید می‌توان «گواهی تولد کاملا معتبر را در کمتر از ۱۵ دقیقه» صادر کرد.
