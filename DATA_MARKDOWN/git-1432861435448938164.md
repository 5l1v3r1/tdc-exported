
# Диктатурата на Анцуга в родния футбол

Published at: **2019-11-02T15:10:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/bgfootballother/diktaturata-na-ancuga-v-rodniq-futbol-1391091.html)

В последно време говорим само за проблемите на българския футбол по върховете. Без да отчитаме, че архаичното състояние на този велик спорт у нас е не само на терена, но и в главите на така наречените футболни хора.
Чакаме напролет конгрес. На него ще се избира. Кой обаче ще е избиращият? Делегатите. Не само на професионалните, но и на аматьорските клубове - членове на БФС. Именно последните от десетилетия се оказват твърде важни за футболната власт у нас. Защото те носят гласовете.

        Времето е спряло
      
По ниските етажи на родния футбол времето е спряло. И има един култов аксесоар - анцугът. Делегатите се обличат главно по анцузи. Ходят на съвещание, в кръчмата, на гости и на мач. С анцуг. Да не забравим - и на конгрес.
Негово Величество Анцугът. Той е начин на живот. Начин на мислене. Фолк атмосферата, съчетана с ретроградността, оставя българското футболно общество в палеозойската ера на фона съвременния облик на играта.
Повечето български треньори също мислят по анцуг. И начините им на работа, и стратегиите им са такива. Огромна част от вътрешния климат в българския футбол е сякаш още заседнала в дълбоките преспи на соца.
Затова не бива да се чудим, че клубовете ни играят футбол от средновековието, а в сравнение с един европейски мач, нашите все едно стоят на едно място.
Затова не бива и да се чудим, че българските треньори са бяло петно на картата на европейския футбол.
Затова не бива и да се чудим, че никой футболист дори на средно ниво не иска и да чуе за нашите географски ширини.
Уговорката е разбира се, без Лудогорец. Но Лудогорец сега изглежда като временно построен бутик на пазара на Малашевци. Чиято съдба във времето не е ясна.
Ясно е защо и БФС обича преди конгреси да подарява анцузи. Те са символ на любов, разбиране и житейско щастие. Затова носят преданост и заветен глас.
След няколко месеца предстои един твърде важен за българския футбол Конгрес. Въпросът е - и той ли ще бъде решен от Анцузите?
Дотогава - общо взето на автопилот. Защото стана ясно, че родният футбол дори в момента няма официален президент. Михаил Касабов още не е вписан в Търговския регистър. И тук някак си ситуацията е "по анцуг"...
Автор: Владислав КОЛЕВ
