
# Landslaget reagerer: - Stygt

Published at: **2019-11-05T17:45:24+00:00**

Author: **TORE ULRIK BRATLAND**

Original: [Dagbladet.no](https://www.dagbladet.no/sport/landslaget-reagerer---stygt/71786796)

ULLEVAAL (Dagbladet): Martin Ødegaard (20) ble tirsdag tatt ut i troppen til kampene mot Færøyene og Malta i EM-kvaliken. Men Real Sociedad-spilleren er svært usikker til de to kampene henholdsvis 15. og 18. november.
Ødegaard pådro seg en fotskade i oppgjøret mot Celta Vigo 27. oktober. Han ble taklet av Jorge Sáenz i det 93. minutt og gikk i bakken. Landslagets assistenttrener, Per Joar «Perry» Hansen, reagerer kraftig på taklingen:

        - Den var stygg. Han (Jorge Sáenz) burde vært utvist. Det var en ordentlig stygg takling og jeg synes det burde vært rødt kort, sier «Perry» til Dagbladet.
      
Sáenz fikk gult kort, og episoden føyer seg inn i et uhyggelig bilde: Ødegaard har opplevd flere brutale taklinger denne høsten. Det samme skjedde blant annet mot Real Betis 20. oktober, da Javi García gikk knallhardt inn i 20-åringen
Nordmannen har vært heldig og holdt seg skadefri i store deler av karrieren. Den største frykten er at en langtidsskade skal sette ham tilbake, slik at utviklingen stopper opp.

        Selv om han ble skadet, spilte Ødegaard mot Levante i neste kamp. Men så sa det stopp: Mot Granada i helga var han ute.
      
- Martin har en veldig høy smerteterskel. Vi må bare se hva som skjer med ham - om han i det hele tatt blir spilleklar til landskampene, eller om han må ha noen uker fri for at han skal bli bra igjen. Men Martin er superprofesjonell, sier «Perry».
Kampene mot Færøyene og Malta betyr nesten ingen ting, i alle fall med tanke på EM-sluttspillet. Spania og Sverige er i førersetet i gruppa. Og som «Perry» sier: Det må snø oppover dersom Norge skal til sluttspillet gjennom kvaliken. Fortsatt er det mulighet via Nations League i slutten av mars.

        Mediesjef Svein Graff opplyser at 9000 billetter er solgt til hjemmekampen mot Færøyene. Tallet vil stige. Men det er ingen tvil om at landslaget er avhengig av profilene Ødegaard og Erling Braut Haaland for å fylle Ullevaal stadion.
      

        - Virket det som om motstanderen gikk bevisst inn for å skade Ødegaard?
      
- Det skal jeg ikke påstå. Men det var en brutal og unødvendig handling, slår «Perry» fast.
Trener Lars Lagerbäck sier:
- Det er en fotskade. Det er helt klart tvilsomt om Martin spiller landskampene. Vi må avvente situasjonen.
Du kan se taklingen fire minutter og 33 sekunder inn i denne videoen ved å klikke her.
Også kaptein Stefan Johansen sliter med en kneskade. Lagerbäck har derfor kalt inn Mats Møller Dæhli og Iver Fossum i troppen.

        Ifølge Real Sociedad har Ødegaard fått et eget treningsopplegg. Han har to mål og tre målgivende for laget som imponerer i spansk fotball og som ligger på tredjeplass, rett bak Barcelona og Real Madrid.
      
- Det har vært et eventyr, sier «Perry» om Ødegaard-starten i Sociedad.
- At han produserer så mye og er dominant i en så god liga, er bare å ta av seg hatten for. Utviklingen har vært fantastisk.

        PS: De to beste lagene i gruppa går til EM-sluttspillet neste sommer. Sluttspillet blir arrangert i 12 land - som en nyskapning.
      

        Landslagssjef Lars Lagerbäck har tatt ut følgende spillere til EM-kvalifiseringskampene i fotball mot Færøyene (15. november) og Malta (18. november):
      
Keepere: Rune A. Jarstein (Hertha Berlin), Ørjan Håskjold Nyland (Aston Villa), Sten Grytebust (FC København).
Forsvar: Kristoffer Vassbakk Ajer (Celtic), Haitam Aleesami (Amiens), Omar Elabdellaoui (Olympiakos), Even Hovland (Rosenborg), Birger Meling (Rosenborg), Tore Reginiussen (Rosenborg), Sigurd Rosted (Brøndby), Jonas Svensson (AZ Alkmaar).
Midtbane: Sander Berge (Genk), Mats Møller Dæhli (St. Pauli), Mohammed Elyounoussi (Celctic), Iver Fossum (AaB), Markus Henriksen (Hull), Stefan Johansen (Fulham), Fredrik Midtsjø (AZ Alkmaar), Ole Kristian Selnæs (Shenzhen), Mathias Normann (Rostov), Martin Ødegaard (Real Sociedad).
Spisser: Tarik Elyounoussi (AIK), Erling Braut Haaland (Salzburg), Joshua King (Bournemouth), Alexander Sørloth (Trabzonspor).
