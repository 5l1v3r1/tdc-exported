
# Той ли ще бъде новият председател на ОбС Пловдив?

Published at: **2019-11-04T10:40:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Toi-li-shte-bude-noviyat-predsedatel-na-ObS-Plovdiv-911040)

Адвокат Георги Колев, който беше кандидат за кмет на Пловдив от ЗС "Александър Стамболийски", е готов да заеме длъжността "председател на Общинския съвет“ в града под тепетата. Това заяви самият той в разговор с репортер на Plovdiv24.bg.
"Ако колегите в мое лице виждат вариант да работя като председател и бъда обединител на политическото говорене, с радост бих приел такава чест. 12 години съм зам.-председател и познавам всичко "отвътре“. Държа да отбележа, че има и други достойни за поста хора. Не мога да предреша избора на колегите, всичко е въпрос на доверие, а място за сърдене няма“, коментира Колев.
Според него ниската избирателна активност по време на изборите е заради липсата на значителни политически кампании и отсъствието на сблъсъци на идеи. Резултатът е ниска активност и поразителна политическа апатия.
Въпреки това Колев отчете позитивни резултати за ЗС "Александър Стамболийски", който вече ще има петима съветници в местния парламент, а стигнаха и до балотаж в район "Източен“.
