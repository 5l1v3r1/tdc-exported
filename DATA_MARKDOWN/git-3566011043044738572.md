
# تغییر ضوابط حفاظتی تپه تاریخی چقاگاوانه

Published at: **2019-11-03T20:47:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544602.html/%D8%AA%D8%BA%DB%8C%DB%8C%D8%B1-%D8%B6%D9%88%D8%A7%D8%A8%D8%B7-%D8%AD%D9%81%D8%A7%D8%B8%D8%AA%DB%8C-%D8%AA%D9%BE%D9%87-%D8%AA%D8%A7%D8%B1%DB%8C%D8%AE%DB%8C-%DA%86%D9%82%D8%A7%DA%AF%D8%A7%D9%88%D8%A7%D9%86%D9%87)

مدیرکل میراث فرهنگی، صنایع دستی و گردشگری استان کرمانشاه از تغییر ضوابط حفاظتی تپه تاریخی چقاگاوانه خبر داد.
به گزارش شبکه اطلاع رسانی راه دانا؛ به نقل از شبکه اطلاع رسانی مرصاد، تپه تاریخی چقا گاوانه تپه ای مربوط به دوران پیش از تاریخ ایران باستان است که از اهمیت تاریخی برخوردار است و در وسط شهر اسلام آباد غرب قرار گرفته است.
تصمیم برای احداث پل روگذر در کنار این تپه تاریخی و نیز ساخت و سازهایی که در کنار آن شکل گرفته است،  آن را در معرض تخریب قرار داده است.
تاریخی بودن تپه چقا گاوانه موجب شکل گرفتن یک مطالبه عمومی در مقابل ساخت این پل روگذر شد و واکنش های مختلفی در سطح ملی و استانی را نیز در پی داشت و سازمان میراث فرهنگی، صنایع دستی و گردشگری نیز مخالفت خود را با ساخت این پل اعلام کرد.
خبرنگار مرصاد برای پیگیری این مطالبه با مدیرکل میراث فرهنگی، صنایع دستی و گردشگری استان کرمانشاه به گفتگو پرداخت.
امید قادری در گفتگو با خبرنگار مرصاد با اشاره به اهمیت تپه تاریخی چقا گاوانه، اظهار داشت: بر این اساس از هفته گذشته یکسری مکاتبات با وزارت خانه میراث انجام دادیم که مکاتبه اول ما در خصوص تعیین ضوابط جدید حفاظتی بود.

        تغییر ضوابط حفاظتی تپه تاریخی چقاگاوانه /کاوش های جدید در این محل
      
وی افزود: چون ضوابط قبل قدیمی بود نمی توانستیم از تپه حفاظت لازم را انجام دهیم و به همین دلیل هم ساخت و سازهای زیادی در آنجا انجام شده بود و هم در شهرداری مشکلاتی به وجود آمده بود.
مدیرکل میراث فرهنگی، صنایع دستی و گردشگری استان کرمانشاه گفت: در اینکه عرصه و حریم آن کجاست ابهامات زیادی وجود داشت به همین جهت اول کاری که صورت گرفت  تغییر ضوابط حفاظتی بود.
این مسئول خاطر نشان کرد: مورد بعدی که پیگیری کردیم برای این است که یکسری کاوش های جدید در آن اتفاق بیفتد.
قادری اظهار داشت: چند برنامه علاوه بر این برنامه های کوتاه مدت باید برای تپه چقا گاوانه تعریف کنیم البته یک برنامه میان مدت پس از اینکه عرصه و حریم تپه مشخص شد لازم است صورت بگیرد.
وی با بیان اینکه لازم است پلن های مدیریتی برای آن تعریف کنیم، گفت: باید مشخص شود چه تعداد از منازل و مغاره های حریم آن باید تملک شود و چه تعداد ساماندهی شوند.

        بازسازی ارگ و مرمت دیوارهای تاریخی تپه چقاگاوانه
      
مدیر کل میراث فرهنگی، صنایع دستی و گردشگری استان کرمانشاه ادامه داد: همچنین یک برنامه بلند مدت برای بازسازی ارگ و مرمت دیوارهای تاریخی در نظر گرفتیم و اینکه تبدیل به یک سایت پلن موزه کامل شود که بتواند مورد بازدید قرار بگیرد.
این مسئول تصریح کرد: با اعتبارات موجود، برنامه کوتاه مدت تا ابتدای سال ۹۹ به اتمام خواهد رسید و برنامه میان مدت هم مهرماه سال آینده شروع می شود تا کاوش های جدید بر روی آن صورت بگیرد.
وی ادامه داد: پس از این اقدامات یک برنامه دراز مدت هم برای آن تعریف می شود تا به سایت موزه تبدیل شود.
قادری خاطر نشان کرد: اگر چه اینجا موزه باستان شناسی بوده است اما استانداردهای باستان شناسی را ندارد و می توان گفت در کل استان کرمانشاه و حتی غرب کشور موزه باستان شناسی استاندارد نداریم.
 
انتهای پیام/
