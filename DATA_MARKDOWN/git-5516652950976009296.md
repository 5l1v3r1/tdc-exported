
# Δύο βραδιές ποίησης από τις «Νησίδες»

Published at: **2019-11-01T17:40:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424894/dyo-bradies-poihshs-apo-tis-nhsides)


        Δύο ποιητικές εκδηλώσεις διοργανώνει το περιοδικό λόγου και τέχνης “Νησίδες”, αύριο Σάββατο 2 Νοεμβρίου και την Τετάρτη 6 Νοεμβρίου.
      
Στην πρώτη θα παρουσιαστεί το ποιητικό έργο του Γιώργου Βέη. Από τους εξέχοντες ποιητές της σύγχρονης δημιουργίας, έχει εκδώσει δώδεκα ποιητικές συλλογές.
O Γιώργος Βέης γεννήθηκε στην Αθήνα το 1955. Το πρώτο του βιβλίο εκδόθηκε το 1974 και η τελευταία του συλλογή, «Για ένα πιάτο χόρτα», το 2016. Το 2014 τιμήθηκε με το βραβείο Πέτρος Χάρης της Ακαδημίας Αθηνών για το σύνολο του έργου του.
Υπηρέτησε στο Διπλωματικό Σώμα ως πρόξενος και πρέσβης, κυρίως σε χώρες της νοτιοανατολικής Ασίας. Έχει γράψει επίσης βιβλία ταξιδιωτικής λογοτεχνίας.Θα μιλήσουν για το έργο του οι Ανθούλα Δανιήλ, φιλόλογος και κριτικός λογοτεχνίας και η Μαίρη Χαραλαμπίδη, ποιήτρια και φιλόλογος στο Βενετόκλειο Λύκειο.
Στη δεύτερη ο Γιώργος Βέης και ο ποιητής Σουλεϊμάν Αλάγιαλη-Τσιαλίκ θα μιλήσουν για τη συλλογή «Λαθραία Οργή» της Λίλυς Εξαρχοπουλου.
Η Λίλυ Εξαρχοπούλου είναι συγγραφέας, κριτικός λογοτεχνίας και μεταφράστρια. Διηγήματα και ποιήματά της έχουν δημοσιευτεί σε συλλογικές εκδόσεις και λογοτεχνικά περιοδικά. Έργα της έχουν μεταφραστεί σε διάφορες γλώσσες.
Στόχος των οργανωτών, είναι να αποτελέσει αυτή η διπλή εκδήλωση μια απόπειρα διαλόγου μεταξύ ποιητών που ανήκουν σε διαφορετικές γενιές και η δημιουργία τους στηρίζεται σε διαφορετικές ποιητικές προϋποθέσεις, να προφέρει επομένως μια άλλη οπτική για την προσέγγιση του έργου τους.
