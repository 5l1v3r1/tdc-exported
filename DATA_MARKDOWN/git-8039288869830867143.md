
# Imagini noi cu viitorul Volkswagen ID.4, primul SUV electric al companiei

Published at: **2019-11-02T06:58:58+00:00**

Author: **Elena Luchian**

Original: [AutoExpert](https://www.autoexpert.ro/imagini-noi-cu-viitorul-volkswagen-id-4-primul-suv-electric-al-companiei/)


        Volkswagen ID.4 va fi primul SUV electric al companiei. Nemții au programat dezvăluirea sa în luna februarie a anului viitor. Până atunci, apar imagini noi cu modelul cu emisii zero.
      
Familia Volkswagen ID se mărește. După ce ID.3 intră în producție, luni, 4 noiembrie, la uzina din Zwickau, Germania, nemții își canalizează resursele pe dezvoltarea viitorului membru al familiei electrice.
Este vorba despre un SUV care va purta denumirea ID.4. Acesta a fost expus în China, în cadrul unui eveniment marca Volkswagen, dar modelul poartă camuflajul multicolor purtat și de ID.3 înaintea prezentării oficiale. Camuflajul creează o iluzie optică, făcând imposibilă identificarea liniilor de design ale modelului. Știm însă că viitorul SUV va avea proporțiile lui Tiguan și că va oferi spațiu la nivelul SUV-ului de clasă mare, Touareg.
Noua electrică de la Volkswagen va fi produsă în China. Modelul de serie are la bază conceptul ID Crozz, prezentat în urmă cu doi ani, la Salonul Auto de la Frankfurt, dar va prelua soluțiile tehnice de la ID.3. Acel prototip era propulsat de două motoare electrice, câte unu pe fiecare dintre cele două punți. Unitatea din față producea 102 cai putere, iar cel din spate – 204 cai putere. O baterie cu o capacitate de 83 kWh îi asigura modelului o autonomie de 500 de kilometri în ciclul NEDC.
Nemții mai plănuiesc dezvăluirea unui concept anul acesta. Prezentarea sa este programată pentru data de 19 noiembrie, în Statele Unite.
