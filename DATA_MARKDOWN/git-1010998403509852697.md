
# Скандал по повод Деня на народните будители в Босилеград

Published at: **2019-11-01T16:01:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/skandal-po-povod-denja-na-narodnite-buditeli-v-bosilegrad.html)

Денят на народните будители започна със скандал в Босилеград, Сърбия, съобщaва БГНЕС, цитирайки директора на културния център „Босилеград” Иван Николов.
„Директорът на ОУ „Георги Димитров” в Босилеград Методи Чипев провали програмата по повод Деня на народните будители, която той беше предложил с конкретна дата и час, като извънкласно образователно занимание за учениците”, казва Николов.
Според директора на културния център, Чипев е заявил, че в събитието ще вземат участие 150 ученици от І до ІV клас. А по програма е трябвало да се прожектира българския детски филм „Лили рибката”. За тази цел от българското посолство са осигурили авторските права на филма и са финансирали разходите, свързани с отоплението на залата и подаръци за учениците.
„Вторият секретар на българското посолството Юлиан Китипов специално пристигна от Белград с филма и подаръците, но учениците останаха затворени в класните стаи, а директорът беше изчезнал”, посочва Николов.
На събитието е бил поканен и председателят на Националния съвет на българите в Сърбия Стефан Стойков, който също омаловажи празника с неприсъствието си.
„Въпреки че саботирането на български културни мероприятия в Босилеград е дългогодишна и почти редовна практика, гражданите на Босилеград бяха крайно изненадани от бруталното отношение не само към Деня на народните будители, но и към официалните представители на българската държава и особено към учениците”, казва още директорът на културния център.
Според запознати, културната програма е осуетена по заповед „отгоре“.
