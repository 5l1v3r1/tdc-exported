
# 
        سیدجلال به ترکیب پرسپولیس بازگشت
      

Published at: **2019-11-04T12:30:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638048/%D8%B3%DB%8C%D8%AF%D8%AC%D9%84%D8%A7%D9%84-%D8%A8%D9%87-%D8%AA%D8%B1%DA%A9%DB%8C%D8%A8-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D8%A7%D8%B2%DA%AF%D8%B4%D8%AA)

به گزارش بولتن نیوز، عصر امروز یکی از حساس ترین بازی های هفته دهم لیگ برتر در ورزشگاه زیبای فولاد آرنا برگزار خواهد شد. باتوجه به این که پرسپولیس و فولاد در جدول هم امتیاز هستند، تیم پیروز در این بازی شرایط بهتری خواهد داشت و تا رده دوم نیز بالا خواهد رفت. بنابراین جواد نکونام و گابریل کالدرون احتمالا تیم خود را با رویکرد هجومی به زمین خواهند فرستاد تا از این فرصت ویژه بهره ببرند.
 
سرخپوشان تهرانی که امروز سفیدپوش خواهند بود، در درون دروازه علیرضا بیرانوند را خواهند داشت. او در مقابل ماشین سازی برای دومین بازی متوالی موفق به کلین شیت شد و حالا امیدوار است در این زمینه هت تریک کند. هرچند که هنوز فاصله زیادی تا تعداد کلین شیت های رشید مظاهری و پیام نیازمند دارد.
 
مهم ترین اتفاق در ترکیب قرمزها بازگشت سیدجلال حسینی است. کاپیتان شماره 4 پرسپولیس که آخرین بار در تبریز مقابل تراکتور فیکس بود، پس از 7 بازی غیبت امروز به ترکیب بازخواهد گشت و در کنار محمدحسین کنعانی زادگان زوج خط دفاعی را تشکیل خواهد داد. در سمت چپ به نظر می‌رسد نادری جایگاه خود را تثبیت کرده و در سمت راست نیز غیبت عناصری چون شجاع خلیل زاده به حضور مهدی شیری ختم خواهد شد.
 
در خط هافبک پرسپولیسی ها ترکیبی آشنا را تجربه خواهند کرد. کالدرون نیز همچون برانکو به نمایش ربیع خواه اعتماد دارد و او را در پست هافبک دفاعی انتخاب می‌کند. کمی جلوتر از او احمد نوراللهی به عنوان هافبک میانی و حتی هجومی حضور خواهد داشت. در سمت راست احتمالا بشار رسن و در سمت چپ مهدی ترابی به میدان می‌روند.
 
خط حمله پرسپولیس نیز با حضور علی علیپور و وحید امیری تکمیل می‌شود تا پرسپولیس با تیمی پرستاره به دیدار با فولاد خوزستان برود. این دو پس از درخشش در مقابل شاهین از گلزنی ناکام بودند و حالا باید دید برابر دیگر تیم اهوازی چه خواهند کرد.
 
* امید عالیشاه، کمال کامیابی نیا، مهدی عبدی و شجاع خلیل زاده مهم ترین غایبان پرسپولیس هستند.
 
* روی نیمکت سیامک نعمتی، امیر روستایی، فرشاد احمدزاده، محمد انصاری و براندائو جونیور نیمکت نشینانی هستند که در طول بازی می‌توانند به میدان بروند.
 
* این دومین بازی تیم پرسپولیس در ورزشگاه جدید فولاد خوزستان است؛ استادیومی که ده درصد آن در اختیار هواداران تیم میهمان خواهد بود.
 
* پرسپولیس یا فولاد در صورت برد در بازی امروز، با تیم صدرنشین سپاهان هم امتیاز می‌شوند و از تیم دوم یعنی تراکتور عبور می‌کنند. باتوجه به تقابل تراکتور و سپاهان در هفته جاری، پیروزی در این بازی نقطه کلیدی نیم فصل اول خواهد بود.
 

        ترکیب احتمالی پرسپولیس مقابل فولاد:
      

        علیرضا بیرانوندسیدجلال حسینیاحمد نوراللهیعلی علیپورمحمد نادریمهدی شیریمحمدحسین کنعانی زادگانوحید امیریبشار رسنمحسن ربیع خواهمهدی ترابی
      
