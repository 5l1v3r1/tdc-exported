
# Atak kartelu, zginęli obywatele USA. Trump: to czas, by wszcząć wojnę

Published at: **2019-11-05T20:00:00+00:00**

Author: **ft//now**

Original: [TVN24](https://www.tvn24.pl/wiadomosci-ze-swiata,2/atak-na-amerykanskich-mormonow-w-meksyku-trump-zapowiada-wojne-z-kartelami,983142.html)

"Wspaniała rodzina i przyjaciele z Utah trafili pomiędzy dwa kartele, które ostrzeliwały się wzajemnie, i w rezultacie wielu Amerykanów zostało zabitych, z małymi dziećmi włącznie, a niektórzy zaginęli" - napisał prezydent USA w mediach społecznościowych.
W następnym wpisie Donald Trump zaznaczył, że "jeśli Meksyk potrzebuje pomocy lub poprosi o nią, to USA stoją w gotowości (...). Wspaniały prezydent Meksyku zrobił z tego ważną kwestię, ale kartele stały się tak wielkie i silne, że potrzeba armii, by pokonać armię" - dodał.
"Dla Meksyku to czas, by z pomocą USA wszcząć wojnę z kartelami i zetrzeć je z powierzchni ziemi. Czekamy tylko na telefon prezydenta" - kontynuował Donald Trump.
 
Prezydent Meksyku Andres Manuel Lopez Obrador poinformował na konferencji prasowej, że ma zamiar rozmawiać z Trumpem o pomocy, ponieważ "wszelka współpraca będzie konieczna".
Wpływowy republikański senator Mitt Romney, który jest mormonem, a jego ojciec urodził się we wspólnocie mormońskiej w Meksyku, potępił w reakcji na Twitterze "potworne ataki" i wezwał USA do podjęcia współpracy z władzami Meksyku, aby "sprawcy tej bezmyślnej agresji zostali rozliczeni".
W masakrze amerykańskiej społeczności mormońskiej zginęło co najmniej dziewięć osób: trzy kobiety i sześcioro dzieci. Jedna dziewczynka uciekła do lasu i zaginęła. Pięcioro dzieci, z których jedno zostało postrzelone, zdołało uciec i dotrzeć do domu.
Według lokalnych mediów ofiary należały do rodziny LeBaron, powiązanej ze społecznością mormonów, których przodkowie osiedlili się w północnym Meksyku pod koniec XIX wieku, uciekając z USA przed prześladowaniami ze względu na ich tradycje, między innymi poligamię - pisze agencja AFP. Wielu mormonów w Meksyku posiada podwójne obywatelstwo: meksykańskie i amerykańskie.
Lokalny aktywista i krewny zamordowanych Julian LeBaron opisał zabójstwo jako "masakrę" i zaznaczył, że niektóre ofiary spłonęły żywcem. Poinformował, że jego kuzynka jechała na lotnisko, kiedy została zaatakowana i zastrzelona w swoim samochodzie razem z czworgiem dzieci na obszarze, w którym działają przemytnicy narkotyków i "wszelkiego rodzaju bandyci" - pisze AFP. LeBaron dodał, że jego bliscy odnaleźli spalony samochód, w którym znajdowały się zwłoki, a po kilku godzinach odnaleziono kolejne dwa auta, w których odkryto ciała dwóch kobiet i dwojga dzieci.
Do tragicznego zdarzenia doszło w poniedziałek między stanami Chihuahua i Sonora przy granicy z USA. Lokalne władze wydały w poniedziałek wspólne oświadczenie, w którym poinformowano o wszczęciu dochodzenia w sprawie ataku na mormonów. Dodano, że niektóre osoby uznano za zabite, a niektóre za zaginione. Na miejsce oddelegowano dodatkowe siły bezpieczeństwa.
AFP podała, że brat Juliana LeBarona, Benjamin, który był założycielem grupy walczącej z przestępczością SOS Chihuahua, został zamordowany w 2009 roku.
