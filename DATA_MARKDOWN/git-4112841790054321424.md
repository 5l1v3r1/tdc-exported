
# Mariana Kočnera a Pavla Ruska usvedčuje z falšovania zmeniek aj bakalárska práca mladej novinárky

Published at: **2019-11-05T16:32:00+00:00**

Author: **Viktor Kniš**

Original: [REFRESHER](https://refresher.sk/76247-Mariana-Kocnera-a-Pavla-Ruska-usvedcuje-z-falsovania-zmeniek-aj-bakalarska-praca-mladej-novinarky)


        Dnes pokračoval súdny proces v kauze údajného falšovania zmeniek TV Markíza dvanástym dňom. Vypovedali svedkovia oboch strán.
      
Súdny proces, ktorý má dokázať, či Marian Kočner a Pavol Rusko sfalšovali zmenky TV Markíza v hodnote 69 miliónov eur, dnes pokračoval dvanástym dňom. Prokuratúra tvrdí, že Rusko a Kočner zmenky podpísali len nedávno, aby si mohli bezdôvodne nárokovať vyplatenie vysokej čiastky, oni namietajú a snažia sa dokázať, že 4 zmenky sú spred 20 rokov, keď bol Pavol Rusko riaditeľom Markízy. 
Jediný predvolaný svedok, ktorý existenciu zmeniek potvrdil, bola exmanželka Viera Rusková. Proti obvineným svedčí aj Peter Tóth – bývalý príslušník SIS, ktorý dlhodobo s Marianom Kočnerom spolupracoval a za peniaze pre neho sledoval novinárov vrátane zavraždeného Jána Kuciaka.
Kočnerova Threema sa už nečítala, pretože obe strany použili všetko, čo sa podľa nich týka kauzy zmenky. Komunikácia bude použitá proti Marianovi Kočnerovi aj v súdnom procese, v ktorom je obvinený z objednávky vraždy Jána Kuciaka a jeho snúbenice Martiny Kušnírovej. Podľa obžaloby si Kočner vraždu objednal, pretože novinár odhaľoval jeho ekonomickú trestnú činnosť. 
Súd vypočul reportérku denníka SME Ninu Sobotovičovú, ktorá vo februári 2017 pracovala na bakalárskej práci, ktorej témou bola práve kauza Gamatex. Išlo o pokus Kočnera spolu s predstaviteľmi organizovaného zločinu ovládnuť TV Markíza v roku 1998. Pri príprave bakalárskej práce robila novinárka rozhovor s Kočnerom aj s Ruskom. 
Na súde potvrdila, že Rusko jej v rozhovore síce spomínal zmenky, išlo však o úplne iné zmenky, nie tie, kvôli ktorým sú Marian Kočner a Pavol Rusko obžalovaní. „Nič také mi nespomínal,“ reaguje Sobotovičová na otázku o štyroch zmenkách pre Mariana Kočnera v hodnote 69 miliónov eur.
Otázky reportérke kládol aj obžalovaný Marian Kočner v snahe diskreditovať ju ako svedkyňu. Poukazoval na to, že nemá dostatočne odborné vzdelanie ani skúsenosti na to, aby hovorila o tom, čo sa dialo pred dvadsiatimi rokmi. 
Šéfka právneho oddelenia TV Markíza Lucia Tandlich podľa SME povedala: “V tom čase ešte nemal Rusko doručenú žalobu zo súdu a preto nevedel, ako obžalovaný Kočner naloží s vymyslenými zmenkami, a preto jej ich ani nespomínal, pretože nevedel, či obžalovaný Kočner bude Markízu vydierať alebo si zmenky uplatní na súde."

        Svedkyňa Nina Sobotovičová
      
Ďalší, kto by mal o zmenkách vedieť, ak by boli skutočné, bol podnikateľ Milan Fiľo – kľúčový investor TV Markíza okolo roku 2000. Jeden z najbohatších mužov na Slovensku pred súdom povedal, že nikdy nebola žiadna zmienka o zmenkách: „Nie, nikdy som nepočul o zmenkách,“ potvrdil. 
„Ani tento veľmi dôležitý svedok nemal najmenšie informácie o zmenkách, napriek tomu, že do Markízy investoval výrazný kapitál,” komentuje výpoveď oligarchu Fiľa prokurátor Ján Šanta. 
„Je to úplne jednoznačné, svedok Fiľo bol kľúčový investor a aj z jeho výpovede vyplýva, že pokiaľ by mal vedomosť, že investuje do spoločnosti, ktorá ručí zmenkami za 500 miliónov, tak by to nikdy neurobil. Zmenky boli antedatované a nikdy v roku 2000 neboli podpísané,” dodal právny zástupca Markízy Daniel Lipšic. 

        Na snímke svedok Milan Fiľo
      
