
# Суд відмовився звільняти від відповідальності фігурантів схем Гладковського

Published at: **2019-11-01T11:25:56+00:00**

Author: **Daria Trokhimovich**

Original: [Рубрика](https://rubryka.com/2019/11/01/sud-vidmovyvsya-zvilnyaty-vid-vidpovidalnosti-figurantiv-shem-gladkovskogo/)


        
          Шевченківський райсуд Києва відмовив прокуратурі у звільненні від кримінальної відповідальності за несплачені податки фігурантів скандалу про корупцію в “Укроборонпромі” Андрія Рогози та Віталія Жукова.
        
      
Подібні рішення суду від 2 та 18 вересня були оприлюднені у реєстрі 1 листопада
У рішенні стосовно Андрія Рогози йдеться, що підконтрольна йому фірма “Оптимумспецдеталь” серпня 2015 року по грудень 2016 року не сплатила податків на 26 621 147, 47 гривень.
Розслідування тривало з 2016 року, але за один день до оголошення підозри у 2019 році Рогоза заплатив державі збитки, що дозволяє звільнити його від відповідальності. На підставі цього прокуратура попросила суд закрити справу Рогози.
Однак суддя Оксана Голуба побачила у клопотанні прокурора низку порушень. Прокуратура не довела, що справу має розглядати саме Шевченківський райсуд, неналежним чином сформулювала підозру Рогозі та не довела вчинення ним злочину.
Зокрема, з переліку доказів “не вбачається, що саме вони підтверджують”. Недоведеним суддя вважає і розмір шкоди, тоді як Рогозу звинувачують в ухиленні від податків в особливо великому розмірі.
Крім того, правоохоронці не довели, що чоловік дійсно відшкодував збитки. На підтвердження того, що Рогоза все-таки заплатив інкриміновані йому 26,6 мільйонів, суду надали фотокопії квитанцій. Але суд не прийняв їх як належні та допустимі докази.
Рішення стосовно ще одного керівника “Оптимумспецдеталі” Віталія Жукова наразі оприлюднене не в повному розмірі, тому аргументація суду невідома. Однак суддя Віталій Циктіч також відмовився звільняти чоловіка від кримінальної відповідальності.
Клопотання про звільнення від відповідальності стосовно обох обвинувачених подавав прокурор Генеральної прокуратури Віталій Опанасенко.
Жукову та Рогозу повідомили про підозру одразу після оприлюднення журналістського розслідування про корупційні схеми, у березні 2019 року. На той момент слідство прокуратури тривало вже 3 роки.
У жовтні стало відомо, що прокуратура просить суд звільнити Жукова і Рогоза від відповідальності.
