
# Johnson drukt hoop op nieuw Schots onafhankelijksreferendum de kop in: 'Eens in een generatie'

Published at: **2019-11-03T12:10:00+00:00**

Author: ****

Original: [De Standaard](https://www.standaard.be/cnt/dmf20191103_04697502)

De Britse premier Boris Johnson wil geen nieuw referendum over Schotse onafhankelijkheid toelaten. Volgens Johnson was het eerdere referendum in 2014 - waarbij een meerderheid tegen de onafhankelijkheid stemde - een 'eens in een generatie'-beslissing.
Afgelopen vrijdag zei de Schotse premier Nicola Sturgeon, lid van de Scottish National Party (SNP), nog dat ze voor het einde van het jaar een referendum zou aanvragen. Dat nieuwe referendum is volgens haar nodig omdat Schotland tegen zijn wil uit de EU zal verdwijnen. Omdat de Brexit doorgevoerd wordt tegen de wil van Schotland in, heeft Edinburgh volgens Sturgeon een 'ijzersterk mandaat voor een onafhankelijkheidsreferendum'.
Duizenden Schotten kwamen zaterdag op straat om hun eis voor een nieuw referendum kracht bij te zetten.
Maar om zo’n referendum bindend te maken, heeft de Schotse regering de goedkeuring van Westminster nodig. En die krijgt Sturgeon niet. De Britse premier Boris Johnson heeft zondag gezegd dat hij geen nieuw referendum zal toelaten.
Het eerdere referendum van 2014, toen 55,3 procent van de Schotten tegen onafhankelijkheid stemden, was volgens Johnson een 'once in a generation decision' (een beslissing die maar 'één keer in een generatie' kan genomen worden). 'Nee, ik wil geen tweede referendum', aldus Johnson in een gesprek met Sky News.
Oppositieleider Jeremy Corbyn van zijn kant heeft al laten weten dat hij een tweede Schots referendum niet zou blokkeren. Op 12 december trekken de Britten naar de stembus voor vervroegde verkiezingen.

        Excuses voor Brexit-uitstel
      
In hetzelfde interview verontschuldigde zich Johnson ook voor het feit dat hij zijn belofte van een Brexit tegen 31 oktober niet heeft kunnen waarmaken. Eerder had Johnson gezegd dat hij liever zou 'sterven in een gracht' dan de Brexit opnieuw uit te stellen, maar recent werd de deadline toch opnieuw verlegd naar eind januari.
Johnson heeft 'diepe spijt' dat hij de eerste deadline niet gehaald heeft. Dat de zaak opnieuw is uitgesteld is volgens Johnson niet zozeer pijnlijk voor 'zijn ego, maar vanwege de onzekerheid die dit voor het hele land betekent'.
