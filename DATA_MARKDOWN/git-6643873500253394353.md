
# Politiet vurderer foretaksstraff for Forsvaret og Kystverket etter «Helge Ingstad»-ulykken

Published at: **2019-11-05T16:26:35+00:00**

Author: **NTB**

Original: [Bergens Tidende](https://www.bt.no/nyheter/okonomi/i/JoXR5X/politiet-vurderer-foretaksstraff-for-forsvaret-og-kystverket-etter-he)

Det er for forhold knyttet til drift, rutiner, opplæring og risikovurdering politiet vurderer å straffeforfølge Kystverket og Forsvaret, melder VG.
– Foretakenes ansvar har vært tema under etterforskningen, men det er for tidlig å si hvordan vi konkluderer, sier påtaleansvarlig, politiadvokat Ole Bjørn Mevatne i Vest politidistrikt til avisa.
Han sier at foretaksstraff heller ikke er utelukket for det greske rederiet som eier tankskipet Sola TS.
For politiet gjenstår det flere avhør og undersøkelser før påtaleinnstillingen er klar. De avventer også granskningsrapporten til Havarikommisjonen, som skal legges fram på fredag.
Politiet har tidligere sagt at det er tre personer som har status som mistenkt i saken – losen på tankskipet Sola, vaktsjefen på KNM Helge Ingstad og operatøren ved trafikksentralen på Fedje.
Fregatten kolliderte med oljetankeren Sola TS fredag 8. november 2018 ved Stureterminalen i Øygarden i Hordaland. Skipet ble totalskadd i kollisjonen.
