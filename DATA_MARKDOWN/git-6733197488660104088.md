
# Kritická chyba vozů Honda ohrožuje i české řidiče. Ověřte si, zda se to netýká i vás

Published at: **2019-11-04T14:00:00+00:00**

Author: **AutoRevue.cz**

Original: [AutoRevue.cz](https://www.autorevue.cz/kriticka-chyba-vozu-honda-ohrozuje-i-ceske-ridice-overte-si-zda-se-to-netyka-i-vas)

Kauza okolo problémových airbagů firmy Takata se táhne již velice dlouhou dobu a měla zasáhnout celou řadu výrobců automobilů. Honda naposledy v březnu letošního roku uvedla, že bude pouze v Severní Americe svolávat na 1,2 milionu svých vozidel (a vozů značky Acura). Přesněji se jedná o vadný vyvíječ plynu airbagu, který může být bezpečnostním rizikem.
Pokud jste dosud nebyli v ČR samotnou automobilkou pozvání do servisu a chcete se ujistit, zda se tato svolávací akce nevztahuje rovněž na vaše vozidlo, Honda poskytuje na svém webu kontrolu auta na základě jeho VIN kódu. Po zadání kódu byste se měli dozvědět, zda se problém týká i vašeho auta.
Jestliže se týká, Honda radí neprodleně kontaktovat nejbližšího dealera značky, aby příslušné součásti zdarma vyměnil. Práce má podle všeho zabrat přibližně 1 hodinu, načež vám bude do modulu airbagu namontován upravený vyvíječ plynu.
Nejedná se přitom o žádnou maličkost. Honda uvádí, že vadný vyvíječ je možným nebezpečím pro vás i pro spolucestující v autě. Pokud se v případě nárazu aktivuje airbag, může vyvíječ plynu v airbagu vytvořit při vznícení příliš vysoký vnitřní tlak. V důsledku toho může dojít k roztržení pouzdra vyvíječe plynu a do vozidla mohou přes airbag vniknout kovové úlomky. To může způsobit vážné zranění, v krajním případě smrt.
V posledních zprávách z března letošního roku zaznělo, že vadné vyvíječe plynu airbagů Takata byly celosvětově spjaty s celkem 23 případy úmrtí, z čehož 21 došlo ve vozech Honda, a celkem 290 případy zranění.
