
# Άνοιξε η ηλεκτρονική πλατφόρμα για τα υπερχρεωμένα νοικοκυριά! Δείτε τι πρέπει να προσέξετε! Από «κόσκινο» οι εκκρεμείς αιτήσεις του νόμου Κατσέλη!

Published at: **2019-11-03T10:00:42+00:00**

Author: ****

Original: [europost.gr](https://europost.gr/anoixe-i-ilektroniki-platforma-gia-ta-yperchreomena-noikokyria-deite-ti-prepei-na-prosexete-apo-koskino-oi-ekkremeis-aitiseis-toy-nomoy-katseli/)

Σε πλήρη λειτουργία η ηλεκτρονική πλατφόρμα που θα περάσει από… κόσκινο τις 100.000 και πλέον εκκρεμείς προς εκδίκαση αιτήσεις του νόμου Κατσέλη (3869/2010), για τα υπερχρεωμένα νοικοκυριά.
Πρακτικά αυτό σημαίνει πως οι στρατηγικοί κακοπληρωτές από τα υπερχρεωμένα νοικοκυριά θα βρεθούν, λίαν συντόμως, αντιμέτωποι με κατασχέσεις λογαριασμών και πλειστηριασμούς ακινήτων.
Προς το παρόν, δεν υπάρχει εικόνα για τον ακριβή αριθμό των δανειοληπτών που εκμεταλλεύονται τις διατάξεις του νόμου Κατσέλη, ωστόσο, εκτιμάται μεταξύ 20% – 30%.
Για να ξεκαθαρίσει, λοιπόν, πλήρως, το τοπίο ανατέθηκε στην Ειδική Γραμματεία Διαχείρισης Ιδιωτικού Χρέους (ΕΓΔΙΧ) του Υπουργείου Οικονομικών να στήσει ακόμη μία ηλεκτρονική πλατφόρμα (έχουν προηγηθεί αυτές του εξωδικαστικού μηχανισμού και της πρώτης κατοικίας).
Η ηλεκτρονική εφαρμογή για τα υπερχρεωμένα νοικοκυριάΤο νέο εργαλείο θα αξιοποιείται, αποκλειστικά, από τις τράπεζες, οι οποίες μέσω αυτού αποκτούν πρόσβαση στο προφίλ Τaxis και ΕΦΚΑ του δανειολήπτη, δηλαδή στα φορολογικά στοιχεία εισοδήματος και περιουσίας του.
Καθένα από τα πιστωτικά ιδρύματα μπορεί να λάβει πληροφορίες, αποκλειστικά, για τους συνεργαζόμενους με αυτό δανειολήπτες. Με άλλα λόγια, δεν έχει τη δυνατότητα να τσεκάρει περιπτώσεις πολιτών που αφορούν σε άλλες τράπεζες.
Η Ειδική Γραμματεία Διαχείρισης Ιδιωτικού Χρέους (ΕΓΔΙΧ), από την πλευρά της, δεν έχει πρόσβαση στα οικονομικά στοιχεία των δανειοληπτών. Το μόνο που μπορεί να ελέγξει είναι αν ο εκάστοτε δανειολήπτης έχει κάνει αίτηση στο νόμο Κατσέλη.
Στα διαδικαστικά, οι τράπεζες θα σκανάρουν το έγγραφο του δικαστηρίου που αφορά στον συνεργαζόμενο με αυτές δανειολήπτη και θα το επισυνάπτουν στην πλατφόρμα, εισάγοντας παράλληλα τον ΑΦΜ του.
Από τη στιγμή που η ΕΓΔΙΧ θα δίνει το “πράσινο φως”, τα πιστωτικά ιδρύματα εντός πέντε εργάσιμων ημερών θα έχουν πρόσβαση στο προφίλ Τaxis και ΕΦΚΑ του δανειολήπτη.
Κατ’ αυτόν τον τρόπο θα “διαμορφώνουν άποψη για το αν κάποιος είναι επιλέξιμος για τη διατήρηση της προστασίας που παρέχει ο ν. 3869/2010”, αναφέρεται σε ανακοίνωση του ΥΠΟΙΚ.
Προσοχή – προσοχή!Υπενθυμίζεται πως ο νόμος, που επιτρέπει για πρώτη φορά στην Ελλάδα άρση του τραπεζικού απορρήτου, ψηφίστηκε στις 15 Ιουνίου 2018 (συμπεριλαμβανόταν στο πολυνομοσχέδιο με τα μέτρα της 4ης αξιολόγησης).
Στο πλαίσιο αυτού, υπήρχε η πρόβλεψη με την πάροδο τριών μηνών από την ψήφιση, το συγκεκριμένο μέτρο να ενεργοποιηθεί αυτόματα.
Το τρίμηνο πέρασε και κανένας δανειολήπτης, εν αναμονή δικάσιμου, δεν έδωσε την έγκρισή του για άρση.
Τελικά, ενεργοποιήθηκε στις 15 Σεπτεμβρίου του 2018.
Ωστόσο, με τη νέα πλατφόρμα παρακάμπτονται γραφειοκρατικά κωλύματα, ενώ τα πιστωτικά ιδρύματα έχουν ήδη προετοιμάσει “πακέτα” αιτημάτων για πρόσβαση σε οικονομικά στοιχεία δανειοληπτών τους με σκοπό το “κοσκίνισμα” των εκκρεμών υποθέσεων του ν.3869/2010 να ολοκληρωθεί όσο το δυνατόν πιο άμεσα.
