
# МЗС викликало посла Франції через слова Макрона

Published at: **2019-11-01T21:11:00+00:00**

Author: ****

Original: [DT.ua](https://dt.ua/POLITICS/mzs-viklikalo-posla-franciyi-cherez-slova-makrona-328228_.html)

У МЗС був запрошений посол Франції в Україні для надання роз'яснень щодо висловлювань президента Франції Еммануеля Макрона про українців. Про це йдеться у коментарі речника МЗС Катерини Зеленко щодо певних висловлювань Президента Франції.
"У зв'язку з появою повідомлень у ЗМІ про слова, які приписують президенту Франції Е. Макрону, в МЗС був запрошений посол Франції в Україні для надання пояснень. Посол Франції зазначив, що претензій до громадян України, які подорожують Францією, у французької сторони немає. Отже, слова Е. Макрона, що стосуються проблематики міграції та законного працевлаштування, були висмикнуті з контексту", - йдеться в коментарі прес-секретаря.
У МЗС підкреслили, що сторони підтвердили, що між Києвом і Парижем існує повне розуміння і співпраця в реалізації домовленостей про пересування громадян обох країн.
Як повідомлялося, президент Франції Еммануель Макрон дав інтерв'ю правому журналу Valeurs Actuelles, вживши під час розмови фразу "нелегальні українські або болгарські банди".
Раніше, Макрон говорив про те, що Європа "зникне", якщо їй не вдасться переглянути стратегію відносин з РФ.
"Ми не можемо відновити Європу без відновлення зв'язку з Росією, інакше Росія стане ближче до інших держав", — сказав Макрон.
Президент Франції також заявляв про повну підтримку повернення російської делегації в Парламентській асамблеї Ради Європи.
