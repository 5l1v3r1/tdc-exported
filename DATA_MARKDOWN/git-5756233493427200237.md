
# وزیر اقتصاد: بازار ارز به تعادل نسبی رسید

Published at: **2019-11-05T09:37:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619965/%D9%88%D8%B2%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%A8%D8%A7%D8%B2%D8%A7%D8%B1-%D8%A7%D8%B1%D8%B2-%D8%A8%D9%87-%D8%AA%D8%B9%D8%A7%D8%AF%D9%84-%D9%86%D8%B3%D8%A8%DB%8C-%D8%B1%D8%B3%DB%8C%D8%AF)


        وزیر امور اقتصادی و دارایی گفت: اگرچه تجارت خارجی در ۷ ماه اول امسال نسبت به سال گذشته ۱۱ درصد کاهش یافته است، اما این کاهش ناشی از اصلاح قیمت پایه صادراتی است.
      

        آفتاب‌‌نیوز :
      
فرهاد دژپسند امروز در جلسه شورای گفت‌و‌گوی دولت و‌ بخش خصوصی گفت: امروز با آنچه دولت هدف‌گذاری کرده بود، خیلی متمایز هستیم و با گذار از دوره تلاطم در حال دست یابی به شرایط قابل قبول هستیم.
وزیر امور اقتصادی و دارایی بیان داشت؛ آمار تجارت خارجی ۷ ماهه اول امسال در مقایسه با سال گذشته نشان می‌دهد که روند تجارت خارجی قابل قبول است.
دژپسند افزود: اگرچه آمار تجارت خارجی در ۷ ماه اول امسال نسبت به سال گذشته ۱۱ درصد کاهش یافته است، اما این کاهش ناشی از اصلاح قیمت پایه صادراتی است و اصلاح و کاهش قیمت پایه‌های صادراتی بر اساس تقاضای فعالان اقتصادی انجام شده است.
وزیر امور اقتصادی و دارایی بیان داشت: از ۴ ماه اخر سال گذشته اصلاح نرخ پایه های صادراتی انجام شد و بطور متوسط حدود ۳۰ درصد کاهش قیمت پایه صادراتی داشتیم.
وی بیان داشت: رشد ‌وزنی صادرات غیرنفتی در ۷ ماهه اول امسال نسبت به ۷ ماهه سال گذشته حدود ۱۷ درصد بوده است.
وزیر امور اقتصادی و دارایی در ادامه با اشاره به موضوع اشتغال و تولید بیان داشت: نرخ بیکاری در مناطق روستایی در استان خراسان رضوی به حدود 3.7 درصد رسیده و نرخ بیکاری شهری در این استان به 8.7 درصد رسیده است و این ارقام علایم خوبی است و نشان می‌دهد اقتصاد روند رو به بهبودی را طی می‌کند، البته تا رسیدن به نقطه مطلوب فاصله داریم.
وی با اشاره به اینکه علیرغم‌تمام سختی‌ها برنامه دشمن نقش بر آب شده و ما از تلاطم عبور کرده‌ایم، بیان داشت: همه اینها حاصل تلاش همه آحاد مردم، بخش خصوصی، دولت و جامعه است و در این دوره بخش خصوصی و فعالان اقتصادی از نقش طلایی پیشرو خود بهترین استفاده را با صادرات غیر نفتی انجام دادند.
دژپسند با تاکید بر اینکه امروز بازار ارز به تعادل نسبی رسیده است، بیان داشت: اینکه اعلام شده تقاضا در بازار نیما کمتر از عرضه است، به همکاری شایان توجه بخش خصوصی بستگی دارد.
وی افزود: اگر صادرات نفتی ما دچار مشکل است، بخش خصوصی جبران کرده است و نقش تاریخی و قابل انتظار بخش خصوصی ایفا شد.
دژپسند با بیان اینکه در شرایط تحریم ایجاب می‌کرد که مداخلات دولت شدت و حدت بیشتری داشته باشد، گفت: اما دولت خویشتن داری کرد و با اعتماد و همکاری بخش خصوصی کارها انجام شد.
وی با بیان اینکه ما در حوزه تجارت برون مرزی فقط دو رتبه تنزل داشتیم، بیان داشت: این تنزل به این علت است که کشورهای دیگر شرایط بهتری به دست آورده‌اند، زیرا امتیازات ما ثابت بوده است.
وی افزود: ما در زمینه کسب و کار امسال شرایط بهتری داریم و رشد اقتصادی غیر نفتی ۶ ماهه اول امسال مثبت بود.
دژپسند بیان داشت: اقتصاد ایران ظرفیت پرش و سرکوب تلاطم را دارد و برای استفاده از این ظرفیت هیچ بخشی بهتر از بخش خصوصی نمی‌تواند عمل کند.
وی با اشاره به تحریم های ظالمانه علیه ایران توسط امریکا و عملیاتی شدن آن از سیزده آبان سال گذشته گفت: شرایط الان مطلوب نیست، اما علیرغم همه مشکلات قابل قبول است.
