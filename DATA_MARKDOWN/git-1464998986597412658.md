
# തിരുവനന്തപുരത്ത് സിപിഎം-ബിജെപി സംഘർഷം

Published at: **2019-11-03T19:40:00+00:00**

Author: **Sreehari**

Original: [Anweshanam | Part of A.N.N News Private Limited](http://anweshanam.com/index.php/kerala/news/cpim-bjp-clash-in-tvm)

തിരുവനന്തപുരം: തിരുവനന്തപുരം മണികണ്ഠേശ്വരത്ത് സിപിഎം-ബിജെപി സംഘർഷം. ഡിവൈഎഫ്ഐയുടെ കൊടിമരം ആർഎസ്എസ്-ബിജെപി പ്രവര്‍ത്തകര്‍ തകര്‍ത്തു എന്നാരോപിച്ചാണ് സംഘർഷം ഉടലെടുത്തത്. സംഭവത്തിൽ പരിക്കേറ്റ ആറ് പേർ താലൂക്കാശുപത്രിയിൽ ചികിത്സയിലാണ്. കൂടാതെ ഏഴ് പേർ ജനറലാശുപത്രിയിലും ചികിത്സ തേടി. സംഘർഷം തടയാനെത്തിയ പൊലീസുകാരിൽ ചിലര്‍ക്കും പരിക്കേറ്റതായി റിപ്പോർട്ടുണ്ട്. 
നേരത്തെ തന്നെ ബിജെപി-സിപിഎം തർക്കം നിലനിൽക്കുന്ന സ്ഥലമാണ് മണികണ്ഠേശ്വരം. ഡിവൈഎഫ്ഐ പതാക ദിനത്തോടനുബന്ധിച്ച് ഇന്ന് രാവിലെ ഇവിടെ പ്രവര്‍ത്തകര്‍ പതാക ഉയർത്തിയിരുന്നു. ഇത് ആർഎസ്എസ് പ്രവർത്തകർ തകർത്തുവെന്നാണ് ഡിവൈഎഫ്ഐയുടെ ആരോപണം. 
തുടർന്ന്  പൊലീസിൽ പരാതി കൊടുക്കാൻ പോയ പ്രവർത്തകരെ മണികണ്ഠേശ്വരം ക്ഷേത്രത്തിന് മുന്നിൽ വച്ച് ആർഎസ്എസ്-ബിജെപി സംഘം ആക്രമിക്കുകയായിരുന്നുവെന്നും ഡിവൈഎഫ്ഐ പറയുന്നത്.
കണ്ടാലറിയുന്ന ചിലരുടെ പേരിൽ കേസെടുത്തിട്ടുണ്ടെന്ന് പൊലീസ് പറഞ്ഞു. കനത്ത പൊലീസ് സന്നാഹം ഇവിടെ ഏർപ്പെടുത്തിയിട്ടുണ്ട്.  
