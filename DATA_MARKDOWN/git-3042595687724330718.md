
# På innsiden av det hemmelige IS-fengselet

Published at: **2019-11-02T04:46:56+00:00**

Author: **Trym Mogen**

Original: [Dagbladet.no](https://www.dagbladet.no/nyheter/pa-innsiden-av-det-hemmelige-is-fengselet/71772102)

Da det selverklærte kalifatet til Den islamske stat (IS) kollapset, endte titusener av menn, kvinner og barn opp i fengsel og leirer.
Nå avslører besøk til fengslene i Syria regimet fangene lever under.

        CNN er blant mediene som har besøkt et av IS-fengslene, som drives av kurdiske selvstyremyndigheter nord i Syria.
      
Kledd i oransje uniformer - slik terrorgruppa selv pleide å kle opp fangene de henrettet for åpent kamera - er flere av fengslene overfylt av mennesker som ikke aner hva framtida bringer.
De aner heller ikke hva som skjer i verden utenfor fengselscellene.
- Hvis han er drept, så er han drept. For mange mennesker er han allerede drept. Allerede død. Du hører ikke noe fra ham. Jeg vet ikke. For meg personlig, føler jeg på et vis at jeg har blitt sviktet. Det er ikke noe islamsk stat mer. Det finnes ikke, sier en av fangene i et IS-fengsel i Syria til CNN.
Men omstendighetene er svært spesielle. Da CNN besøkte fengselet var det bare tre døgn siden IS-leder Abu Bakr al-Baghdadi var blitt drept i et amerikanskledet angrep. Det fikk de ikke fortelle til fangene, og måtte stille spørsmålene hypotetisk.
Fangene forteller blant annet at de ikke vet hva som skjer med dem og om de noen gang slipper ut. Flere av dem er utenlandske borgere, med statsborgerskap til vestlige land.

        - Min beskjed til det amerikanske folk, til Donald Trump. Det er amerikanske borgere som ikke burde bli forlatt. De burde fraktes til USA og få sin straff der. De burde ikke bli forlatt til en sakte død i en slags konsentrasjonsleir, sier en av fangene til kanalen.
      
New York Times har også nylig besøkt et IS-fengsel nord i Syria. Reportasjen avdekker en masseinnkvartering på hele 5000 mennesker i et fengsel.
I en av cellene i IS-fengselet er det bare gutter som ennå ikke er fullvokst. En av dem forteller at han er russisk og ni år gammel. Han forteller at foreldrene hans ble drept.
- Jeg har et spørsmål. Hva kommer til å skje med oss? Kommer barna til å komme ut, spør en annen gutt fra innsiden av en delingscelle, ifølge avisa.

        Så mange som 150 gutter mellom 9 og 14 år deler på to celler i fengselet, ifølge avisa.
      
Forholdene i IS-fengslene skal ha blitt ytterligere kaotisk da Donald Trump besluttet å trekke amerikanske styrker ut av Syria. Det førte til et maktvakuum der Tyrkia invaderte Nord-Syria fra kurdiske opprørsstyrker for å sende to millioner flyktinger tilbake over grensa.
Invasjonen har ført til harde militære kamper mellom kurdere og tyrkere, noe som har betydd at også fangevoktere har måttet forlate jobbene sine for å krige.

        SDF-militsen, som ledes av kurdiske YPG, ble tvunget til å trekke seg ut av et område som strekker seg 30 kilometer inn i Syria fra grensa til Tyrkia.
      
SDF mistet på sin side 10 000 soldater som den viktigste vestlige allierte i Syria i kampen mot IS. Samtidig er en videre tyrkisk offensiv mot den syriske kurdermilitsen innstilt, i henhold til en avtale dem imellom.
