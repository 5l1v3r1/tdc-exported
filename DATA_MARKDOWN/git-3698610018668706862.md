
# Гончарук спростував інформацію про заморожування підготовки нової програми з МВФ

Published at: **2019-11-05T14:39:00+00:00**

Author: ****

Original: [DT.ua](https://dt.ua/ECONOMICS/goncharuk-sprostuvav-informaciyu-pro-zamorozhuvannya-pidgotovki-novoyi-programi-z-mvf-328557_.html)

Прем'єр-міністр Олексій Гончарук спростував інформацію про те, що підготовка нової програми України з Міжнародним валютним фондом (МВФ) нібито заморожена. Про це він розповів на прес-конференції щодо проекту закону "Про Державний бюджет України на 2020 рік".
"Чутки про те, що програма заморожена, МВФ відмовився – це просто маніпуляції, яким не варто вірити. Переговори і робота тривають. Ми щодня на телефоні з нашими колегами (з МВФ – ред.)", - сказав він.
Міністр фінансів Оксан Маркарова, в свою чергу, повідомила, що процес переговорів з МВФ рухається швидко і конструктивно.
"Я не вперше веду переговори з нашими партнерами з Міжнародного валютного фонду. Наш процес, можу ще раз підтвердити: рухається дуже конструктивно, швидше, наприклад, ніж це було в минулому році, швидше, ніж це було три роки тому, коли ми обговорювали програму", - сказала вона.
Раніше повідомлялося, що МВФ прибуде в Україну з робочим візитом через кілька тижнів.
26 вересня місія МВФ після двотижневого перебування в Києві залишила Україну, не підписавши угоди з урядом про нову програму співпраці. Консультації керівництва Мінфіну і Нацбанку з представниками Фонду продовжилися на Щорічних зустрічах МВФ і Світового банку, що стартували у Вашингтоні 14 жовтня.
Українська сторона розраховувала на узгодження нової трирічної програми на 5-6 млрд доларів. 
 
