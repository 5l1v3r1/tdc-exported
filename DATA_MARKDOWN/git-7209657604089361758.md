
# Reggio Emilia, cane precipita nel dirupo. Salvato

Published at: **2019-11-03T11:12:02+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/reggio-emilia/cronaca/cane-dirupo-1.4866468)

Reggio Emilia, 3 novembre 2019 - Stava seguendo un animale, o forse è stato attirato da qualche movimento sospetto. Sta di fatto che un cane segugio, al seguito di un cacciatore, si è ritrovato senza più base solida sotto le zampe, finendo in un profondo dirupo, bloccato su un terrapieno, a diversi metri dalla sommità. Sono dovuti intervenire i vigili del fuoco della squadra Saf, specializzati in questo tipo di interventi. La squadra, composta da tre operatori, ha avviato le procedure in sicurezza, raggiungendo l’animale in difficoltà.
Il cane, per fortuna, nella caduta è riuscito a fermarsi in un "terrazzino" stabile lungo il percorso, senza finire in fondo al dirupo. In quel caso, infatti, avrebbe rischiato di procurarsi traumi molto gravi. L’episodio si è verificato ieri pomeriggio in località Monte del Gesso, in territorio del Comune di Scandiano. Il cacciatore proprietario del cane, quando si è accorto della situazione di emergenza dell’animale, si è reso conto che da solo non avrebbe potuto far nulla. A quel punto ha chiesto l’intervento dei vigili del fuoco.
La centrale operativa del 115 di Reggio ha inviato sul posto la squadra Saf. Uno degli operatori è stato calato verso l’obiettivo con un sistema di funi, assicurate in cima, dove si trovava il resto dell’equipaggio. Con calma l’operatore è riuscito ad avvicinarsi al cane e a recuperarlo. Entrambi sono stati poi issati verso una zona sicura, in cima al dirupo. Il cane, sano e salvo anche se comprensibilmente spaventato da quella disavventura a lieto fine, è stato poi riconsegnato al proprietario. Non prima di aver dedicato qualche affettuosa scodinzolata ai suoi soccorritori, come "ringraziamento" per averlo liberato da quella scomoda posizione.
Iscriviti alla newsletterRimani sempre aggiornato sulle notizie nazionaliAccedi per Iscriverti
