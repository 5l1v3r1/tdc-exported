
# Turcia ameninţă că va trimite deţinuţi din gruparea Stat Islamic în ţările de origine

Published at: **2019-11-02T15:02:06+00:00**

Author: **Jurnal.md**

Original: [Jurnal.md](http://jurnal.md/ro/news/f446c5f8da34e98a/turcia-ameninta-ca-va-trimite-detinuti-din-gruparea-stat-islamic-in-tarile-de-origine.html?utm_source=RSS&utm_medium=RSS&utm_campaign=RSS)


        Ministrul de interne turc Suleyman Soylu a declarat sâmbătă că Turcia va trimite membri capturaţi ai grupării teroriste Stat Islamic înapoi în ţările de origine şi s-a plâns totodată de faptul că Europa nu face nimic în această privinţă, relatează Reuters.
      
„Acest lucru nu este acceptabil pentru noi. Este şi o dovadă de iresponsabilitate", a apreciat Soylu, referindu-se la ţările europene şi acuzând faptul că o astfel de atitudine lasă Turcia singură în încercarea de a soluţiona problema deţinuţilor SI.
„Vom trimite membrii capturaţi ai Daesh în ţările lor", a declarat oficialitatea turcă reporterilor, folosind acronimul arab pentru Stat Islamic.
Turcia a capturat câţiva membri ai SI care reuşiseră să evadeze din nord-estul Siriei luna trecută, după ce Ankara a lansat o operaţiune militară în regiune.
