
# Wevelgem: verdachte van moord op ex geeft zichzelf aan

Published at: **2019-11-05T16:07:00+00:00**

Author: ****

Original: [De Standaard](https://www.standaard.be/cnt/dmf20191105_04701460)


        In wevelgem is een vrouw (36) om het leven gebracht, vermoedelijk door haar ex-vriend (39) die haar al meermaals had bedreigd. De man heeft zichzelf aangegeven.
      
De 36-jarige vrouw die dinsdag om het leven werd gebracht in Wevelgem, werd al maanden achtervolgd en bedreigd door haar ex-vriend. Hij stond zelfs een paar keer met een groot mes voor haar. Ridouan O. (39), een bekende van justitie, heeft zich dinsdag zelf aangegeven. Hij verschijnt woensdag voor de onderzoeksrechter.
'We hebben altijd gevreesd dat het op een dag zo zou eindigen', zegt de familie van het slachtoffer.
Elf jaar waren ze samen, Jill H. (36) en haar vriend Ridouan O. (39). Maar deze zomer eindigde hun relatie omdat ze de laatste tijd meer laagtes dan hoogtes kenden. Jill verliet hun huis in Heule en trok tijdelijk weer bij haar mama in, aan de Nachtegaalstraat in Wevelgem. Want alleen gaan wonen, dat durfde ze niet. O. liet haar niet met rust. Hij wilde dat ze terug kwam, achtervolgde haar en viel haar lastig. 'De politie heeft hier zeker al twintig keer gestaan de jongste paar maanden', zegt een buurman.
Voor Jill was er geen weg terug. Ze had haar beslissing genomen en daar bleef ze bij. Uiteindelijk heeft ze het met haar leven moeten bekopen. De Nachtegaalstraat bleef de hele dag afgesloten. De voordeur van haar ouderlijke huis is door de politie verzegeld. Bloedspatten op de stoep getuigen van het drama.

        Gevonden auto
      
Sinds een maand werkte ze voor een bedrijf dat waterkranen verkoopt. Ze had dinsdagochtend een afspraak. Maar daar is ze nooit geraakt.
Een automobilist zag vanmorgen op de parking langs de E17 in Vichte een grijze Peugeot staan met bloedvlekken op. Op basis van de nummerplaat haastte de politie zich naar haar huis in Wevelgem. Maar te laat. Of de vrouw uiteindelijk daar is vermoord, is op dit moment nog niet helemaal duidelijk.

        'Gevreesd dat dit zo zou eindigen'
      
Het moest er van komen, zegt de familie van Jill. 'Afgelopen zomer gingen ze uit elkaar. Sindsdien werd ze geregeld lastiggevallen door haar ex-vriend. Een paar keer stond hij zelfs voor haar deur met een groot mes. Iedere keer belde ze de politie en werd hij opgepakt.', zegt haar schoonbroer.
Ridouan O. was geen onbekende voor het gerecht. Hij stond gekend voor intrafamiliaal geweld. Maar ook voor drugsfeiten. 'Jill was zo bang dat ze zich, wanneer ze hem weer eens in de buurt van haar huis zag opduiken, opsloot in de badkamer', zegt haar schoonbroer.
Hoe hij dinsdag de woning is binnengeraakt, moet het onderzoek uitwijzen. Woensdag vindt een autopsie plaats op het lichaam van de vrouw.
De verdachte heeft zich dinsdag zelf aangegeven bij de politie en verschijnt woensdag voor de onderzoeksrechter.

        In Charleroi gebeurde onlangs nagenoeg hetzelfde
      
In Charleroi werd dit weekend een vrouw van 31 vermoord, en ook hier is de ex-partner de hoofdverdachte. De man was nog maar pas vrijgelaten.
Vrouwenorganisaties vragen naar aanleiding van beide gebeurtenissen opnieuw om een gecoördineerde aanpak van intrafamiliaal geweld.
