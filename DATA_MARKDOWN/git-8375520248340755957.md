
# СБУ затримала екскерівника державного підприємства за підозрою у контрабанді в Росію комплектуючих для військових кораблів

Published at: **2019-11-07T12:23:06+00:00**

Author: ****

Original: [ГЛАВКОМ](https://glavcom.ua/news/sbu-zatrimala-ekskerivnika-derzhavnogo-pidprijemstva-za-pidozroyu-u-kontrabandi-v-rosiyu-komplektuyuchih-dlya-viyskovih-korabliv-638389.html)

Служба безпеки України затримала колишнього керівника державного підприємства за підозрою в контрабанді в Росію комплектуючих для військових кораблів. Про це йдеться у повідомленні пресслужби СБУ.
«У Запоріжжі Служба безпеки України блокувала діяльність одного з колишніх керівників держпідприємства, який організував контрабандне постачання обладнання та комплектуючих для військових кораблів у країну-агресора», - сказано в ньому.
Підозрюваний був комерційним директором заводу, який виробляє продукцію подвійного призначення для використання на військових човнах, зокрема, Військово-морського флоту РФ.
Устаткування нібито для цивільних потреб організатор замовляв у приватних структур, які офіційно діють за ліцензією держпідприємства.
Для легалізації контрабандних поставок ексдиректор зареєстрував низку фірм-»прокладок», в тому числі на території Росії.
Оперативники спецслужби встановили, що зловмисник також мав домовленість з митниками.
Вони забезпечували вивезення продукції за кордон без здійснення перевірочних заходів та оформлення відповідних дозвільних документів.
1 з 6на весь екран згорнути
Всі фоторепоратажіФото: пресцентр СБУ
Співробітники СБУ затримали підозрюваного разом зі спільником на митному посту «Мелітополь» під час оформлення обладнання, призначеного для охолодження рідини на військових кораблях.
У ході проведення обшуків в офісі та за місцем проживання фігурантів справи правоохоронці вилучили велику кількість запчастин до військового обладнання і бухгалтерську документацію, що підтверджує нелегальні поставки.
Також виявлено комп'ютерну техніку з листуванням із замовниками в Росії.
У рамках кримінального провадження, розпочатого за ст. 333 (порушення режиму здійснення міжнародних передач товарів, що підлягають державному експортному контролю) Кримінального кодексу тривають слідчо-оперативні дії.
