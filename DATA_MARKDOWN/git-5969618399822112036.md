
# Βασιλακόπουλος - Πιτίνο: Την Παρασκευή το ραντεβού

Published at: **2019-11-06T14:38:00+00:00**

Author: **Αλέξανδρος Τρίγκας**

Original: [www.sport24.gr](https://www.sport24.gr/Basket/ElladaBasket/EthnikiBasket/vasilakopoylos-pitino-thn-paraskeyh-to-rantevou.5633943.html)

Το όνομα του Ρικ Πιτίνο βρίσκεται σε πρώτο πλάνο σε ό,τι έχει να κάνει με τον πάγκο της Εθνικής Ανδρών για το Προολυμπιακό Τουρνουά του επόμενου καλοκαιριού. Ο πολύπειρος προπονητής ταξιδεύει για την Ελλάδα, στην οποία θα προσγειωθεί το απόγευμα της Πέμπτης (7/11), με το πρόγραμμά του να περιλαμβάνει -εκτός των άλλων- ραντεβού με τον Γιώργο Βασιλακόπουλο.
Ο πρόεδρος της ΕΟΚ είχε θέσει ως όρο για το συγκεκριμένο ραντεβού την απουσία τρίτων, με σκοπό να γίνει μια ειλικρινής συζήτηση και να τεθούν όλα τα θέματα επί τάπητος.
Το μείζον σε πρώτη φάση είναι να αναλυθεί στον Ρικ Πιτίνο όλο το πλάνο που αφορά στο αντιπροσωπευτικό μας συγκρότημα, καθώς επίσης τα δεδομένα που υπάρχουν για το επόμενο καλοκαίρι. Θέματα που αφορούν τόσο σε πρόσωπα (ποιοι παίκτες θα βρίσκονται και ποιοι όχι στη διάθεσή του), αλλά και σε λεπτομέρειες που έχουν να κάνουν με το Προολυμπιακό Τουρνουά (τόπος διεξαγωγής, σύστημα κλπ).
Άλλωστε το Προολυμπιακό δεν πρόκειται να γίνει στην Ελλάδα αφού δεν υπάρχουν χρήματα για κάτι τέτοιο, ενώ ουδείς μπορεί να γνωρίζει το ρόστερ, αφού το τουρνουά είναι προγραμματισμένο από 23 ως 29 Ιουνίου και ειδικά οι παίκτες του ΝΒΑ που θα προχωρήσουν στα playoffs - όπως ο Γιάννης Αντετοτοκούνμπο - δεν θα είναι απλό να προλάβουν του αγώνες που θα οδηγούν στο Τόκιο.
Ο Γιώργος Βασιλακόπουλος και ο Ρικ Πιτίνο, λοιπόν, θα συναντηθούν το πρωί της Παρασκευής 8 Νοεμβρίου για να συζητήσουν όλα τα θέματα που αφορούν στην Εθνική Ανδρών.
Σε επικοινωνία με το Sport24.gr ο πρώην προπονητής του Παναθηναϊκού ξεκαθάρισε πως το οικονομικό μπορεί να μην αποτελεί πρόβλημα, υπάρχουν όμως κάποιες προϋποθέσεις (αγωνιστικής φύσεως κατά βάση) που είναι σημαντικές, προκειμένου να προχωρήσει η υπόθεση και να υπάρξει θετική κατάληξη.
"Η Εθνική Ελλάδας είναι κάτι που με συναρπάζει, θέλω πολύ να το κάνω, αλλά είναι σημαντικό να πρέπει να υπάρχουν οι ανάλογες προϋποθέσεις για να συμφωνήσω και να αναλάβω την ομάδα" ξεκαθάρισε ο ίδιος, όντας λακωνικός λίγο πριν μπει στο αεροπλάνο για να πετάξει με προορισμό την Αθήνα.

        
          Photo Credits: Eurokinissi
        
      
