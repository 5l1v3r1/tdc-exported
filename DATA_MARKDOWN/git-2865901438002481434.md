
# Najbolji štoper među vezistima, najbolji vezista među štoperima – Barsa hoće južnoameričku verziju Havija Martineza

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/fudbal/vesti/najbolji-stoper-medu-vezistima-najbolji-vezista-medu-stoperima-barsa-hoce-juznoamericku-verziju-havija-martineza/341293)

Pet godina se čeka taj transfer u Evropu i sledeća zima bi mogla da bude momenat.
Rodrigo Kajo iz Flamenga je u ovom trenutku verovatno najbolji štoper Južne Amerike. A sasvim sigurno najbolji štoper među vezistima i najbolji vezista među štoperima. Južnoamerička verzija Havija Martineza iz najboljih dana. Podjednako uspešan kao komandant odbrane ili zadnji vezni. Svejedno je na koju ga poziciju trener gurne. Igrač kojeg već godinama dovode u vezu sa transferom u neki od najvećih evropskih klubova se sada opet ozbiljno pominje kao zimsko pojačanje Barselone.
Interesovanje katalonskog giganta za Rodriga Kaja nije ništa novo. Razmišljali su o njemu i prošle zime kada je posle sedam godina napustio Sao Paulo ali je tada prešao u Flamengo kao deo skupocenog i ambicioznog projekta velikana sa Marakane. Ispostavio se kao pun pogodak. Sa Rubronegrima se plasirao u finale Kopa Libertadores i nalazi se na pragu 10 godina čekane titule prvaka Brazila. Sezona kakvu su navijači najpopularnijeg brazilskog kluba čekali skoro 40 godina. A Rodrigo Kajo ima nemerljiv doprinos sjajnim rezultatima ekipe Žorža Žezusa.
I zato je opet želja Barselone.
Marka piše da bi Katalonci već u januaru mogli da krenu u konačni napad na brazilskog univerzalca. Ako osvoji pomenute titule sa Flamengom, Rodrigo Kajo nema više šta da čeka u južnoameričkom fudbalu i bio bi to idealan momenat da dugo čekani transfer u Evropu. A taj transfer je dugo najavljivan…
Već pet godine sa Kajo pominje u skoro svakom prelaznom roku kao želja bogatih evropskih klubova. U više navrata ga je želeo Milan, potom mu je propao već dogovoren transfer u Valensiju, a želeli su ga i Pari Sen Žermen, Čelsi, Zenit… Nekadašnji Milanov, a danas Pari Sen Žermenov direktor Leonardo je veliki ljubitelj Kajovih kvaliteta i pokušavao je da ga dovede u oba ta kluba.
Barsa se ozbiljno aktivirala prošle zime kada je pratila Kaja zajedno sa nekolicinom štopera. Tada se odlučila sa jeftiniju varijantu i pozajmicu Džejsona Murilja iz Valensije, a letos nije uspela da dovede De Lihta i potraga za štoperom je odgođena do zime.
Marka piše da je Barselonin direktor Erik Abidal sa timom saradnika odlučio sada stavio u fokus dovođenje Brazilca za zimski prelazni rok.
Po karakteristikama, Rodrigo Kajo je idealan tip štopera za Barselonu. Sjajno se snalazi u visoko postavljenoj štoperskoj liniji, tehnički je superioran i baš to je ono što je potrebno Blaugrani. A ne bi trebalo da je preskup. Pominje se cena od oko 30.000.000 evra. Pojačani Barselonin interes ima veze i sa nedavnim vestima da je Lester ozbiljno zagrizao za Kaja, kao i još neki italijanski i engleski klubovi. Kupovina štopera ima veze i sa Samuelom Umtitijem. Čelnike Barse sve više brine stanje kolena francuskog reprezentativca koji nikako da ozdravi i da se vrati u nekadašnju formu. A zarađuje mnogo. Bez Umtitija u rotaciji Barselona ima trojicu štopera: Pikea, Lengelea i mladog Todiboa.
A polako treba pripremati terena i da neko jednog dana nasledi Pikea koji će u februaru  napuniti 33 godine. Po svim karaketristikama deluje da je Rodrigo Kajo “taj”.
(FOTO: reuters)
