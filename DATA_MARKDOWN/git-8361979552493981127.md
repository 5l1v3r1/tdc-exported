
# Після зустрічі з Зеленським. Тютюновий гігант вирішив відновити виробництво на фабриці в Прилуках

Published at: **2019-11-07T18:51:00+00:00**

Author: ****

Original: [НВ](https://nv.ua/ukr/biz/markets/british-american-tobacco-tyutyunoviy-gigant-vidnovit-virobnictvo-v-ukrajini-novini-ukrajini-50052272.html)

Бритіш Американ Тобакко Україна, що входить до міжнародної групи компаній British American Tobacco, вирішила відновити виробництво на фабриці В.А.Т.-Прилуки, починаючи з 8 листопада, повідомили в компанії.
Відзначається, що рішення було прийнято після зустрічі з президентом Володимиром Зеленським та міністрами, яка відбулася 7 листопада.
«Ми провели зустріч із президентом України Володимиром Зеленським та міністрами уряду… Ми почули слова підтримки і запевнення щодо швидкого вирішення проблеми, яка заподіяла шкоду нашій індустрії та економіці країни в цілому. Тому, незважаючи на деяку невизначеність із долею закону № 1049, але покладаючись на гарантії президента, ми плануємо поступово відновити виробництво у Прилуках, починаючи вже з 8 листопада 2019 року», — заявив Саймон Уелфорд, генеральний директор групи Бритіш Американ Тобакко Україна.
Як повідомлялося, тютюнова фабрика В.А.Т.-Прилуки зупинила виробництво 11 жовтня.
У British American Tobacco тоді заявили, що поправки до прийнятого Верховною Радою законопроекту № 1049 роблять тютюнове виробництво в Україні нерентабельним. У компанії порахували, що ці поправки підвищують обов’язкову націнку дистриб’юторів, оптовиків і роздрібної торгівлі на сигарети і тим самим змушують виробників підняти ціни на сигарети, що призведе до критичного зменшення реалізації та дасть зелене світло тіньовикам.
У зв’язку з припиненням виробництва В.А.Т.-Прилуки попросила відкликати 25 млн акцизних марок і повернути 505 млн грн, сплачених за них.
Європейська Бізнес Асоціація 23 жовтня звернулася до президента України з проханням не підписувати закон № 1049, так як це може мати значний негативний вплив на бізнес, економіку України та її інвестиційну привабливість.
На початку жовтня компанії Філіп Морріс, Джей Ті Інтернешнл Компанії, Бритіш Американ Тобакко та Імперіал Тобакко заявили, що розглядають можливість скорочення виробництва і подальшого закриття фабрик на території України через прийняття Верховною Радою законопроекту № 1049.
Прийнятий 4 жовтня у другому читанні законопроект № 1049 про введення єдиного рахунку для сплати податків і зборів, єдиного внеску на загальнообов’язкове державне соціальне страхування встановлює фіксовану маржу для оптових і роздрібних торговців тютюновими виробами на рівні 7% і 13% від максимальної роздрібної ціни за пачку.
