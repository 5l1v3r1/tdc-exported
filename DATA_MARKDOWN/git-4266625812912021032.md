
# Бородянський має намір ініціювати введення кримінальної відповідальності для журналістів

Published at: **2019-11-06T13:41:00+00:00**

Author: ****

Original: [ZIK.UA](https://zik.ua/news/2019/11/06/borodyanskyy_maie_namir_initsiyuvaty_vvedennya_kryminalnoi_vidpovidalnosti_dlya_1684947)


        Міністр культури, молоді і спорту Володимир Бородянський має намір ініціювати введення кримінальної відповідальності за маніпуляцію інформацією.
      
Про це він повідомив на парламентських слуханнях про безпеку журналістів, передають "Українські новини".
"Я можу сказати про те, що відповідальність журналіста за неправдиву або маніпулятивну інформацію також має бути посилена", - зазначив Бородянський.
При цьому він додав, що буде ініціювати реєстрацію законопроєкту про відповідні зміни в адміністративний і кримінальний кодекс. 
"Про поняття і критерії про маніпуляції громадською думкою, маніпуляції суспільною свідомістю і введення як адміністративної, так і кримінальної відповідальності за маніпулювання, замовлення такого маніпулювання, за здійснення такого маніпулювання", - перелічив міністр, резюмувавши, що межа між свободою слова і маніпуляцією тонка, а держава має знайти баланс між свободою слова та захистом від маніпуляцій.
Нагадаємо, сьогодні на вимогу НСЖУ Верховна Рада зібралася на парламентські слухання з безпеки журналістів.
Раніше Міжнародна федерація журналістів включила Україну в п'ятірку країн з високим рівнем небезпеки для роботи представників медіа. 
