
# «Αναρωτιέσαι αν είναι βία;» - Καμπάνια ευαισθητοποίησης στην Κω

Published at: **2019-11-01T18:25:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424912/anarwtiesai-an-einai-bia-kampania-eyaisthhtopoihshs-sthn-kw)


        Καμπάνια ευαισθητοποίησης και ενημέρωσης με θέμα «Αναρωτιέσαι αν είναι βία;», για τη βία κατά των γυναικών, ξεκινά το Κέντρο Συμβουλευτικής Υποστήριξης Γυναικών του Δήμου Κω.
      
Η καμπάνια ξεκινά από σήμερα και θα διαρκέσει έως την 25η Νοεμβρίου, ημέρα που έχει ανακηρυχθεί ως Παγκόσμια Ημέρα για την Εξάλειψη της Βίας Κατά Των Γυναικών.
Το πρώτο σκέλος των δράσεων περιλαμβάνει την προβολή φωτογραφικού και βιντεοσκοπημένου υλικού σχετικής θεματολογίας στα τοπικά Μέσα Ενημέρωσης, με την εθελοντική συμμετοχή επαγγελματιών και προσφιλών στην κοινωνία του νησιού προσώπων.
Παράλληλα θα εξελιχθεί το δεύτερο σκέλος των δράσεων που αφορά τη διάδοση ανάλογων κοινωνικών μηνυμάτων, σε συνεργασία με εμπορικά καταστήματα που εδρεύουν στην πόλη της Κω.
Σημειώνεται ότι στην Ελλάδα, σύμφωνα με πρόσφατες στατιστικές αναλύσεις της Ευρωπαϊκής Ένωσης, 1 στις 4 γυναίκες άνω των 15 ετών έχει βιώσει σωματική ή σεξουαλική βία τουλάχιστον μία φορά στη ζωή της, με το 21,3% των περιστατικών αυτών να μην καταγγέλλονται, ενώ άλλες μορφές βίας, όπως η ψυχολογική ή η παρενόχληση στο χώρο εργασίας δεν αναγνωρίζονται ως βία.
