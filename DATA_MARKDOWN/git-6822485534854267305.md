
# آل‌هاشم: به خاک کشوری تجاوز نمی‌کنیم اما جانانه از کشورمان دفاع می‌کنیم

Published at: **2019-11-07T13:42:00+00:00**

Author: ****

Original: [جامعه خبری تحلیلی الف](https://www.alef.ir/news/3980816040.html)

نماینده ولی فقیه در آذربایجان شرقی با بیان اینکه ارتش ما با سایر ارتش‌های دنیا تمایز ویژه‌ای داردگفت: تمایز ما در این است که اولین اولویت ارتش دفاع از خاک و سرزمینمان است، در طول این چهل سال به خاک کشوری تجاوز نکردیم اما جانانه از کشورمان دفاع کردیم.
به گزارش تسنیم، حجت‌الاسلام والمسلمین سید محمد علی آل‌هاشم در آیین افتتاح ساختمان جدید بیمارستان ارتش تبریز با بیان اینکه ارتش ما با سایر ارتش‌های دنیا تمایز ویژه‌ای دارد اظهار داشت: تمایز ما در این است که اولین اولویت این ارتش الهی دفاع از خاک و سرزمین جمهوری اسلامی ایران است و در طول این چهل سال دیده نشده است به خاک کشوری تجاوز کنیم اما جانانه از کشورمان دفاع کردیم.
وی ادامه داد: ارتش جمهوری اسلامی ایران در طول 40 سال گذشته با تمام توان، امتحان خود را سرافرازانه پس داده است و با حضور نیروهای مؤمن و انقلابی در حراست از انقلاب و با حضور در میدان‌های مختلف هم در ساماندهی و هم در عرصه عملیات و تقویت زیرساخت‌ها و نیز جهت دهی فکری و دینی عالی بوده است.
نماینده ولی فقیه در آذربایجان شرقی  گفت: نیروهای مسلح قدرتمند ترین حافظان خاک و سرزمین ما هستند.
امام جمعه تبریز با بیان اینکه ارتش در تمامی مناطق بیمارستان‌های منطقه‌ای دارد و خدمات شایانی ارائه کرده است خاطر نشان کرد: در سال‌های اخیر این بیمارستان‌ها با هدف خدمت به ارتش و خانواده‌های محترم آنها ساخته شده اما با تدابیر فرمانده ارتش این بیمارستان‌ها در خدمت عموم مردم قرار گرفتند که امیدواریم از نظر تجهیزات نیز به روز شوند.
 ساختمان بیمارستان امام علی (ع) ارتش در زمینی به مساحت 6 هزار و 300 متر مربع و در چهار طبقه در بخش‌های مختلف زنان زایمان، دیالیز، بخش اورژانس، اتاق عمل، بخش سوختگی، درمانگاه‌های تخصصی و فوق تخصصی، داروخانه، داخلی، سی سی یو و آی سی یو و دندان پزشکی به عنوان قطب بهداشت ارتش جمهوری اسلامی ایران در شمال غرب کشور احداث شده است.
