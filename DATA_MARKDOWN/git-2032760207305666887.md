
# Zisk automobilky BMW stúpol aj napriek vyšším výdavkom na nové technológie

Published at: **2019-11-07T08:35:08+00:00**

Author: **Webnoviny**

Original: [Denník politika](http://dennikpolitika.sk/archiv/88901)

7.11.2019 (Webnoviny.sk) – Čistý zisk nemeckého výrobcu áut BMW v treťom kvartáli medziročne posilnil o 11,5 percenta na 1,55 mld. eur, keďže jeho výšku podporili nové produkované modely.
Tržby automobilky sa zväčšili o 7,9 percenta na 26,67 mld. eur. Prevádzková marža, ktorá je kľúčovým ukazovateľom ziskovosti, stúpla na 6,6 percenta z úrovne 4,4 percenta, avšak nedostala sa do pásma 8 až 10 percent, ktoré je dlhodobým cieľom firmy.
Zisk BMW posilnil napriek vyšším výdavkom na nové technológie, napríklad na výrobu elektrických vozidiel. Firma predpokladá, že dopyt po elektromobiloch sa do roku 2021 v porovnaní s rokom 2019 zdvojnásobí a do roku 2025 bude posilňovať o 30 percent ročne.
Spoločnosť v treťom kvartáli zamestnávala 135 524 pracovníkov, čiže rovnaký počet ako pred rokom. Uviedla pritom, že počet zamestnancov neplánuje meniť, hoci naďalej prijíma kvalifikovaných pracovníkov a IT špecialistov, aby pracovali na vývoji samoriadených a elektrických automobilov.
Viac k témam: ziskZdroj: Webnoviny.sk – Zisk automobilky BMW stúpol aj napriek vyšším výdavkom na nové technológie © SITA Všetky práva vyhradené.
