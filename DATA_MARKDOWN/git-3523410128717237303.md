
# 
        آمریکا و متحدانش به دنبال عراق و لبنان بی‌دولت هستند
      

Published at: **2019-11-03T18:18:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637879/%D8%A2%D9%85%D8%B1%DB%8C%DA%A9%D8%A7-%D9%88-%D9%85%D8%AA%D8%AD%D8%AF%D8%A7%D9%86%D8%B4-%D8%A8%D9%87-%D8%AF%D9%86%D8%A8%D8%A7%D9%84-%D8%B9%D8%B1%D8%A7%D9%82-%D9%88-%D9%84%D8%A8%D9%86%D8%A7%D9%86-%D8%A8%DB%8C%E2%80%8C%D8%AF%D9%88%D9%84%D8%AA-%D9%87%D8%B3%D8%AA%D9%86%D8%AF)

به گزارش بولتن نیوز، قاسم احمدی لاشکی نماینده مردم نوشهر در مجلس شورای اسلامی  در نطق میان دستور جلسه علنی امروز مجلس، اظهار کرد: 13 آبان سالروز تسخیر لانه جاسوسی آمریکا را گرامی می‌دارم. کسانی امروز به دنبال نا امن کردن دو کشور جزو جبهه مقاومت و دو کشور متحد استراتژیک ایران یعنی عراق و لبنان هستند متاسفانه مردم عراق از چندین شکاف رنج می‌برند. شکاف میراث صدام حسین ملعون، شکاف زخم‌های ناشی از حضور داعش، شکاف ناشی از مطالبات  متراکم و شکاف ناشی از دخالت‌های دولت‌های بیگانه همچون آمریکا، اسرائیل و عربستان.
وی افزود: باید هوشیار بود این‌ها به دنبال عراق و لبنان بی‌دولت هستند  و کشورهای بی‌دولت یعنی جنگ و نا امنی داخلی. ولی خدای بزرگ  کمک می‌کند و آن‌ها شکست خواهند خورد. هدف اول آن‌ها محاصره ایران بود که به یمن وجود مقام معظم رهبری این اسرائیل است که اکنون به محاصره در آمده است.
نماینده مردم نوشهر در مجلس شورای اسلامی در بخش دیگری از سخنان خود با بیان این ‌که «حضرت امام فرمودند مجلس در راس امور است آیا اکنون این گونه است؟» ابراز عقیده کردد: واعظ محترم بر منبر می‌گوید مجلس آدم باش. بخشی از دولت تلاش می‌کند مصوبات در مورد استخدام معلمان مجلس را دور بزند.
احمدی لاشکی با بیان این که «اخیرا مصوب کردیم یک درصد از سود شرکت‌های دولتی و بانک‌ها به آموزش و پرورش و فرهنگیان تخصیص پیدا کند» مدعی شد: اخیرا به دنبال آن هستند که این موضوع در شورای نگهبان نهایی نشود آیا اگر آموزش و پرورش تضعیف شود به نفع شماست؟ قانون تصویب کردیم که مدارس دو بخش شوند، حذف نشوند  بلکه دولتی و غیر دولتی شوند چرا در شورای نگهبان به دنبال آن هستند که عدالت برپا نشده  و عده‌ای همچنان بتازند؟
وی هم‌چنین اظهار کرد: از حریت و آزاد اندیشی و نگاه کارشناسانه دکتر اردکانیان وزیر نیرو در خصوص اعلام عدم قابلیت اجرای انتقال آب دریای خزر به سمنان که می‌توانست دریای خون راه بیندازند از سوی شما نمایندگان تشکر می‌کنم و یادآور می‌شوم آقای اردکانیان همچنان مراقب باشید.
وی در پایان اضافه کرد: باران‌های اخیر در مازندران پیام سیلاب دارد نسبت به اجرایی شدن طرح جامع سیلاب توجه کنید.
انتهای پیام/#
