
# Visste ikke om konkursen

Published at: **2019-11-01T06:24:10+00:00**

Author: **Ruben Pedersen**

Original: [Dagbladet.no](https://www.dagbladet.no/kjendis/visste-ikke-om-konkursen/71755634)

«Paradise Hotel»-deltakelsen ble helt bevisst brukt som springbrett av Kristin Gjelsvik (32), som var med i serien i 2012.

        Den gang var det Vida Lill Gausemel Berge (29) og Miguel Kristiansen (28) som stakk av med seieren, men Gjelsvik er likevel den som har holdt seg mest i rampelyset.
      
Akkurat det har både vært en fordel og en ulempe for henne økonomisk. Høsten 2013 opprettet hun selskapet Styleconnection AS, som fra 2014 drev med design av egne klær, egen nettbutikk og fysisk butikk i Oslo. Dette ble markedsført kraftig gjennom hennes egne kanaler i sosiale medier.
Etter fire år måtte hun derimot innse at prosjektet ikke lenger lot seg gjennomføre, og konkursen var et faktum. Det visste hun ikke om selv engang før hun plutselig var klistret ut over samtlige av landets nettaviser.
- Jeg fikk greie på min første konkursbegjæring gjennom Dagens Næringsliv. Hele trynet mitt var klistret ut over forsiden. Jeg ante ingenting, og hadde ikke fått beskjed om det. Å våkne til en sånn artikkel … Det er tøft, sier hun, og fortsetter:
- Du prøver å si til familie at «dette får jeg til, jeg fikser dette. Ikke bekymre dere». Og så bare «bam», nå kan alle med nettilgang lese at jeg er konkurs, sier hun til Dagbladet.

        I mange år var farger og det som kan omtales som festival-estetikk Gjelsviks greie. Klærne hun designet spriket i alle regnbuens farger, gjerne med store print og ordtak på. Etter hvert ble det altså, tross suksess, for mye å håndtere for bloggeren.
      
Bakgrunnen for konkursen var et krav på 486 000 kroner i skyldig forskuddsskatt og arbeidsgiveravgift. I en rapport seinere kritiserte bobestyrer forretningsdriften og manglende rapportering.
Kritikken gjaldt blant annet et lån fra Gjelsviks nære familie på 1,8 millioner kroner som skulle gå til selskapet, men som ifølge redegjørelsen ble gitt direkte til Gjelsvik. Hun har selv uttalt at hun ikke hadde underslått penger med vilje.
Nå i ettertid innser hun at hun burde ha forberedt seg bedre på det økonomiske nederlaget en konkurs er. Hun hadde tatt på seg altfor mye, og det kunne ikke gå rundt.
- Jeg så det komme. Jeg tok på meg altfor mange oppgaver samtidig, og det var nesten umulig å få alt til å gå opp. Jeg skulle liksom drive alt dette selv. Blogge to ganger om dagen, designe klær, drive nettbutikk, ha ansvar for kundeservice, stå i fysisk butikk fra 10:00 til 18:00 mandag til lørdag og i tillegg være en god kjæreste, datter og venn. Et møte med veggen var nærme på et tidspunkt, flirer hun nå.
- Det er helt utrolig at jeg ikke har vært lenger nedi kjelleren. Jeg venter fortsatt på at det skal smelle en dag, forklarer hun, men tar et bank i bordet - sånn for sikkerhets skyld.
I dag er designing av klær og drift av butikk lagt dødt hos Gjelsvik. Hun lever av blogg og sosiale medier, noe hun har klare planer om å fortsette med. Gjennom sitt virke har hun råd til salt i grøten og mere til, så hun er i ingen posisjon til å klage.

        Dessuten mener hun å ha fått et større perspektiv de siste åra.
      
- Det gikk som det gikk. Etter at jeg ble mor har jeg innsett at alt som betyr noe er at min sønn har det bra, og da er ikke en konkurs verdens undergang. Dessuten har jeg også besøkt Moria-leieren i Hellas (en flyktningleir, jour anm.). Der bor det mennesker med ekte problemer, forklarer hun, og sier at hun har planer om å returnere for å jobbe frivillig i leiren.
