
# За десять років кількість користувачів інтернету зросла вдвоє

Published at: **2019-11-06T10:09:00+00:00**

Author: ****

Original: [DT.ua](https://dt.ua/WORLD/za-desyat-rokiv-kilkist-koristuvachiv-internetu-zrosla-vdvoye-328656_.html)

До інтернету у світовому масштабі підключені 4,1 мільярда людей, йдеться у звіті Організації Об'єднаних Націй. За даними Міжнародного союзу електрозв'язку при ООН, кількість підключених до всесвітньої мережі людей порівняно з 2018 роком зросла на 5,3%.
Як зазначає "Радіо свобода", згідно з дослідженням, кількість користувачів інтернету зросла з 25,8% населення Землі у 2009 році до 53,6% у 2019-му. Найвищий відсоток користувачів світової павутини в Європі (82,5%), а найнижчий – в Африці (28,2%).
Водночас без інтернету залишається близько 3,6 мільярда людей, більшість із яких мешкають у найменш розвинутих країнах.
Серед жінок інтернетом користуються 48%, серед чоловіків – 58%, Найбільша різниця між часткою жінок та чоловіків, які мають доступ до мережі, спостерігається в Африці, арабських країнах та Азійсько-Тихоокеанському регіоні.
Зазначимо, що в Росії з 1 листопада набула чинності більшість положень закону про забезпечення безпечного і сталого функціонування російського сегменту інтернету, який називають законом про "суверенний інтернет". Він передбачає можливість обмеження доступу до певних ресурсів та контролю спецслужб за потоком інформації до користувачів.
