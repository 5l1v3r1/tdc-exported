
# הקיפאון ברכישות בסופרמרקטים נמשך מתחילת השנה

Published at: **2019-11-06T00:00:00+00:00**

Author: **נורית קדוש**

Original: [כלכליסט - www.calcalist.co.il](https://www.calcalist.co.il/marketing/articles/0,7340,L-3773224,00.html)

עליות המחירים שנרשמו מתחילת השנה, מובילות את שוק המזון לקיפאון ומעלות חשש שהשנה תסתיים בירידה במכירות. בעשרת החודשים הראשונים השנה, צמחו מכירות שוק המזון והמשקאות ב-2.5% בלבד. כך עולה מנתוני סטורנקסט שהגיעו לידי "כלכליסט".
בניטרול העליה במדד המחירים של סטורנקסט המוערכת בכ-1.3%, מדובר בעלייה של כ-1.2% בלבד במכירות, שיעור הנמוך מקצב הריבוי הטבעי באוכלוסיה שמשמעותו קיפאון במכירות.
משמעות הדבר היא ששוק המזון והמשקאות השנה במגמת קיפאון. גם מכירות כלל שוק מוצרי הצריכה FMCG (מזון, משקאות, טיפוח ונקיון) עלו מתחילת השנה בשיעור נמוך יחסית של 2.7% ביחס לעשרת החודשים הראשונים אשתקד.
החדשות הטובות: באוקטובר החולף רשם שוק מוצרי הצריכה צמיחה של 3.1% ביחס לאוקטובר אשתקד. זאת, אף שהיו פחות ימי מכירה באוקטובר השנה לעומת אשתקד. בשנה שעברה לא היו כלל חגים באוקטובר ואילו השנה 3 ערבי חג, בהם הפעילות נמשכת חצי יום בלבד, כך שימי המכירה השנה היו חזקים יותר בהשוואה לשנה שעברה בעקבות עיתוי החגים.

        קוקה קולה נחלשה, שטראוס התחזקה
      
על פי הנתונים, הירידה בנתח השוק של החברה המרכזית נמשכת והחברה החזיקה בתום עשרת החודשים הראשונים של השנה 6.8% מהשוק לעומת 7.2% בתקופה המקבילה אשתקד. ההיחלשות בולטת על רקע העלאות המחירים שביצעה החברה הן במשקאות הקלים, בבירה ובמוצרי מחלבת טרה המפוקחים ושאינם מפוקחים.
מנגד, שטראוס שלא העלתה מחירים, רשמה עליה בנתח השוק ל-11.9% לעומת 11.6% בתקופה המקבילה אשתקד. יוניליוור שהכריזה בחודש שעבר על גל התייקרויות באמצעות צמצום כמויות בדגני בוקר, חטיפי שוקולד קליק ועוד, רשמה ירידה בנתח השוק ל-3.9% לעומת 4%, עוד בטרם נכנסו המוצרים המוקטנים למגוון בחנויות.
גם נטו רשמה ירידה בנתח השוק ל- 3.6% לעומת 3.7%, עוד בטרם באה לידי ביטוי השפעת הירידה בצריכת טונה, על רקע הרעלת הטונה בסניף ארומה תל אביב בחודש שעבר. מתחילת השנה, מציגה תנובה מגמת ההתאוששות ועלייה בנתח השוק ל-14.3% לעומת 14.2% בתקופה המקבילה אשתקד.
