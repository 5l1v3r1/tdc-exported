
# Balotelli'ye ırkçı tezahürat sonrası Verona’ya tribün kapatma cezası

Published at: **2019-11-05T23:10:32+00:00**

Author: **Zehra Yildiz**

Original: [euronews](https://tr.euronews.com/2019/11/05/balotelli-ye-rkci-tezahuratlarin-ardindan-verona-ya-bir-maclik-tribun-kapatma-cezasi)

Brescia’nın forvet oyuncusu Mario Balotelli’ye yönelik ırkçı tezahüratların ardından İtalyan futbol takımı Verona’ya, bir maçlık tribün kapatma cezası verildi.
Balotelli, Hellas Verona takımı ile pazar günü oynanan maç esnasında maymun sesleri eşliğinde ırkçı saldırılara maruz kalmıştı.
Söz konusu ırkçı tezahüratların ardından A Serisi Futbol Disiplin Komisyonu, Verona’ya stadyumun yaklaşık 3 bin 500 kişilik "Poltrone Est" tribününü bir maçlık kapatma cezası verdiklerini duyurdu.
“Balotelli asla tamamen bir İtalyan olamayacak” diyen Verona'nın tribün lideri Luca Castellini'ye 2030’a kadar stadyuma girme cezası verildi.
Castellini futbolcu Balotelli’ye yapılan ırkçı saldırılarla ilgili, “Bizim takımımızda da bir zenci var ve Balotelli gol attığında Verona taraftarları kendisini alkışladı.” şeklinde konuştu.
Castellini pazartesi günü radyoda verdiği bir röportajında ise, “Balotelli İtalya vatandaşlığı olduğu için İtalyan, ama asla tamamen bir İtalyan olamayacak” demişti.
Ek kaynaklar • AFP
