
# Отнемат лиценза на банката за стволови клетки у нас

Published at: **2019-11-07T19:23:00+00:00**

Author: **Кристина Газиева**

Original: [bTV Новините](https://btvnovinite.bg/bulgaria/otnemat-licenza-na-banka-za-stvolovi-kletki-u-nas.html)

Нарушения в банка за стволови клетки откри "Медицинският надзор". Проверката на държавата започна, след като фирмата преустанови дейността си у нас и остави хиляди семейства без информация за бъдещето на биологичните им проби.
Доротея Дачкова ражда дъщеричка преди 7 месеца. Решава да съхрани стволови клетки от пъпната й връв.
„С идеята, че ако някой ден, не дай Боже, децата ни страдат от заболяване, което може да бъде повлияно от тази терапия, да може да се ползва от материала, който сме съхранили за тях”, обясни Доротея.
Тя избира да се довери на българския клон на „Крио Сейв”, заради това, че генетичният материал се съхранява в Швейцария. Това й струва 5000 лева.
През май обаче пробите са преместени в Полша без знанието на клиентите.
Причината – "Крио Сейв" става собственост на полска тъканна банка и клонът в България затваря.
„За проблема научихме от всякъде другаде, но не и от българските институции, които са длъжни да упражняват надзор”, каза родителят Васил Пасев.
Засегнати са около 5000 български семейства. След проверка на Медицинския надзор са открити нарушения при над 500 проби.
„През 2018 и 2019 година на част от майките не са извършени серологични изследвания. Тоест за хепатит, сифилис и хив, тези проби са под карантина. Лицензът ще бъде отнет на тъканна банка „Крио Център България” и ще има админстративни санкции за тези нарушения”, каза д-р Евелина Цветкова, ИАМН.
От банката прехвърлиха отговорността за тези изследвания на фирмата-майка.
Д-р Асен Пачеджиев от „Крио Център- България” каза, че е знаел, че тези изследвания не са направени и оказвал натиск на швейцарците да ги направят, но те го залъгвали, като само обещавали.
Ако пробите покажат наличие на вирус, те трябва да бъдат унищожени.
От българския клон уверяват, че договорите ще продължат да се изпълняват и от полската тъканна банка. 
