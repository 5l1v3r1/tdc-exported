
# چه مدت حبس در انتظار محمدعلی نجفی است؟

Published at: **2019-11-03T22:13:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544638.html/%DA%86%D9%87-%D9%85%D8%AF%D8%AA-%D8%AD%D8%A8%D8%B3-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D9%85%D8%AD%D9%85%D8%AF%D8%B9%D9%84%DB%8C-%D9%86%D8%AC%D9%81%DB%8C-%D8%A7%D8%B3%D8%AA-)

یک حقوقدان گفت: حادثه قتل میترا استاد به‌دلیل اینکه موجب اخلال در نظم جامعه شده است، می‌تواند مدتی حبس را برای نجفی در پی داشته باشد.
به گزارش شبکه اطلاع رسانی راه دانا؛ حسین احدی کارشناس مسائل حقوقی در گفتگویی درباره مدت زمان حبس محمدعلی نجفی گفت: در ماده ۶۱۲ قانون مجازات اسلامی آمده است که هرگاه فردی اقدام به قتل فرد دیگری کند، ولی شاکی نداشته باشد یا اولیای دم نسبت به قاتل گذشت کند، با اینکه حکم اعدام اجرا نخواهد شد، اما اگر این اقدام موجب اخلال در نظم جامعه شده باشد، دادگاه می‌تواند قاتل را به حبس از ۳ تا ۱۰ سال محکوم کند.
وی ادامه داد: درست است که شاکی خصوصی در این پرونده نسبت به اجرای حکم اعدام گذشت کرده است؛ اما این پرونده از لحاظ جنبه عمومی جرم قابل بررسی است. از طرفی محمدعلی نجفی در این پرونده به‌دلیل حمل سلاح غیرمجاز نیز محکوم شده بود و از آنجا که در این پرونده با تعدد جرم مواجه هستیم، طبق قانون مجازاتی که شدیدتر است اجرا خواهد شد.
این حقوقدان با بیان اینکه حبس محمدعلی نجفی قطعی است، اظهار کرد: موضوعی که در این پرونده واضح است، وقوع قتل از جانب شهردار پیشین تهران بود که مشاهده کردیم بعد از برگزاری سه جلسه دادگاه، حکم قصاص نیز برای قاتل صادر شد که با گذشت خانواده مقتول این حکم اجرا نشد.
احدی خاطرنشان کرد: در این پرونده شبهاتی درخصوص نحوه ورود گلوله به بدن مقتول مطرح شده بود که همان‌طور که مشاهده کردیم، دیوان عالی کشور دستور بررسی مجدد صحنه را اعلام کرد. باید منتظر بمانیم و ببینیم که دادگاه جدیدی که قرار است برای محمدعلی نجفی برگزار شود، چه مدت حبس را برای وی صادر خواهد کرد.
منبع: آنا
انتهای پیام/
