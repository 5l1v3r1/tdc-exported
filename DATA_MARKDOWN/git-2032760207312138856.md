
# Akvapark v Senci má nového vlastníka, ten ho zmodernizuje a rozšíri

Published at: **2019-11-05T17:35:03+00:00**

Author: **Webnoviny**

Original: [Denník politika](http://dennikpolitika.sk/archiv/88784)

5.11.2019 (Webnoviny.sk) – Česká firma STAVCOM-HP, ktorá začiatkom tohto roka kúpila na Slovensku hotelovú sieť TRINITY, do ktorej patrí Hotel Senec v Senci, Hotel Atrium vo Vysokých Tatrách a Hotel Sitno vo Vyhniach, ďalej rozširuje svoje portfólio. Teraz sa stala vlastníkom slovenského akvaparku v Senci, ktorý je neďaleko Bratislavy. Spoločnosť tak využíva svoje skúsenosti, ktoré má s vedením najväčšieho a najmodernejšieho akvaparku v Českej republike – Aqualandom Moravia. Práve ten patrí k najnavštevovanejším turistickým miestam v Česku.
Firma STAVCOM-HP, ktorá v susednom Česku vybudovala unikátny akvapark s ubytovacím zariadením, prenáša skúsenosti na slovenský trh. „Rozhodli sme sa kúpiť akvapark v Senci, ktorý sa nachádza pár krokov od hotela Senec, ktorý prevádzkujeme od tohto roku. Ich prepojením získa akvapark chýbajúce ubytovacie kapacity a hoteloví hostia zas príležitosť pre plnohodnotné vyžitie a relax, ktoré máme overené zo susedného Česka. Tam vedieme akvapark vyše šesť rokov,“ konštatuje podpredseda predstavenstva firmy STAVCOM-HP Michal Chovanec. Aktuálne je akvapark v Senci dobre známy najmä klientele zo západného Slovenska a Bratislavy.
„V najbližšej dobe plánujeme hneď niekoľko investícií, vďaka ktorým slovenský akvapark zmodernizujeme. V nasledujúcich rokoch počítame s investíciami vo výške až tri milióny eur. V prvom rade sa zameriame na celkové skvalitnenie služieb, súčasťou bude otvorenie novej reštaurácie, či rozšírenie Sai Wellness. Veríme, že našimi investíciami potešíme rodiny s deťmi a na svoje si prídu aj wellness klienti,“ doplňuje k plánom Chovanec. Návštevnícku štruktúru je možné porovnať tiež s českým Aqualandom Moravia, ktorý ročne navštívi 800-tisíc ľudí a polovicu tvoria práve rodiny s deťmi.
Predaj akvaparku prebehol po niekoľkomesačných rokovaniach v prvej polovici októbra.
Inzercia
Viac k témam: Aqualand Moravia, aquapark, PR, TrinityZdroj: Webnoviny.sk – Akvapark v Senci má nového vlastníka, ten ho zmodernizuje a rozšíri © SITA Všetky práva vyhradené.
