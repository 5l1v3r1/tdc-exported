
# ترامپ: نفت را دوست دارم/ آتش‌بس شمال شرق سوریه پایدار است

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696357/%D8%AA%D8%B1%D8%A7%D9%85%D9%BE-%D9%86%D9%81%D8%AA-%D8%B1%D8%A7-%D8%AF%D9%88%D8%B3%D8%AA-%D8%AF%D8%A7%D8%B1%D9%85-%D8%A2%D8%AA%D8%B4%E2%80%8C%D8%A8%D8%B3-%D8%B4%D9%85%D8%A7%D9%84-%D8%B4%D8%B1%D9%82-%D8%B3%D9%88%D8%B1%DB%8C%D9%87-%D9%BE%D8%A7%DB%8C%D8%AF%D8%A7%D8%B1-%D8%A7%D8%B3%D8%AA)

رئیس جمهوری آمریکا اعلام کرد، آتش‌بس در شمال شرق سوریه به صورت بسیار خوبی پایدار است. به گزارش ایسنا، به نقل از سایت شبکه الجزیره، دونالد ترامپ، رئیس‌جمهوری آمریکا در گفتگو با خبرنگاران در کاخ سفید اظهار کرد: روابط من با رجب طیب اردوغان، رئیس‌جمهوری ترکیه بسیار خوب است.وی در پاسخ به سوالی درباره اینکه آیا با اردوغان در ۱۳ نوامبر ملاقات خواهد داشت یا نه گفت: ما روابط بسیار خوبی با اردوغان داریم و توافقی که اخیرا درباره سوریه منعقد کردیم به شکل بسیار خوبی اجرا می‌شود.رئیس‌جمهوری آمریکا ضمن تاکید بر تمایلش به بازگشت سربازان آمریکایی از سوریه به خاک کشورش افزود: باید مرز‌های ترکیه و سوریه را کسانی غیر از سربازان آمریکایی تحت کنترل بگیرند، ما چاه‌های نفت را امن کردیم، من نفت را دوست دارم، ما با کرد‌ها همکاری می‌کنیم.روز جمعه اولین گشت زنی‌های مشترک ترکیه و روسیه از منطقه مرزی با سوریه از نزدیکی شهر قامشلی در استان حسکه در راستای اجرای توافقنامه منعقد شده "سوچی" بین آنکارا و مسکو اجرا شد.
