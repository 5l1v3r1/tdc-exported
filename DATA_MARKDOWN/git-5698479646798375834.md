
# از نیویورک به فلوریدا؛ ترامپ «اسباب کشی» مالیاتی کرد

Published at: **2019-11-01T09:46:55+00:00**

Author: **یورونیوز فارسی **

Original: [euronews](https://farsi.euronews.com/2019/11/01/us-preident-trump-ditches-new-york-to-become-a-florida-resident-court-documents-show)

دونالد ترامپ، رئیس جمهوری آمریکا اعلام کرد که محل سکونت خود را از ایالت نیویورک به ایالت فلوریدا تغییر داده است.
رئیس جمهوری آمریکا که به طور رسمی ساکن کاخ سفید در واشنگتن است برای پرداخت مالیات از این پس به جای ایالت نیویورک ساکن ایالت فلوریدا محسوب خواهد شد.
اسناد ارائه شده به دادگاه نشان می دهد که دونالد ترامپ محل سکونت خود را اواخر ماه سپتامبر (اوایل مهر) به کلوب تفریحی خود در منطقه پالم بیچ فلوریدا تغییر داده است.
دونالد ترامپ در رشته توئیت هایی که پنجشنبه شب منتشر کرد نوشت: «کاخ سفید جایی است که من وارد آن شدم و امیدوارم پنج سال آینده هم ساکن آن باشم تا عظمت آمریکا را به آن برگردانم. اما من و خانواده ام منطقه پالم بیچ در فلوریدا را به عنوان محل سکونت دائمی خود انتخاب کرده ایم.»
مدارکی که به دادگاه ارائه شده است نشان می دهد که ملانیا ترامپ، بانوی اول آمریکا نیز در ماه اکتبر محل سکونت دائمی خود را از ایالت نیویورک به فلوریدا تغییر داده است.
دونالد ترامپ در رشته توئیت های خود ادعا کرد که از سوی سیاستمداران نیویورکی با او «بسیار بدرفتاری» شده است. وی نوشت: «متاسفانه با وجود اینکه من هر سال میلیون ها دلار به عنوان مالیات شهری، ایالتی و محلی [در نیویورک] پرداخت کرده ام اما از سوی سیاستمداران این شهر و این ایالت بسیار مورد بدرفتاری قرار گرفتم. با تعداد کمی از افراد بدتر از من رفتار شده است.»
