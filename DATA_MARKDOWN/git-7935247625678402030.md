
# O hatta otobüs seferi başlıyor

Published at: **2019-11-02T01:00:00+00:00**

Author: **İhsan Aydın**

Original: [OLAY](https://www.olay.com.tr/o-hatta-otobus-seferi-basliyor-15510yy.htm)

Bursa’da kentiçi toplu taşımanın sıkıntılı olduğu semtler var.
Büyükşehir Belediyesi’nin otobüs filosu yetersiz kaldığı için buralardan vatandaş şikayetleri artıyor.
Onlardan biri Bursa’nın en hızlı gelişen yerleşimlerinden Yunuseli Mahallesi.
Yunuseli’de başlı başına ilçe olmayı hak eden bir büyüme, nüfus yoğunluğu ve konut gelişimi göze çarpıyor.
Sadece Yunuseli değil, Akyıldız, Güneştepe, 23 Nisan, Dereçavuş, Gündoğdu, Hamitler, Yenikent Mezarlığı çevresi başdöndürücü hızla büyüyor.
Bu bölgelerde neredeyse boş alan kalmadı.
Osmangazi Belediyesi sadece bu bölgede en az 150 bin kişinin yaşayacağını düşünüyor.
Semtin geleceğini de buna göre planlıyor.
Dolayısıyla, bu semtin bir kaç otobüs hattıyla ulaşım probleminin çözülemeyeceği de ortada.
Dün elektronik postamıza düşen iletiyle Yunuseli Mahallesi’nin toplu ulaşım sıkıntısını ve semt sakinlerinin yeni otobüs hattı talebini köşemize taşımıştık.
Büyükşehir Belediyesi yetkilileri yazımızı okur okumaz harekete geçmiş.
Eksik olmasın Büyükşehir Belediye Başkanı Alinur Aktaş BURULAŞ Genel Müdürü’nü talimatlandırıp dün sabah Yunuseli’ye göndermiş.
Öğleden sonra telefonumuz çaldığında karşımızdaki isim BURULAŞ Genel Müdürü Mehmet Kürşat Çapar idi.
Söze, “Sabah 07.00’de Yunuseli’deydim. O hatta otobüs seferlerine kısa sürede başlıyoruz” diyerek müjdeyle girdi.
Burada ilginç bir durum söz konusuydu.
Açılışını Cumhurbaşkanı Yardımcısı Fuat Oktay’ın yaptığı Alparslan Türkeş Caddesi’nde neredeyse bir yıldan fazladır otobüs durakları monte edildiği halde seferler başlatılamamıştı.
Haliyle bu durum hem mahalle sakinlerinin tepkisini çekiyor hem de ortaya BURULAŞ açısından hoş olmayan bir tablo çıkarıyordu.
Otobüsün uğramadığı duraklar çoğu meslektaşımız tarafından da fotoğraflanarak habere ve köşelere taşındı.
Şimdi bu durum ortadan kalkıyor.
Müjdeyi Genel Müdür Çapar verdi.
Akyıldız’dan başlayıp, Fuat Kuşçuoğlu Caddesi’ne paralel Alparslan Türkeş Caddesi’nden geçecek yeni bir otobüs hattının kısa sürede sefere başlayacağını, bunun için de gecikmeden, kısa adı UKOME olan, Ulaşım Koordinasyon Merkezi Kurulu’nun ilk toplantısında kararı alınacağını açıkladı.
Bölgede oturan hemşehrilerimizin müsterih olmasını isteyen Çapar, otobüs eskiden olduğu gibi Korupark’a kadar da dolaştırmayacaklarını, Akyıldız’dan başlayacak hattın Güneştepe, Yunuseli’den direk Acemler’e yolcu taşıyacağını, sabah ve akşam saatlerinde B17 ve B17/A otobüslerine binemeyen öğrencilerin de bu yeni hattı kullanarak okullarına ve evlerine rahatça ulaşabileceğini ifade etti.
Bu haber Yunuseli’deki yurttaşlarımızı sevince boğacaktır.
Duyarlılığı için ayrıca Büyükşehir Belediye Başkanı Aktaş’a da teşekkür edilecektir.
Sorunu köşemize taşıdığımız için eğer bizim de bir nebze katkımız olduysa bundan keyif alırız.
Şimdiden hayırlı olsun.
 

        Ba
        şkent’te G
        ürsu havas
        ı
      
 
AK Parti Bursa Milletvekili Atilla Ödünç yerel yönetim tecrübesiyle şimdi TBMM’de kentimizi temsil ediyor.
Dün bir çay içimi için uğradığı Olay Medya’da kendisiyle kısa sohbet fırsatı bulduk.
Ödünç aktif çalışan vekillerimizden.
Hem Parlamento hem de Bursa’da vakti boşa geçirmiyor.
En son Kızılay Kan Haftası’nda TBMM bahçesine gelen Kızılay TIR’ında ilk kan veren vekil olmuş. Gazetecilere Bursa kestanesini ikramıyla da kentimizin bu meşhur lezzetini tattırmış.
Ödünç, TBMM’de Gürsu Belediye Başkanı Mustafa Işık ve muhtarlarla yaptığı çıkarmadan da bahsetti.

        Gürsu
      
’nun meşhur deveci armudunu vekillere, çalışanlara, gazetecilere ve konuklara ikram etmişler.
Vekil Ödünç 90 bin ton rekoltenin yakalandığı deveci armudunun yüzde 60’nın Ortadoğu ve Avrupa ülkelerine ihraç edildiğini söylüyor.
Vekil Ödünç Gürsu’dan yılda 50 bin tonun üzerinde ihracat yapılan deveci armudunun piyasa fiyatının da 8-10 TL civarında olduğunu ekliyor. 
