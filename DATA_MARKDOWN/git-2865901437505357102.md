
# Braun: Pokazali smo da umemo da se grupišemo i kada je teško

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/kosarka/vesti/braun-pokazali-smo-da-umemo-da-se-grupisemo-i-kada-je-tesko/341270)

Odlično su košarkaši Crvene zvezde sinoć odigrali u Evroligi. Na domaćem parketu u Pioniru, Himki gotovo da nije imao šanse, pa je na kraju i prilično ubedljivo poražen, što mu je tek drugi neuspeh ove sezone u Evroligi. Jedan od boljih pojedianaca u timu Zvezde bio je Lorenzo Braun. On ističe da je jedan od ključeva pobede bio čvrsta igra u odbrani."Igrali smo čvrsto. Drago mi je da se naša igra večeras svela na odličnu odbranu. Uradili smo dobar posao sa Švedom večeras i to nam je bio glavni cilj”, rekao je Braun.
Potom se osvrnuo i na način na koji je Zvezda branila Alekseja Šveda.“Da, to je definitivno bio jedan od glavnih razloga. Znali smo da dosta voli da razigrava visoke igrače, pa smo dodatno suzili reket, što je takođe bio jedan od glavnih ciljeva”.
Kaže da je isključenje Branka Lazića dodatno pomoglo ekipi da se zbije i da pokaže da ume da odigra kvalitetno i kada se desi nešto nepredviđeno.“Dešava se. On je ipak naš kapiten. Nakon što je isključen, morali smo da se grupišemo i pokazali smo da možemo to da uradimo”.
Pobeda će značiti Zvezdi na polju samopouzdanja nakon teškog perioda.“Počeli smo meč sa nekoliko dobrih odbrana i takva je bila situacija. Trenutno mnogo sve ovo znači. Želimo da se zbijemo zajedno kao tim. I da nastavimo da grizemo dalje”.
Braun je uporedio Evroligu sa ranijim periodom u karijeri. Kaže da ga sve podseća na koledž košarku.“U Evroligi je dosta drugačije. Sve me podseća na koledž košarku, ali sa kvalitetnijim igračima. Igraće se dosta jače fizički. Navijači su prilično slični, mada su dosta življi. Trebalo mi je malo vremena da se prilagodim, ali zahvalan sam saigračima što su mi olakšali put do adaptacije. Košarka je košarka, ali opet tu ima nekih sitnica kao što su različita pravila”.
Za kraj, imao je poruku i za navijače.“Oni su neverovatni. Uvek dođu u tolikom broju i rade ono što najbolje rade, tako da na sve to moraš da odreaguješ pozitivno. Navijači, hvala najlepše. Zaista cenimo podršku”, zaključio je američki košarkaš.

        Pogledajte i novu epizodu serije Ekipizza...
      
