
# Рябошапка про потрібні посадки від Зеленського: Такої розмови не було

Published at: **2019-11-06T12:48:00+00:00**

Author: ****

Original: [ZIK.UA](https://zik.ua/news/2019/11/06/ryaboshapka_pro_potribni_posady_vid_zelenskogo_takoi_rozmovy_ne_bulo_1684877)


        Генеральний прокурор України Руслан Рябошапка заперечив проведення наради силовиків в Офісі Президента, яка була присвячена посадкам в Україні.
      
Про це він заявив в інтерв’ю Лівому берегу.
Зокрема, відповідаючи на питання, що під час наради у Президента називалися чотири пріоритетні справи: Порошенка, Гладковського (Свинарчука), Пашинського і ще одного невідомого персонажа, Рябошапка сказав, що "це дурниця".
"Не було нарад у президента, де казали, що є чотири прізвища чи чотири кейси, які повинні розслідувати", – сказав Рябошапка і додав: "Такої розмови не було".
Генпрокурор також відмовився відповісти на питання, чи є реальні підстави для оголошення підозри експрезидентові України Петрові Порошенкові.
"Коли будуть реальні, ви все побачите", – зауважив він.
Генеральний прокурор Руслан Рябошапка не вбачає проблеми у тому, що якщо почнеться переслідування колишнього президента – це може погано закінчитися для країни.
"У Кримінальному кодексі чи Кримінально-процесуальному кодексі немає такої підстави – не відкривати кримінальне провадження, оскільки це – колишній президент і це може завдати шкоди іміджу", – заявив він.
Разом з тим, Руслан Рябошапка, реагуючи на запитання, чи є підстави притягнути до відповідальності ексгенпрокурора Юрія Луценка, відповів, що якщо вони були б, то було би провадження в ЄРДР.
Раніше повідомлялося, що в Офісі Президента Зеленського пройшла нарада, на які обговорювалося питання кримінального переслідування Петра Порошенка а також ряду інших діючих та колишніх народних депутатів.
