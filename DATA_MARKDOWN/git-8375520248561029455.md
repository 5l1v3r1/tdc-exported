
# У Кличка розповіли подробиці конфлікту навколо аварійного гуртожитку (відео)

Published at: **2019-11-07T14:11:07+00:00**

Author: ****

Original: [ГЛАВКОМ](https://glavcom.ua/kyiv/news/u-klichka-rozpovili-podrobici-konfliktu-navkolo-avariynogo-gurtozhitku-video-638420.html)

Будівля аварійного гуртожитку на вулиці Польовій у Солом’янському районі Києва перебуває в приватній власності. Представники ж виконавчої служби, які приїхали сьогодні вранці виселяти мешканців, отримали рішення суду. Про це на засіданні Київради повідомив перший заступник голови Київської міської державної адміністрації Микола Поворозник, інформує пресслужба КМДА.
«Ця будівля давно перебуває у приватній власності і не є на балансі міста. Але місто намагається допомогти. Людям давно було запропоновано переселитися в гуртожиток на вулиці Академіка Туполєва. Неодноразово ми проводили зустрічі, переконували людей. Адже гуртожиток на Польовій – непридатний для проживання. Там не можна увімкнути тепло, там велика проблема з електрикою. Там просто небезпечно жити», – зазначив Поворозник.
Нагадаємо, що мер Києва Віталій Кличко на сесії Київради заявив, що осіб, які намагалися провокувати і силою виселяти людей з гуртожитку на вулиці Польовій, затримала поліція.
Також Кличко звернувся до правоохоронців з вимогою проконтролювати законність дій виконавчої служби та не допустити силового протистояння на вулиці Польовій.
Столичні правоохоронці з’ясовують обставини бійки біля гуртожитку на вулиці Польовій у Солом’янському районі Києва.
Для з’ясування об’єктивних обставин цієї події до Солом’янського управління поліції доставлено 11 осіб. 
Раніше стало відомо, що сьогодні на вулиці Польовій, 19/8 сталися сутички біля скандального гуртожитку.
На викладеному у групі «Гуртожиток м. Київ, вул. Польова, буд. 19/8» у Facebook відео видно, як люди у формі захопили гуртожиток і не пускають мешканців до будинку. На першому поверсі побиті вікна та двері. 
