
# Razkrivamo, koliko prejemajo Kresalova in prijateljice

Published at: **2019-11-04T08:22:00+00:00**

Author: **T. V.**

Original: [Slovenske novice](https://www.slovenskenovice.si/bulvar/domaci-traci/clanek/razkrivamo-koliko-prejemajo-kresalova-in-prijateljice-245630)

V oddaji Zadnja beseda! na naši nacionalki se ob ponedeljkih in petkih za okroglo mizo zberejo štiri dame, ki komentirajo aktualna dogajanja, pogosto pa tudi dvigujejo prah. Glavna za omizjem je publicistka in založnica Valentina Smej Novak, ki ji družbo najpogosteje delajo odvetnica in predsednica Evropskega centra za reševanje sporov (pa tudi nekdanja ministrica in predsednica LDS) Katarina Kresal, dramska igralka Polona Vetrih ter pisateljica in novinarka Milena Miklavčič. Kadar katera izmed omenjenih nima časa, pa vskoči kakšna druga s svojim mnenjem. V zadnjem času sta bili to Ljerka Belak in Jadranka Juras. In koliko so omenjene dame plačane za razkrivanje svojih misli in kresanje mnenj z gostjami? 
Preberite še:
Na RTV Slovenija so nam povedali, da je komentatorkam v oddaji skupno namenjenih 660 evrov bruto na oddajo, tudi če se komentatorji spreminjajo, znesek ostaja enak. »Bruto znesek honorarja se med komentatorje porazdeli glede na status dejavnosti, ki jo sicer opravljajo,« so še pojasnili. Za en teden (dve oddaji) tako nacionalka za honorarje komentatorkam porabi 1320 evrov, kar na mesec znese malo manj kot šest tisoč evrov (če na mesec predvajajo devet oddaj).
Preberite še:
 Zadnjo oddajo Zadnja beseda! si je glede na raziskavo AGB Nielsen Media Researh ogledalo povprečno 2,7 odstotka ali 51.500 gledalcev, starih nad štiri leta (13-odstotni delež gledalcev televizije v času predvajanja oddaje). Povprečna gledanost oddaje Zadnja beseda! je precej podobna, saj si je do zdaj 29 premiernih oddaj ogledalo povprečno 2,7 odstotka ali 50.000 gledalcev starih nad štiri leta (12-odstotni delež vseh gledalcev televizije). Vsaj del katere koli oddaje Zadnja beseda! si je do zdaj ogledalo že več kot 810.000 različnih gledalcev, so na RTV Slovenija razkrili podatke o gledanosti oddaje. V letošnjem letu se je z oddajo Zadnja beseda! v primerjavi z letom 2018 gledanost v primerljivem terminu povečala za povprečno 17.200 gledalcev (starih nad štiri leta) na oddajo. 
Preberite še:
Po podatkih TV Beata (vključuje približno 250.000 gospodinjstev) pa je zadnjo oddajo spremljalo povprečno 3,9 odstotka gospodinjstev (16-odstotni delež), vse oddaje Zadnja beseda! pa povprečno 4,8 odstotka gospodinjstev (15-odstotni delež).
