
# Slováci za polrok poslali vyše miliardu SMS správ a pretelefonovaných minút bolo ešte viac

Published at: **2019-11-01T08:35:05+00:00**

Author: **Webnoviny**

Original: [Denník politika](http://dennikpolitika.sk/archiv/88425)

1.11.2019 (Webnoviny.sk) – V prvom polroku tohto roku pretelefonovali Slováci mobilnými telefónmi 5,15 miliardy minút hovorov. Z toho viac ako polovica skončila vo vlastnej mobilnej sieti, 40 % v iných mobilných sieťach, 3 % minút tvorili medzinárodné volania a 4 % volania na slovenské pevné siete.
Slováci zároveň v tomto období rozoslali 1,38 miliardy SMS správ a 45,6 milióna MMS správ. Vyplýva to z údajov, ktoré mobilní operátori poskytli Úradu pre reguláciu elektronických komunikácií a poštových služieb. V prvom polroku tohto roka bolo pritom na Slovensku približne 7,68 milióna SIM kariet. Z uvedeného počtu bolo asi 6,08 mil. aktívnych SIM kariet používaných na poskytovanie verejnej mobilnej telefónnej služby.
Z toho aktívnych SIM kariet (post-paid) bolo 4,13 mil. a aktívnych predplatených SIM kariet (pre-paid) 1,96 mil. Vyše 700 tis. aktívnych SIM kariet slúžilo na iné účely, ako je poskytovanie verejnej mobilnej telefónnej služby.
Viac k témam: mobilný telefón, telefonovanieZdroj: Webnoviny.sk – Slováci za polrok poslali vyše miliardu SMS správ a pretelefonovaných minút bolo ešte viac © SITA Všetky práva vyhradené.
