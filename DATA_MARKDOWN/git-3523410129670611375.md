
# 
        سودان در فهرست تروریستی آمریکا باقی ماند
      

Published at: **2019-11-02T14:04:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637494/%D8%B3%D9%88%D8%AF%D8%A7%D9%86-%D8%AF%D8%B1-%D9%81%D9%87%D8%B1%D8%B3%D8%AA-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D8%A7%D9%82%DB%8C-%D9%85%D8%A7%D9%86%D8%AF)

به گزارش بولتن نیوز،  گزارش سالانه آمریکا درخصوص تروریسم در سال 2018 دیروز منتشر شد. در این گزارش آمده است: سودان برخی اقدامات عملی را برای همکاری با آمریکا در راستای مبارزه با تروریسم انجام داده و با همکاری برخی کشورهای منطقه ای گروه های تروریستی را سرکوب کرده و به مبارزه با تهدیدات علیه منافع آمریکا در سودان برخاسته است.
وزارت خارجه آمریکا با اشاره به شکست داعش در سوریه و عراق افزود: این گروه تروریستی در سایر کشورهای جهان پراکنده شده است. عناصر وابسته به داعش در سودان همچنان حضور دارند و اقدام به عملیات تروریستی در این کشور به ویژه خارطوم می کنند، اما این عملیات ها خیلی گسترده نیست. با وجوداین، داعش داخل سودان فعال است ولی افق این فعالیت چندان روشن نیست.
در این گزارش با اشاره به سرنگونی نظام عمرالبشیر در خارطوم آمده است: سودان گام های راهبردی ملی در راستای مبارزه با افراط گرایی و خشونت برداشته و از ابزارهای اقتصادی، اجتماعی ، دینی برای از بین بردن تاثیرات افراط گرایی استفاده کرده است.
به نوشته رسانه های سودانی، دولت انتقالی خارطوم اعلام کرده است: سودان از حمایت گروه های تروریستی دست برداشته و مذاکرات خود را با واشنگتن برای حذف نام این کشور از فهرست تروریستی آغاز کرده است.
آمریکا در سال 1993 به علت میزبانی سودان از سرکرده معدوم شبکه القاعده نام این کشور را در فهرست حامیان گروه های تروریستی قرار داد و از آن زمان به بعد،  تحریم های اقتصادی شدیدی را علیه خارطوم اعمال کرد.
خبر دیگر از سودان حاکی است که شورای امنیت در نشست اخیر خود با تمدید ماموریت نیروهای حافظ صلح سازمان ملل به مدت یک سال در دارفور ( غرب سودان ) موافقت کرد. نیروهای حافظ صلح سازمان ملل از سال 2007 تاکنون در دارفور مستقرند و قرار است طی سال 2020 به طور کامل از این منطقه خارج شوند.
اکنون 7 هزار و 800 سرباز سازمان ملل در دارفور مستقرند.
انتهای پیام/
