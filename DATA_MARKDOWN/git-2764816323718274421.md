
# Nový Cat S52 vypadá civilně, ale je to odolňák

Published at: **2019-11-03T00:00:22+00:00**

Author: **Radomír Kejduš**

Original: [Cnews.cz](https://www.cnews.cz/cat-s52-odolny-smartphone-parametry-cena/)


        VŠECHNY FOTOGRAFIE
      
Značka Cat je u smartphonů synonymem odolnosti, její nový model S52 ale už jako obrněnec nevypadá. Vcelku civilně vypadající mobil je tenký 9,7 milimetrů a je i příjemně kompaktní. IPS displej má úhlopříčku 5,65″ při poměru stran 18:9 a kryje jej sklo Gorilla Glass 6. Splňuje samozřejmě i standardy IP68 a armádní MIL-STD-810G.
Kovový rámeček okolo těla by měl zajišťovat pevnost, tenké pogumování zad zase odolnost. Rozhodně jde o lepší materiály, než řada dnešních skleněných telefonů. Rámečky okolo displeje jsou ale na dnešní dobu docela velké, takže kompaktní je hlavně displej, celý telefon má běžné větší rozměry. Pořád je v ruce větší, než třeba Sony Xperia 5.
Fotoaparát je pouze jeden a má 12 Mpx. Nenajdete zde ultraširokoúhlou čočku ani teleobjektiv. Pro Cat jej dodalo Sony a parametry (PDAF, Dual Pixel…) vypadají dobře.
Výkon má na starosti 12nm MediaTek MT6765 a 4 GB operační paměti. Vnitřní úložiště o kapacitě 64 GB můžete rozšířit o microSD kartu. Výbava zahrnuje Wi-Fi standardu 802.11ac, moderní USB-C (pouze však standardu 2.0) a Bluetooth 5.0. Prodávat se bude pouze v černé barvě za cenu přibližně 11 990 Kč (499 €).

        VŠECHNY FOTOGRAFIE
      
