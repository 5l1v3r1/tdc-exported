
# ברקשייר התא'וויי: הרווח התפעולי היכה את התחזיות ועלה לשיא

Published at: **2019-11-02T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3772879,00.html)

חברת האחזקות של וורן באפט, ברקשייר הת'אוויי, דיווחה היום (שבת) שהרווח התפעולי שלה עלה ב-14% ברבעון, עקף את התחזיות ועלה לשיא - למרות מתחי הסחר, ובעיקר הודות לעסקי הביטוח שלה. ערימת המזומנים של החברה טיפסה לגובה של 128 מיליארד דולר.
הרווח התפעולי ברבעון השלישי הגיע ל-7.86 מיליארד דולר, לעומת 6.88 מיליארד בתקופה המקבילה אשתקד. רווחיה של ברקשייר עלו גם על רקע ההאטה הפחותה מהצפוי של הכלכלה האמריקאית ברבעון החולף. עמידות בהוצאות הצרכנים קיזזה את התכווצות ההשקעות העסקיות.
הרווח הנקי של החברה ירד ב-11% ל-15.52 מיליארד דולר, או 10,119 דולר למניה מדרגה A, לעומת 18.54 מיליארד דולר, או 11,280 דולר למניה מסוג זה קודם לכן, מה שמשקף ירידה בהכנסות הממומשות והבלתי ממומשות מהשקעותיה של ברקשייר. על פי החוק האמריקאי, ההכנסות הלא ממומשות צריכות להיכלל בדיווח אפילו אם החברה לא מתכננת למכור. באפט אמר שאי היציבות שנוצרת מכך עלולה להטעות משקיעים.
מניות ברקשייר נשרכו אחרי השוק ככלל, חלקית עקב אי יכולתו של באפט לפזר את מאגר המזומנים הגדול של החברה. מניות דרגה A של ברקשייר סגרו את המסחר אתמול ברמה של 323,400 דולר, עלייה של 5.7% עד כה ב-2019, פחות מעלייה ממוצעת של 22.3% במדד S&P 500. מניות מדרגה B סגרו ב-215.83 דולר, גם כן עלייה של 5.7%.
הקונגלומרט שבסיסו באומהה, נברסקה, מפעיל יותר מ-90 עסקים שכוללים בין היתר את גלידת דיירי קווין, מותג הלבוש פרוט אוף דה לום, חברת אנרגיה וחברה לתיווך נדל"ן.
