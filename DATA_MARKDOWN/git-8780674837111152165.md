
# ബസിന്റെ നിയന്ത്രണം നഷ്ടമായി; വൻദുരന്തം ഒഴിവായത് ഡ്രൈവറുടെ മനോധൈര്യം മൂലം

Published at: **2019-11-06T10:12:00+00:00**

Author: **മനോരമ ലേഖകൻ**

Original: [ManoramaOnline](https://localnews.manoramaonline.com/kasargod/local-news/2019/11/05/kasargod-bovikanam-bus-accident.html)

ബോവിക്കാനം ∙‌ കോട്ടൂർ വളവിലെ ഇറക്കത്തിൽ സ്വകാര്യ ബസ് നിയന്ത്രണം വിട്ട് ഓടി ഭിത്തിയിലിടിച്ചു; ഡ്രൈവറുടെ മനോധൈര്യം മൂലം ഒഴിവായത് വൻദുരന്തം. നിയന്ത്രണം നഷ്ടമായെന്ന് മനസിലാപ്പോൾ പേടിക്കാതെ ബസ് റോഡരികിലെ ഭിത്തിയിലിടിപ്പിച്ചു നിർത്തുകയായിരുന്നു ഡ്രൈവർ. ആർക്കും സാരമായ പരുക്കില്ല.  അഡൂരിൽ നിന്നു കാസർകോട്ടേക്ക്് പോയ ജാനകി ബസാണ് ഇന്നലെ വൈകിട്ട് 5.40ന് കോട്ടൂരിൽ അപകടത്തിൽപ്പെട്ടത്.
കോട്ടൂർ സ്റ്റോപ്പിൽ നിന്നു യാത്രക്കാരെ കയറ്റി പുറപ്പെട്ടതായിരുന്നു ബസ്. മുൻപിൽ മറ്റൊരു വാഹനം എത്തിയപ്പോൾ ബ്രേക്ക് ചെയ്തു. അപ്പോഴാണു നിയന്ത്രണം വിട്ടതായി ഡ്രൈവർക്കു മനസ്സിലാകുന്നത്.  നേരെ പോയാൽ കോട്ടൂർ വളവും താഴെ വലിയ കൊക്കയുമാണ്. അങ്ങോട്ടേക്കു നീങ്ങിയിരുന്നെങ്കിൽ വൻദുരന്തം സംഭവിക്കുമായിരുന്നു. ബസിൽ നിറയെ യാത്രക്കാർ ഉണ്ടായിരുന്നു. ബസിന്റെ മുൻവശം തകർന്നിട്ടുണ്ട്. കുണ്ടാർ സ്വദേശിയായ വിജയകുമാറാണ് വണ്ടി ഓടിച്ചത്. 

        വീണ്ടും തുടർച്ചയായി അപകടങ്ങൾ
      
കോട്ടൂർ വളവിൽ കഴിഞ്ഞ കുറച്ചു നാളുകളായി തുടർച്ചയായ വാഹനാപകടങ്ങൾ. യാത്രക്കാരും നാട്ടുകാരും ഒരുപോലെ ആശങ്കയിൽ. കഴിഞ്ഞ ശനിയാഴ്ച യക്ഷഗാന കലാകാരനായ ബെള്ളമൂലയിലെ ഈശ്വര ഭട്ട് ലോറി ഇടിച്ചു മരിച്ചതിന്റെ ഞെട്ടൽ മാറും മുൻപാണ് ഇന്നലത്തെ ബസപകടം. 8 വർഷം മുൻപു കർണാടകയിൽ നിന്നുള്ള അയ്യപ്പ ഭക്തർ സഞ്ചരിച്ച ബസ് മറിഞ്ഞ് 3 തീർഥാടകർ മരിച്ചതാണ് ഇവിടെ നടന്ന ഏറ്റവും വലിയ അപകടം. 
ലോറി, ബസ് പോലുള്ള ഭാര വാഹനങ്ങളാണ് ഇവിടെ അപകടത്തിൽപ്പെടുന്നതിൽ ഏറെയും. ഈ ദുരന്തത്തിനു ശേഷം മരാമത്തു വകുപ്പ് റോഡിന്റെ വീതി കൂട്ടി ഡിവൈഡർ സ്ഥാപിച്ചതോടെ അപകടങ്ങൾ കുറഞ്ഞിരുന്നു. കുത്തനെയുള്ള ഇറക്കവും പെട്ടെന്നുള്ള വളവുമാണ് ഇവിടെ അപകടത്തിനു കാരണമെന്നാണ് വിലയിരുത്തൽ.
