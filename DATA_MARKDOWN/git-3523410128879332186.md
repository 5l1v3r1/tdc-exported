
# 
        واکنش‌ها نسبت به تغییر سرمربی در بایرن مونیخ
      

Published at: **2019-11-04T10:36:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637989/%D9%88%D8%A7%DA%A9%D9%86%D8%B4%E2%80%8C%D9%87%D8%A7-%D9%86%D8%B3%D8%A8%D8%AA-%D8%A8%D9%87-%D8%AA%D8%BA%DB%8C%DB%8C%D8%B1-%D8%B3%D8%B1%D9%85%D8%B1%D8%A8%DB%8C-%D8%AF%D8%B1-%D8%A8%D8%A7%DB%8C%D8%B1%D9%86-%D9%85%D9%88%D9%86%DB%8C%D8%AE)

به گزارش بولتن نیوز، پس از اخراج نیکو کواچ از سمت مربیگری تیم فوتبال بایرن مونیخ، هانس دیتر فلیک به‌عنوان جانشین موقت تا زمان انتخاب سرمربی جدید در دو بازی آتی مقابل المپیاکوس در لیگ قهرمانان اروپا و بوروسیادورتموند در بوندس‌لیگا، هدایت باواریایی‌ها را در اختیار خواهد داشت.
کارل هاینتس رومنیگه، مدیر بایرن مونیخ ضمن اعلام این خبر درباره اقدام اخیر باشگاهش گفت: نمایش تیم ما در چند هفته اخیر و نتایجی که کسب کردیم، نشان می‌داد نیاز به اقدامی جدید وجود دارد. باید کاری می‌کردیم. هوینس، صالح حمیدزیچ و من مکالمه شفافی با نیکو کواچ داشتیم. این جلسه در روز یکشنبه برگزار شد و نتیجه این بود که نیکو دیگر سرمربی بایرن نخواهد بود. در این مورد متأسف هستیم. از طرف باشگاه بایرن مونیخ می‌خواهم از کواچ بابت کارهایش، زحماتش و به خصوص دو قهرمانی فصل گذشته، تشکر کنم.
کواچ هم پس از اخراجش اظهار داشت: به نظرم در حال حاضر این یک تصمیم درست برای بایرن مونیخ است. نتایجی که کسب کردیم و به خصوص نحوه بازی ما در دیدارهای اخیر باعث شد به این تصمیم برسیم. من و برادرم از باشگاه بایرن مونیخ بابت این یک سال و نیم تشکر می‌کنیم. در این مدت توانستیم در بوندس‌لیگا، جام حذفی آلمان و سوپرجام به قهرمانی برسیم. دوران خوبی داشتیم. من برای تیم و باشگاه بایرن مونیخ بهترین آرزوها را دارم.
