
# Valamire majd biztosan jó lesz a mostani eső

Published at: **2019-11-04T17:30:00+00:00**

Author: **InfoRádió**

Original: [infostart](https://infostart.hu/eletmod/2019/11/04/valamire-majd-biztosan-jo-lesz-a-mostani-eso)

A magyarországi esők nincsenek nagy befolyással a folyók vízhozamára, de a vízgyűjtő területeken is csapadékos időszak várható, így véget ér az őszi kisvizes időszak - közölte az InfoRádióval Siklós Gabriella, az Országos Vízügyi Főigazgatóság szóvivője.
"Hidrológiai szempontból
megszokott, hogy ilyenkor alacsony a vízállás. Tavaly például októberben mindenütt megdőlt a Dunán a valaha mért legkisebb vízszint rekordja. Ettől idén nem tartottunk, bár alacsony a vízszint a Dunán és a Tiszán is" - fejtette ki a szóvivő.
Ezekben a napokban több eső esik a szokásosnál, felmerül hát a kérdés, elmozdulnak-e a vízszintek felfelé.
"Mindig hangsúlyozzuk, hogy nem az a fontos, itt Magyarországon mennyi eső esik, hiszen mindössze két folyónk van, aminek Magyarországon van a vízgyűjtője, a Zala és a Zagyva. A nagy folyók vízgyűjtője mind külföldön van, így a Dunáé, a Tiszáé, a Dráváé és a Muráé is. Tehát nekünk az számít, hogy külföldön mennyi eső esik" - foglalta össze.
Ami pedig a prognózisokból következik: a Dunán a következő napokban jelentős változás nem lesz a vízszintben. Kisebb emelkedés várható a Tisza felsőbb szakaszán, de mivel a mellékfolyókban is nagyon kevés a víz, Siklós Gabriella szerint hiába esik a következő napokban komolyabb csapadék, nagy valószínűséggel a nagy része

        a talajban tározódik majd.
      
"Megszűnik a kisvizes állapot a Tarnán, a Sajón, a Hernádon, számottevőbb emelkedés csak a Bodrogon és a Tisza felső szakaszán várható" - mondta el a vízügyi szóvivő.

        Nyitókép: MTI/Czeglédi Zsolt
      

        Kapcsolódó hang
      
Vízszint: az eső sem sokat segít
 
