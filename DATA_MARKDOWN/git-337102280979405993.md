
# در اثر انفجار مین درشمال شرق افغانستان، ۹ دانش‌آموز کشته شدند

Published at: **2019-11-02T15:59:19+00:00**

Author: **شاهرخ بهزادی**

Original: [RFI](http://fa.rfi.fr/%D8%AF%D8%B1-%D8%A7%D8%AB%D8%B1-%D8%A7%D9%86%D9%81%D8%AC%D8%A7%D8%B1-%D9%85%DB%8C%D9%86-%D8%AF%D8%B1%D8%B4%D9%85%D8%A7%D9%84-%D8%B4%D8%B1%D9%82-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%DB%B9-%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2-%DA%A9%D8%B4%D8%AA%D9%87-%D8%B4%D8%AF%D9%86%D8%AF-20191102/%D8%B3%DB%8C%D8%A7%D8%B3%D8%AA)


        در اثر انفجار مین در منطقه "کوترمه" ولسوالی "درقد"، واقع در ولایت "تخار"، امروز شنبه ١١ عقرب/ ٢ نوامبر ۹ دانش‌آموز کشته و یک نفر زخمی شدند. مقام‌های محلی ولایت تخار درشمال شرق افغانستان می‌گویند، غیرنظامیان تلفات بسیار سنگینی را برای ادامه جنگ با طالبان می‌پردازند. این انفجار زمانی رخ داد که دانش آموزان در حال قدم زدن در جاده‌ای بسوی روستایی بودند که از سوی طالبان مین‌گذاری شده بود و قادر به تشخیص مین‌های پنهان شده نبودند.
      
خلیل اسیر، سخنگوی پلیس تخار می‌گوید که این انفجار در منطقه‌ای (کوترمه) رخ ‌داده که مرکز آن بتازگی از کنترل طالبان خارج شده است؛ این در حالی است که وزارت داخله افغانستان می‌گوید، منطقه "کوترمه" هنوز در کنترل طالبان است.
جواد حجری، سخنگوی والی تخار به خبرگزاری فرانسه گفت: «ساعت ٨ صبح امروز، ٩ کودک دانش آموز به طرز غم‌انگیزی در انفجار مینی که توسط طالبان کار گذاشته شده بود جان باختند. وی گفت همه قربانیان، پسران ٧ تا ١١ ساله بودند.طالبان تا کنون درباره این انفجار هیچ اظهار نظری نکرده‌اند.
 سازمان ملل متحد، ماه گذشته (اکتبر)، در گزارشی از تعداد «بی‌سابقه» قربانیان غیرنظامی در افغانستان در ٣ ماهه سوم سال جاری خبر داده بود. بر پایه این گزارش، در این مدت، هزار و  ١٧٤ تن کشته و بیش از ٣ هزار نفر زخمی شده‌اند که افزایش ٤٢ درصدی قربانیان غیرنظامی در افغانستان را نسبت به سال ٢٠١٨ نشان می دهد.به گفته سازمان ملل، عامل اصلی افزایش شدید قربانیان غیرنظامی، «عمدتاً به دلیل عناصر ضددولتی" مانند طالبان بوده است. در ماه مه گذشته، ٧ کودک توسط یک مین در استان غزنی جنوبی کشته و ٢ نفر زخمی شدند.
 خبر گزاری فرانسه می‌گوید که شورشیان غالباً از مین‌ و بمب‌های کنار جاده‌ای برای حمله به نیروهای امنیتی افغانستان استفاده می‌کنند. پس از چندین دهه درگیری، أنواع مختلف و بسیار زیادی از تله‌های انفجاری در سراسر قلمرو افغانستان وجود دارد که هنوز خنثی نشده و این مسئله مخاطرت زیادی را برای مردم افغانستان ایجاد کرده است.
