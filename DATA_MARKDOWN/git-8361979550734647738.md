
# Інфографіка. Через міжнародні системи переказу в Україну надійшло майже $1,7 млрд

Published at: **2019-11-06T10:32:00+00:00**

Author: ****

Original: [НВ](https://nv.ua/ukr/biz/finance/perekaz-groshey-nbu-v-ukrajinu-vid-pochatku-roku-nadiyshlo-1-67-mlrd-novini-ukrajini-50051900.html)

У січні-вересні 2019 року через міжнародні системи переказу коштів в Україну надійшло $1,67 млрд в еквіваленті, що на 4% менше, ніж за цей же період 2018 року. Про це повідомляє Нацбанк.
«Таке незначне коливання пов’язане з сезонними факторами», — пояснили в НБУ.
Через системи переказу коштів за межі України за цей же період надійшло $275 млн в еквіваленті, а через системи переказу коштів в межах країни обсяг переказів становив 140 млрд грн, або $5,31 млрд у еквіваленті.
Таким чином, обсяг грошових переказів в Україну в 6,1 раза перевищив суму коштів, відправлених за межі країни.
Переважний обсяг внутрішньодержавних переказів (89%) припадає на системи, створені небанківськими установами. Найбільший обсяг переказів в межах України (понад 67%) здійснили дві системи переказу коштів: Forpost (Пост Фінанс) і Поштовий переказ (Укрпошта).
Протягом дев’яти місяців 2019 року в Україні транскордонні перекази фактично здійснювали дев’ять систем переказу коштів, з них дві - створені резидентами і сім — створені нерезидентами (4 системи зі США, по 1 системі - з Грузії, Канади, Азербайджану). Найбільший обсяг коштів був переведений в Україну зі США та Ізраїлю.
У першому півріччі 2019 року на території України надавали послуги 37 систем переказу коштів, з яких 30 систем створені резидентами і сім систем створені нерезидентами.
Раніше повідомлялося, що ПриватБанк в партнерстві з одним зі світових лідерів в сфері платіжних послуг Ria Money Transfer запустили новий сервіс з переказу грошей.
