
# Двоє п'яних водіїв по черзі каталися нічними Чернівцями

Published at: **2019-11-01T10:54:00+00:00**

Author: ****

Original: [Погляд](https://pogliad.ua/news/chernivtsi/dvoe-pyanih-vodiyiv-po-cherzi-katalisya-nichnimi-chernivcyami-379659)

31 жовтня 2019 року, близько 4-ї години, на вулиці Головній у Чернівцях патрульні помітили транспортний засіб Ford Mondeo, водій якого порушив правила дорожнього руху.
Під час спілкування інспектори помітили, що у чоловіка присутні характерні ознаки сп’яніння. В діалог патрульних та водія втрутився пасажир, який поводив себе зухвало та наполегливо стверджував, що вони нічого не порушували, а водій тверезий. Та після того, як керманич погодився пройти огляд на стан сп’яніння в ЧОНД, пасажир втихомирився.
Поліцейські разом з водієм направилися в ЧОНД, де громадянин пройшов огляд на стан сп'яніння. Результат позитивний – 1,51 проміле.
Повернувшись на місце зупинки транспортного засобу інспектори виявили, що автомобіль з місця події зник. Патрульні передали орієнтування через радіоефір, але вже за декілька хвилин автомобіль Ford Mondeo повернувся на місце. За кермом перебував "зухвалий" пасажир, який просто вирішив поїздити нічним містом, поки чекав друга.
Під час спілкування поліцейські помітили, що і у другого водія присутні характерні ознаки сп'яніння. Процедура та ж сама: огляд на стан сп'яніння, цього разу вже за допомогою приладу "Драгер", результат – 0,89 проміле.
На обох горе-керманичів складено всі відповідні адміністративні матеріали. Про це повідомляє патрульна поліція Чернівецької області на сторінці у facebook.
