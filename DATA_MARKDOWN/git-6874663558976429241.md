
# אפקט טראמפ? הוצאות הביטחון של האיחוד האירופי יחצו את הרף של 300 מיליארד דולר ב-2021

Published at: **2019-11-01T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3772861,00.html)

הוצאות האיחוד האירופי על ביטחון יעברו את הרף של 300 מיליארד הדולר לשנה ב-2021, כך על פי מחקר חדש שערכה IHS Markit עבור קבוצת Jane’s המתמחה בפרסום מידע בתחום הביטחון. בשנה הנוכחית וב-2020, ההוצאות צפויות להיות נמוכות מעט מרף זה.
הוצאות הביטחון הן נושא רגיש ביותר באזור. נשיא ארה"ב טראמפ מתח פעמים רבות ביקורת על המדינות החברות בנאט"ו באירופה, שלדבריו אינן מכבדות חוק לפיו 2% מהתמ"ג שלהן צריכים להיות מושקעים בביטחון.
בפסגת נאט"ו שהתקיימה ב-2017, טראמפ העלה את הלחץ וציין כי ארה"ב הקצתה יותר כסף לביטחון מכל חברות נאט"ו ביחד.
פנילה מקגרטי, אנליסטית תקציבים ב-IHS Markit, אמרה היום שעם העלייה בהוצאות הביטחון מצד מדינות אירופה, נראה שטראמפ משיג את מה שרצה. "הגורמים הפוליטיים ממשיכים להוות מניע מרכזי בעוד אירופה מגיבה ללחץ מצד בנות בריתה בנאט"ו, ובעיקר ארה"ב, להגדיל את הוצאות הביטחון".
הסקר שערכה החברה עבור Jane’s חוזה שהוצאות הביטחון ימשיכו להיות מעל 300 מיליארד דולר גם בשנים שלאחר 2021. על פי הניתוח, הוצאות הביטחון האירופיות ב-2019 יצמחו בכ-5% לעומת 2018.
לפי Jane’s, גרמניה הוציאה כ-11% יותר כסף על ביטחון ב-2019, בעוד שבדיה הגדילה את הוצאות הביטחון שלה ב-9%. בממוצע, מדינות מערב אירופה, שכוללות תקציבים גדולים כמו זה של בריטניה, גרמניה, איטליה וצרפת, הגדילו ב-4% בממוצע את הוצאתן על ביטחון.
למרות היותה נמוכה יותר מבחינה כספית, ההשקעה של מדינות מזרח אירופה בביטחון גדלה אף יותר, ב-9% בממוצע.
בריטניה מתכננת להוציא 241 מיליארד דולר רק על ציוד ביטחוני בעשר השנים הקרובות. 25% מתוכם ישמשו לרכישת ציוד שמיוצר בארה"ב. האנליסטים של Jane’s אמרו שאם הפאונד לא יתחזק, או אם הכלכלה תמשיך להזדחל, המספר הזה עשוי ליפול בחדות.
