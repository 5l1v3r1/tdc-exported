
# Україна в рейтингах: як змінювалися позиції країни в 2014-2019 роках

Published at: **2019-11-01T14:40:43+00:00**

Author: ****

Original: [Слово і Діло](https://www.slovoidilo.ua/2019/11/01/infografika/ekonomika/ukrayina-rejtynhax-yak-zminyuvalysya-pozycziyi-krayiny-2014-2019-rokax)


        Наприкінці жовтня стало відомо, що Україна значно зміцнила свої позиції і піднялася одразу на сім пунктів у рейтингу легкості ведення бізнесу Doing Business-2020, посівши 64-те місце (зі 190). Останні п'ять років Україна щорічно показує прогрес у цьому дослідженні. Аналітики «Слово і Діло» подивилися, як змінювалися позиції нашої країни в інших рейтингах.
      
Рейтинг Doing Business складає Світовий банк за підсумками дослідження стану реформ у кожній країні за 10 ключовими показниками. Це дуже важливий фактор для інвесторів при ухваленні рішення про інвестування в економіку країни. Ще в 2014 році Україна посідала лише 112-те місце, але потім поступово стала підніматися: в 2015-му – 96, в 2016-му – 83, в 2017-му – 80, в 2018-му – 76, в 2019-му – 71.
До першої трійки Doing Business-2020 увійшли Нова Зеландія, Сінгапур і Гонконг, а замикає рейтинг Сомалі.
Нестабільне в України місцезнаходження було останніми роками в глобальному рейтингу інновацій (аналізує 80 показників для повної картини інноваційного розвитку, зокрема рівень освіти, політичну ситуацію, рівень розвитку інфраструктури). У 2014 році ми посідали 63-те місце, в 2015-му – 64, в 2016-му – 56, в 2017-му – 50, в 2018-му – 43, а цього року опинилися на 47-му місці (зі 129). У 2019 році серед лідерів рейтингу – Швейцарія, Швеція та США.
Також Україна фігурує у двох рейтингах глобальної конкурентоспроможності. Один з них, за версією Всесвітнього економічного форуму, оцінює 12 показників, серед яких стан інфраструктури, ринок праці, рівень освіти, макроекономічна стабільність, здатність до інновацій. У 2014 році Україна посідала 76-те місце (зі 141), в 2015-му – 79, в 2016-му – 85, в 2017-му – 81, в 2018-му – 83, в 2019-му – 85. Спостерігалося зростання в останні роки, а зараз ми відкотилися до показника трирічної давнини. Перші місця в цьому році посіли Сінгапур, США і Гонконг, а останнє – Чад.
Ще один рейтинг глобальної конкурентоспроможності складає інститут IMD, там аналізується вже 333 критерії. У рейтингу всього близько 60 країн, вище 49-го місця Україна поки не піднімалася. У 2019 році ми посіли 54 місце.
Стабільності в України немає і в рейтингу інфраструктури Світового економічного форуму. У 2014 році Україна посіла 68-ме місце, у 2017-му опустилася на 78, а останні два роки займає 57-й рядок.
У світовому рейтингу свободи ЗМІ в України був прорив в 2016 році – зі 129-го місця на 107-ме (зі 180). Протягом останніх трьох років Україна переміщається зі 101-го на 102-ге місця. Найкраща ситуація зі свободою ЗМІ, за цьогорічними даними, в Норвегії, Фінляндії і Швеції. Все погано в цьому плані в Туркменістані. Росія, до речі, посіла 149-те місце.
Глобальний рейтинг миру, який складає Інститут економіки і миру, оцінює у 160 країнах такі критерії, як дотримання прав людини, війна, тероризм, насильство з боку поліції, експорт зброї. У 2014 році Україна посіла в рейтингу 141-ий рядок, в 2015-му – 150, в 2016-му – 156, в 2017-му – 154, в 2018-му – 152, в 2019-му – 150. Найбільш мирними країнами цього року визнали Ісландію, Нову Зеландію і Португалію. Замикають рейтинг Сирія й Афганістан.
Нагадаємо, Україна в 2019 році поліпшила свої позиції відразу в трьох туристичних рейтингах.
Хочете обговорити цю новину? Долучайтеся до телеграм-чату CHORNA RADA
