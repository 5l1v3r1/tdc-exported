
# Експерти настояват за инспекция на всички спирки на градския транспорт

Published at: **2019-11-05T12:13:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/eksperti-nastojavat-za-inspekcija-na-vsichki-spirki-na-gradskija-transport.html)

Институтът за пътна безопасност се обръща към всички новоизбрани кметове незабавно да възложат извършването на инспекции по пътна безопасност на местата с концентрация на катастрофи, както и в зоните на спирки на градския транспорт, районите около училища и детски градини.
От института посочват, че тежкият инцидент във Варна, при който 21-годишен блъсна четирима души на автобусна спирка, се дължи основно на пропуски в организацията на движението.
При извършени инспекции на много места прави впечатление, че често се нарушават правилата за това къде и как може да се поставят спирки.
В град Крън, където загинаха шест души преди по-малко от месец, в зоната на тежката катастрофа е идентифицирана незаконна спирка, която е обособена именно от администрацията на общината.
Единствената възможност, която може да доведе до обезопасяването на спирките и гарантиране на живота и здравето на хората, които са избрали да използват градския транспорт за придвижване, е чрез извършването на експертни проверки и изработването на конкретни мерки, посочват от Института за пътна безопасност.
