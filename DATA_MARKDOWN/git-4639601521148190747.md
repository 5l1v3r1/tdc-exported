
# Μόσχα : Κατηγορεί τις ΗΠΑ για λαθρεμπόριο πετρελαίου

Published at: **2019-11-01T15:47:15+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/world/mosxa-katigorei-tis-ipa-gia-lathremporio-petrelaiou/)

Οι Ηνωμένες Πολιτείες εξάγουν παράνομα πετρέλαιο από τα κοιτάσματα που βρίσκονται στη βορειοανατολική Συρία, η αξία του οποίου υπερβαίνει τα 30 εκ. δολάρια μηνιαίως, δήλωσε σήμερα η εκπρόσωπος του ρωσικού υπουργείου Εξωτερικών Μαρία Ζαχάροβα, κάνοντας λόγο για «λαθρεμπόριο».
Την Δευτέρα, ο πρόεδρος του Μεικτού Επιτελείου των αμερικανικών ενόπλων δυνάμεων στρατηγός Μαρκ Μίλι, είχε δηλώσει ότι οι ΗΠΑ προτίθενται να διατηρήσουν στην Συρία τον έλεγχο των πετρελαιοπηγών της εταιρείας Conoco στην επαρχία Ντέιρ Εζ Ζορ, καθώς και την βάση τους στο Ετ-Τανφ.

        Διαβάστε ακόμη : Μέγαρα : Νέα στοιχεία για τον δράστη του φονικού – Τι προκάλεσε την οργή του
      
Μάλιστα, όπως διεμήνυσε το αμερικανικό Πεντάγωνο, ο σκοπός θα επιτευχθεί χρησιμοποιώντας «συντριπτική ισχύ», είτε ο αντίπαλος είναι οι τζιχαντιστές του Ισλαμικού Κράτους (ISIS), είτε δυνάμεις που υποστηρίζονται από τη Συρία ή τη Ρωσία.
Το ρωσικό υπουργείο Άμυνας ανακοίνωσε ότι οι ΗΠΑ εξάγουν με τρόπο λαθρεμπορικό το συριακό πετρέλαιο σε άλλες χώρες, ενώ την προστασία των αυτοκινητοπομπών με τα βυτιοφόρα την έχουν αναλάβει αμερικανικές ιδιωτικές στρατιωτικές εταιρείες και οι αμερικανικές ειδικές δυνάμεις.
«Παρακάμπτοντας μάλιστα τις δικές τους κυρώσεις, οι Αμερικανοί με τρόπο λαθρεμπορικό εξάγουν από τη Συρία πετρέλαιο, αξίας μεγαλύτερης των 30 εκ. δολαρίων μηνιαίως και δεν προτίθενται να αποχωρήσουν από τις περιοχές αυτές στο προσεχές μέλλον», δήλωσε η Ζαχάροβα.
Η Ζαχάροβα τόνισε ότι οι ενέργειες των αμερικανών στρατιωτών σε σχέση με τα πετρελαϊκά κοιτάσματα στην βορειοανατολική Συρία δεν είναι σύννομες.
«Δεν μπορεί η σύγχρονη διεθνής κοινότητα να μην διερωτάται, όταν ένα πολιτισμένο κράτος, το οποίο διακηρύττει συνεχώς την προσήλωση του σε κάποιες δημοκρατικές αξίες, στις αρχές του διεθνούς δικαίου, να αντλεί πετρέλαιο από τα πετρελαϊκά κοιτάσματα στην βορειοανατολική Συρία, ενός κυρίαρχου κράτους, δικαιολογώντας την εγκληματική του δράση προφασιζόμενο την καταπολέμηση του Ισλαμικού Κράτους. Υπενθυμίζω ότι το ΙΚ σύμφωνα με τους ισχυρισμούς των συμμάχων, εξαλείφθηκε οριστικά τον Μάρτιο του τρέχοντος έτους. Δεν συνάδουν όλα αυτά με την αμερικανική στάση» κατέληξε η Ζαχάροβα.
Πηγή: ΑΠΕ – ΜΠΕ

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
