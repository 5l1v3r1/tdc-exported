
# СБУ викрила підпільних виробників пального, які завдали 5 мільйонів євро збитків державі

Published at: **2019-11-01T22:21:00+00:00**

Author: ****

Original: [ZIK.UA](https://zik.ua/news/2019/11/01/sbu_vykryla_pidpilnyh_vyrobnykiv_palnogo_yaki_zavdaly_5_milyoniv_ievro_1681991)


        Співробітники Служби безпеки України викрили діяльність підпільних виробників бензину та дизпалива, які завдали збитків державі на понад 5 мільйонів євро.
      
Про це повідомляє пресслужба СБУ.
Згідно з повідомленням, нелегальне виробництво відбувалося у Харківській та Полтавській областях на нафтопереробних заводах, що офіційно займалися виробленням нафтопродуктів не підакцизної групи. Окрім цього, зловмисники використовували резервуарні потужності у цих регіонах. 
Як зазначається, нелегальні виробники реалізовували продукцію без сплати акцизу через підконтрольні комерційні структури на АЗС у восьми областях України. 
За попередніми підрахунками, лише у 2019 році організатори протиправного механізму незаконно виготовили та реалізували за підробленими документами понад 20 тис.тонн палива.
На активи нелегальних виробників на трьох заводах у місті Мерефа Харківської області, містах Сагайдак та Кременчук на Полтавщині наклали арешт.
Наразі тривають слідчі дії у межах кримінального провадження, розпочатого за ч. 2 ст. 364 (зловживання владою або службовим становищем), ст. 366 (службове підроблення) та ч. 2 ст. 204 (незаконне виготовлення, зберігання, збут або транспортування з метою збуту підакцизних товарів) Кримінального кодексу.
Нагадаємо, депутати хочуть офіційно дозволити розбавляти бензин. Українські АЗС можуть отримати офіційне право розбавляти бензин біоетанолом. 
 
