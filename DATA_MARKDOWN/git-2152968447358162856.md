
# Безпътица в Град Зеро

Published at: **2019-11-03T10:15:00+00:00**

Author: **Петя Славова**

Original: [Dnes.bg](https://www.dnes.bg/kino/2019/11/03/bezpytica-v-grad-zero.427687)

Тривиално на пръв поглед служебно пътуване превръща стандартната командировка на московския инженер Алексей Варакин в странно приключение.
Героят попада в сложна ситуация и се оказва оплетен от жителите на "Град Зеро". Историята му разказва  Карен Шахназаров, който е един от най-интересните режисьори, снимащи около промяната в бившия Съветски съюз.
Във филмографията му влизат филми, превърнали се в класики като "Ние от джаза", "Сънища", Американска дъщеря", "Денят на пълнолунието", Палата №6", "Цареубиец".
Ситуациите, с които се сблъсква героят Варакин в  "Град Зеро" се заплитат все повече. Изненадите започват от "невинно" влизане на гола секретарка в местна фабрика. Напрежението постепенно се покачва с поднасянето на торта с формата на собствената глава на инженера, а примката около неговата персона се затяха със срещата с прокурор, мислещ как да извърши престъпление.
Трагикомичната история, описана от Шахназаров онагледява безсмисленото всекидневие, което обществото само си е подредило. В  "Град Зеро" не се случват трагедии и природни бедствия. Апокалипсисът е в самите персонажи, неосъзаващи глупостта, която съпътства битието им.
Ролите са поверени на Леонид Филатов ,Олег Басилашвили, Владимир Меньшов и Армен Джигарханян. Гледайте "Град Зеро" на 3 ноември от 23.00 часа по телевизия Bulgaria ON AIR.
 
