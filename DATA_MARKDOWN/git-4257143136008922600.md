
# Napirend előtt Polt Péter volt napirenden

Published at: **2019-11-04T16:55:00+00:00**

Author: **InfoRádió**

Original: [infostart](https://infostart.hu/belfold/2019/11/04/napirend-elott-polt-peter-volt-napirenden)

Jakab István parlamenti alelnök először az 1956. november 4-i eseményekre és a nemzeti gyásznapra emlékezett. A képviselők néma felállással rótták le kegyeletüket a 63 évvel ezelőtti forradalom leverése előtt.
Napirend előtt a Demokratikus Koalíció szónoka arról beszélt, hogy az a legfőbb ügyész maradhat újabb 9 évig a posztján, aki több súlyos ügyben nem talált bűncselekményre utaló jelet, ellenben koncepciós ügyek indultak. Gréczy Zsolt egyebek mellett ilyennek nevezte a párttársa, Varju László elleni eljárást. A képviselőt szerinte az MTVA székházában a biztonsági őrök bántalmazták jogtalanul.
A Miniszterelnöki Kabinetiroda államtitkára válaszában kifejtette: a törvényeket mindenkinek be kell tartania. Dömötör Csaba szerint ha Varju László nem sértette meg, majd tisztázza magát, nem érdemes a mentelmi jog mögé bujdosni.
A Párbeszéd frakcióvezetője a Fővárosi Közgyűlés keddi megalakulásával összefüggésben úgy fogalmazott: holnaptól vége a gyűlöletkeltésnek, Karácsony Gergely egy emberséges és élhető fővárosért küzd majd. Szabó Tímea elmondta, a főpolgármester és a testület klímavédelmi intézkedéseket hoz, megtiltja a mobilgát építését a jelenlegi terveknek megfelelően a Római-parton, nem alkalmazza a túlóratörvényt a fővárosi intézményeknél, illetve megkezdi az egészségügyi helyzet fejlesztését.
A Miniszterelnöki Kabinetiroda államtitkára az új, immáron ellenzéki vezetésű óbudai és a zuglói elöljárók első intézkedéseit sorolta, az ingatlanok értékesítését vagy a képviselő-testületek megkerülésére vonatkozó polgármesteri elképzeléseket. Dömötör Csaba úgy vélte, ahány pártlogó szerepelt a plakátokon, annyi tisztséget osztanak például a Fővárosi Önkormányzatnál is. Hozzátette: ne Gyurcsány Ferenc árnyékából hirdessék a demokráciát.
Az LMP frakcióvezetője a 63 évvel ezelőtti eseményekkel állította szembe az aktuális ügyeket. Keresztes László Lóránt közölte: Kádár János az orosz tankokat, Orbán Viktor az orosz atomot hívja be, évtizedekre elkötelezve az országot, és hatalomba tartva saját magát. Szerinte ezenkívül további nagyhatalmi érdekeknek, a kínainak vagy a töröknek szolgáltatja ki az országot. Előbbinek például a belgrádi vasútvonal építésével.
Az EMMI államtitkára válaszában hangsúlyozta, a nemzeti érdeket a magyar érdek képviselete szolgálja. Rétvári Bence felhívta a figyelmet arra, hogy Erdogan török elnök a német és a francia vezetőkkel is ugyanúgy tárgyal és egyeztet.
A szocialisták pártelnök-frakcióvezetője is november 4-re emlékezett, majd azt mondta: a bűnbakképzés vagy a manipuláció ugyanaz a módszer ma is, mint 63 évvel ezelőtt. Tóth Bertalan úgy látja, az október 13-i választásnak azt kellett volna üzennie a kormányoldalnak, hogy az elnyomásban szerepet játszó Polt Pétert ne jelöljék újra a vádhatóság élére, illetve Handó Tündét alkotmánybírónak.
A kormány nevében válaszoló Rétvári Bence felidézte, Polt Pétert először Göncz Árpád államfő jelölte legfőbb ügyésznek. A jelenlegi kormány pedig a segély helyett munkát követve az elmúlt 9 évben mintegy 800 ezer embernek adott munkát.
Az Országgyűlés külügyi bizottságának fideszes elnöke arra hívta fel a figyelmet, hogy Magyarország a Nyugat és Oroszország jó kapcsolatában érdekelt. A sikerünk alapja, hogy minden nagyhatalommal jó viszonyban legyünk. Nemeth Zsolt szerint olyan globális kérdésekben is együtt lehet működni Moszkvával, mint a közel-keleti térség stabilizálása vagy a keresztények üldözése elleni fellépés. Ide sorolta a Hungary Helps program elindítását, amely közel-keleti templomok, iskolák, egészségügyi intézmények felújítását is szolgálja.

        Nyitókép: MTI/Balogh Zoltán
      

        Kapcsolódó hang
      
Országgyűlés: napirend előtti vita
 
