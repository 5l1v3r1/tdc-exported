
# Leonarda predstavljajo izumi

Published at: **2019-11-05T06:00:00+00:00**

Author: **Uredništvo**

Original: [Primorske novice](https://www.primorske.si/kultura/leonarda-predstavljajo-izumi)


        V Kulturnem domu Gorica bodo drevi ob 18. uri odprli gostujočo razstavo, ki je v tamkajšnjo galerijo pripotovala iz muzeja Stroji Leonarda da Vincija iz Firenc. Obiskovalci si bodo lahko ogledali načrte, modele in makete izumov italijanskega genija, čigar 500-letnico smrti obeležujemo letos.
      
GORICA > Arhitekt, izumitelj, inženir, kipar in slikar Leonardo da Vinci je eden največjih umov v človeški zgodovini in vodilni nosilec kulturno-umetniškega razcveta v renesansi, enem najplodnejših obdobij svetovne znanosti in umetnosti. Bil je polihistor, vseved brez primere, raziskoval in proučeval je različne vidike umetnosti, znanosti in filozofije svojega časa.
Leonardo da Vinci se je rodil 15. aprila 1452 v toskanski vasici Anchiano blizu Vincija. Pri desetih ali enajstih letih je postal vajenec slavnega slikarja Andree del Verrocchia v Firencah, kjer je deloval tudi v odraslih letih. Pod okriljem mecenov je živel in ustvarjal tudi v Milanu, Benetkah in Rimu. Na povabilo francoskega kralja Franca I. se je na stara leta preselil v Francijo, kjer je leta 1519 tudi umrl.
“Njegove umetnine, kot sta Zadnja večerja in Mona Lisa, so številnim že zelo dolgo dobro znane, njegove tehnične izume pa smo začeli podrobno spoznavati, razumevati in ceniti šele v tem stoletju,” so zapisali v vabilu na otvoritveno slovesnost. Na njej bodo sodelovali goriški pisatelj Giuseppe O. Longo, inženir Gorazd Humar iz Nove Gorice in Gabriele Niccolai, predsednik muzeja Le macchine di Leonardo da Vinci iz Firenc.
Razstava sodi v okvir projekta Leonardo brez meja, ki ga goriški Kulturni dom prireja v skupnem sodelovanju s številnimi partnerji. Na ogled bo do 30. novembra.
