
# Krever Nav-svar fra Norge

Published at: **2019-11-04T15:07:21+00:00**

Author: **Mats Rønning**

Original: [Dagbladet.no](https://www.dagbladet.no/nyheter/krever-nav-svar-fra-norge/71782086)

Brevet som er ført i pennen av ESA-direktør Gunnar Thor Pètursson, ble sendt til arbeidsminister Anniken Hauglie (H) mandag ettermiddag.
Blant spørsmålene som ESA vil ha svar på, er hva Norge har gjort for å sikre at EØS-regelverket framover blir fulgt.
I tillegg vil tilsynsorganet vite hvordan norske myndigheter arbeider for å finne fram til dem som er blitt rammet av skandalen og hvordan disse menneskene skal følges opp.

        Det blir også reist spørsmål ved om den norske praksisen kan ha vært feil når det gjelder andre ytelser enn sykepenger, pleiepenger og arbeidsavklaringspenger.
      
ESA ber Norge svare på brevet innen 4. desember. Det omfatter 11 hovedspørsmål og tre underspørsmål, men tilsynsorganet understreker at det kan bli aktuelt å stille ytterligere oppfølgingsspørsmål.
Blant de mer pikante forholdene som ESA ønsker klarlagt, er spørsmålet om rimelighet når det gjelder straffene som Nav-brukerne er blitt ilagt.
Konkret ber ESA Norge bekrefte at det såkalte «prinsippet om proporsjonalitet» er ivaretatt, altså om straffen står i forhold til forbrytelsen som er begått.
Norske myndigheter må også svare på om EØS-borgere er blitt utvist fra Norge som et resultat av brudd på praksisen, som det nå viser seg at har vært feil.
Fredag sa ESA-presidenten til Dagbladet at norske trygdemyndigheter kan ha feiltolket EØS-reglene helt siden avtalen trådte i kraft i 1994.

        - Sånn vi ser det nå, tenker vi at dette har vært tilfelle helt siden Norge har blitt medlem av EØS-avtalen, sa ESA-president Bente Angell-Hansen til Dagbladet.
      
Hun tilføyde at saken tas på største alvor hos tilsynsorganet som blant annet skal kontrollere at Norge etterlever EØS-avtalen.

        - Dette tar vi på høyeste alvor, og det jeg vil si er at det er bra at folk nå ser at EØS-avtalen også er omhandler enkeltmenneskers rettigheter, sier Angell-Hansen til Dagbladet.
      
Det er uklart hvorvidt ESA også mener at feilen gjelder andre ytelser enn de tre som NAV har identifisert til nå, altså arbeidsavklaringspenger, sykepenger og pleiepenger.
NAV har imidlertid varslet at de nå gjennomgår alle typer NAV-stønader som kan være i konflikt med EØS-regelverket.
I en utdypende epost forklarer ESA hvorfor tilsynsorganet mener at regelverket kan ha vært feilpraktisert helt tilbake til 1994.
- Selv om forordningen som gjaldt i 1994, forordning 1408/71, ble erstattet av forordning 883/2004 i EØS i 2012, er de materielle rettighetene ikke fundamentalt endret med den siste forordningen som trådte i kraft i EØS i 2012, framholder pressevakt Gunnar Hörður Garðarsson i eposten.

        Dagbladet har spurt ESA hvordan feilen kunne ha pågått så lenge uten at ESA tilsynelatende oppdaget det, og om det er riktig at ESA ble kjent med NAV-skandalen først på mandag.
      
- ESA hadde ikke noen forkunnskap om det som nå blir rapportert i mediene, og vil etterspørre mer informasjon fra Norge. Tidligere har det ikke vært noen saker i ESA som indikerer et strukturelt problem med implementeringen av EØS-reglene, skriver Garðarsson.

        Dagbladet kommer tilbake med mer
      
