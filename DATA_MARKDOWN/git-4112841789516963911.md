
# Henry Cavill: Môj Geralt je verný knihám a hrám zároveň. Je výbušný, hrozivý a viac toho povie, keď je ticho

Published at: **2019-11-07T19:05:00+00:00**

Author: **Dominik Vetrák**

Original: [REFRESHER](https://refresher.sk/76338-Henry-Cavill-Moj-Geralt-je-verny-kniham-a-hram-zaroven-Je-vybusny-hrozivy-a-viac-toho-povie-ked-je-ticho)


        Henry Cavill sa rozpovedal o tom, ako stvárnil Geralta.
      
Pre Henryho Cavilla je rola Geralta splneným snom. Je náruživým hráčom, prešiel celú trilógiu, prečítal všetky knihy a postavu si zamiloval. Akonáhle sa dozvedel o seriálovej adaptácii, jeho agent mal vraj dosť blbé obdobie, kedy ho Cavill denno-denne otravoval s tým, aby ho do projektu dostal. Nakoniec sa to podarilo a najslávnejšieho zabijaka monštier stvárni bývalý Superman. 
Vďaka portálu Redanian Intelligence sme sa z rôznych rozhovorov s hercom dozvedeli mnohé zaujímavosti nielen o jeho postave. Cavill tvrdí, že seriál je zaujímavý aj pre tých, ktorí neholdujú fantasy.
Je plný konfliktov, rasizmu, kolonizácie, sociálnej nespravodlivosti, mágie a podobne. Cavill si dobre uvedomuje, koho hrá. Geralt dokáže byť cynický, sarkastický, až nepríjemný. Niekedy však jeho gestikulácia a mimika hovoria za neho slovami, aké by nedokázal spojiť do vety. A presne tak to bude aj v seriáli. Showrunnerka opätovne potvrdila, že sa nemáme tešiť na nič, čo by bolo priamo z hier alebo na ne odkazovalo. 
V ďalšom rozhovore pre Hobby Consolas hovoril o spracovaní najnovšej verzie tohto sveta. Cavillov Geralt je verný knihám, no zároveň tvrdí, že aj hrám. Je to jeho unikátna verzia postavy, no verí, že si v nej niečo nájdu fanúšikovia oboch médií. Rovnako ako seriál ako taký, aj Geralt sa primárne drží kníh.
PS: Henry Cavill je znamenitý hráč. Konkrétne hráva na PC. Spomína, ako so svojimi 4 bratmi na neradosť ich matky spojili cez LAN všetkých svojich 5 počítačov na jednom kuchynskom stole a hrávali tam celé dni. PS2: Bol to práve Henry Cavill, ktorý vybral svojho koňa menom Roach/Klepna.
