
# Rock wars μεταξύ γειτόνων: Γιατί αλληλομηνύονται ο Τζίμι Πέιτζ με το Ρόμπι Ουίλιαμς;

Published at: ****

Author: ****

Original: [CNN.gr](https://www.cnn.gr/style/psyxagogia/story/196192/rock-wars-metaxy-geitonon-giati-tsakonontai-o-tzimi-peitz-me-ton-rompi-oyiliams)

Newsroom, CNN Greece 22:14 , 04 November 2019
Ο θρυλικός κιθαρίστας των Led Zeppelin, στα 75 του χρόνια πλέον, έχει έναν επίσης διάσημο γείτονα ακριβώς  δίπλα του. Τον πρώην τραγουδιστή των Take That, Ρόμπι Ουίλιαμς, ο οποίος έχε κάνει σπουδαία καριέρα, με επτά Νο 1 τραγούδια και ως σόλο καλλιτέχνης.
Ο Πέιτζ παλεύει με κάθε τρόπο, εδώ και πέντε χρόνια, να σταματήσει την επέκταση που κάνει ο Ουίλιαμς στη βίλα του στο Λονδίνο και πριν από λίγες μέρες κέρδισε μια σημαντική απόφαση, αλλά όχι τον πόλεμο: Οι τοπικές αρχές διέταξαν τον Ουίλιαμς να τοποθετήσει μια ειδική εγκατάσταση απορρόφησης των κραδασμών -η οποία θα του κοστίσει 60.000 ευρώ- προκειμένου να ελεγχθεί κάπως ο θόρυβος από τις εργασίες. Η απόφαση ήρθε μετά από επιμονή και απανωτές διαμαρτυρίες και προσφυγές του Πέιτζ.
Ο Πέιτζ είναι ιδιοκτήτης του Tower House, μιας ανακαινισμένης γοτθικής έπαυλης στο Χόλαντ Παρκ του Λονδίνου. Αγόρασε το σπίτι το 1972 και έκτοτε μένει εκεί. Ο Ουίλιαμς αγόρασε το διπλανό σπίτι, το Woodland House, μια έπαυλη της περιόδου της βασιλίσσης Άννας, το 2013. Το σπίτι του κόστισε 21 εκατομμύρια δολάρια και έχει 46 δωμάτια.
Θα έπρεπε και οι δύο να είναι κάτι παραπάνω από ευχαριστημένοι από τη ζωή τους…
Τον επόμενο χρόνο, όμως, ο Ουίλιαμς κατέθεσε έναν μεγάλο φάκελο στις τοπικές αρχές, με όλα τα σχέδια που έχε εκπονήσει για την ανακαίνιση του σπιτιού του. Ανάμεσα στα σχέδια αυτά είναι και η κατασκευή ενός διώροφου κτηρίου στον κήπο του, το οποίο θα στεγάσει γυμναστήριο, πισίνα και στούντιο ηχογράφησης...
Ο Πέιτζ ξεκίνησε με το «καλημέρα» τις προσφυγές. Ο κιθαρίστας λέει ότι τα έργα θα προκαλέσουν δονήσεις και τριγμούς πιθανώς καταστροφικούς για τα τζάμια και τα κεραμικά πλακάκια του σπιτιού του, το οποίο χρονολογείται από το 1875.
Όταν ξεκίνησαν οι εργασίες, ο Ουίλιαμς είπε ότι ο Πέιτζ «καθόταν επί ώρες μέσα στο αυτοκίνητό του, έξω από το σπίτι μου, με ένα μηχάνημα στο χέρι του που μετρούσε το θόρυβο που έκαναν οι εργάτες στον κήπο μου».
«Είναι σαν ψυχική ασθένεια», είχε συμπληρώσει.
Πριν από λίγους μήνες, ο Πέιτζ έκανε αγωγή στον Ουίλιαμς, με την οποία τον κατηγορεί ότι «προκειμένου να τον εκδικηθεί, κάθε φορά που τον βλέπει να μπαίνει στο σπίτι παίζει στη διαπασών ροκ τραγούδια από τη δεκαετία του ’70, σε τεράστια ηχεία που έχει βγάλει στον κήπο του». «Το πιο ενοχλητικό για τον κύριο Πέιτζ είναι ότι ο κύριος Ουίλιαμς παίζει τραγούδια των Black Sabbath, οι οποίοι ήταν οι βασικοί ανταγωνιστές των Led Zeppelin», αναφέρεται στη δικογραφία…
Και οι δύο έχουν αρνηθεί τις κατηγορίες και επιμένουν ότι φταίει «ο άλλος»…

        Διαβάστε επίσης
      
