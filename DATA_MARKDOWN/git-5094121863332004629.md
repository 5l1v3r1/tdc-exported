
# Vrchní soud zpřísnil o tři roky trest za vraždu otčíma mačetou

Published at: **2019-11-06T13:19:00+00:00**

Author: **Tomáš Přibyl**

Original: [Deník.cz](https://www.denik.cz/krimi/vrchni-soud-zprisnil-o-tri-roky-trest-za-vrazdu-otcima-macetou-20191106.html)

Českobudějovický krajský soud se přiklonil k názoru, že polehčujících okolností pro Lukáše Nováka bylo tolik, že vynesl trest hluboko pod zákonnou hranicí. Vrchní soud ale soud posunul na deset let, což je právě minimální zákonná hranice. Rozsudek je pravomocný.
Soud Lukáše Nováka uznal vinným, že po oslavě narozenin své matky v chatce zavraždil mačetou svého otčíma – přítele matky. A to po vzájemných slovních a fyzických potyčkách, které vyvrcholily rvačkou. Při ní zabitý Miroslav Matuš nejprve Lukáše Nováka škrtil.
Obžalovanému se podařilo se osvobodit a dostat se ven z chatky. Pak se ale vrátil a ve rvačce oba pokračovali. Obžalovaný v průběhu potyčky sáhl po mačetě a mnoha ranami Miroslava Matuše zabil. Jedna z ran oběti rozbila lebku. Podle znalců minimálně dvě rány byly vedeny plnou silnou s úmyslem zabít.
Podle svědků docházelo v rodině prakticky denně ke konfliktům. Za těmi stála složitá socio-ekonomická situace a alkoholismus Miroslava Matuše. Ten své okolí také psychicky týral. Někteří ze sourozenců obžalovaného se dokonce báli si dojít na záchod. Také dětem vyhrožoval, že zabije jejich psy a mluvil o tom, že na Slovensku, někoho zabil. „Když nám to řekl, tak jsme se ho báli,“ řekl Lukáš Novák.
Lukáš Novák se naopak podle zjištění soudu snažil v rodině plnit roli otce, kterou nemohl zvládnout. Finančně matce a sourozencům pomáhal a chránil je. Dlouhodobě se v něm ale kumuloval afekt z neřešitelné a bezvýchodné situace. Rodina se snažila od Miroslava Matuše odejít, ale nedařilo se jí najít jiné bydlení.
V osudnou noc pak byli Miroslav Matuš i Lukáš Novák velmi silně opilí. Ke konfliktům mezi nimi docházelo většinu noci a stupňovaly se. Někdy ráno se situace vyhrotila do tvrdé rvačky, ve které se dlouhodobě kumulovaný afekt v Lukáši Novákovi uvolnil.
„Alkohol ovlivnil jeho schopnost racionálně uvažovat,“ řekla soudkyně českobudějovického krajského soudu Olga Smrčková s tím, že když byl střízlivý, řešil Lukáš Novák konflikty zcela jinak. Hladina alkoholu v jeho krvi mohla v noci přesahovat podle toxikologa i tři promile.
Obžalovaný se na polici přihlásil sám, přiznal se i u soudu, plně spolupracoval a policii i soudu sdělil dokonce i informace, které mu radil obhájce nevypovídat. Netrpí žádnou poruchou osobnosti, činu litoval a českobudějovický soud přihlédl i k jeho mládí.
