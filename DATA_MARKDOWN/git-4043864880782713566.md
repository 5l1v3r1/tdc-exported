
# Росіянин зламав флагшток з прапором ОУН на Київщині

Published at: **2019-11-04T09:38:27+00:00**

Author: ****

Original: [Українська правда](https://www.pravda.com.ua/news/2019/11/4/7230909/)

У місті Вишневе Київської області росіянин пошкодив флагшток з чорно-червоним прапором Організації українських націоналістів біля пам’ятника "Небесної сотні", потім у відділку плакав, сміявся і стрибнув з 3-го поверху.
Джерело: поліція Київської області
Дослівно: "Акт вандалізму стався у місті Вишневе. Невідомий чоловік біля пам’ятника "Небесної Сотні" пошкодив флагшток з чорно-червоним прапором". 
Деталі: Про хулігана поліції повідомив небайдужий очевидець, який побачив його з вікна.
Правоохоронці, що прибули на місце події, затримали вандала і доставили до відділку.  
Зловмисником виявився 45-річний громадянин Російської Федерації, який приїхав до родичів у село Святопетрівське.
Іноземець має посвідку на постійне місце проживання в Україні.
Відзначається, що порушник при спілкуванні з поліцейськими поводив себе неадекватно: то голосно плакав, то починав сміятися. А потім, коли вийшов на коридор за природніми потребами, зненацька вискочив у вікно з третього поверху адмінбудівлі. Поліцейським свій стрибок пояснив тим, що гучно грала музика.
На місце викликали "швидку". Росіянина із забійними травмами тіла доставили до лікарні.
Відносно правопорушника склали адмінпротокол за ст. 173 (дрібне хуліганство) КУпАП.
Правоохоронці проситимуть Державну міграційну службу скасувати іноземцю посвідку на тимчасове проживання, видворити його з країни із забороною подальшого в’їзду до України.
У поліції також проведуть службове розслідування інциденту зі стрибком.
