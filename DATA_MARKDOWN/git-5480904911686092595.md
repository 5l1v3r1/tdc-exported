
# V pražské Krči ráno havaroval sportovní vůz, opilý řidič utekl

Published at: **2019-11-03T14:03:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/v-prazske-krci-rano-havaroval-sportovni-vuz-opily-ridic-utekl/1816632?utm_source=rss&utm_medium=feed)

Praha - V Praze Krči ráno havaroval sportovní vůz, jehož řidič od nehody utekl. Policisté ho zadrželi několik minut poté, naměřili mu bezmála dvě promile alkoholu v dechu. ČTK to sdělila mluvčí policie Violeta Siřišťová. Řidič je podezřelý z trestného činu ohrožení pod vlivem návykové látky, v případě odsouzení mu hrozí trest odnětí svobody až na tři roky.
Policie měla událost v ulici Na Strži v Praze 4 hlášenou krátce před 8:00. "Policisté z pohotovostní motorizované jednotky spatřili několik metrů od dopravní nehody utíkajícího muže, který odpovídal popisu. Jelikož neuposlechl výzev policistů, byl za užití donucovacích prostředků zpacifikován a omezen na osobní svobodě," uvedla mluvčí.
Podle prvotních informací měl řidič způsobit několik dopravních nehod, policisté nyní zjišťují okolnosti, dodala. Případné svědky nehody žádá, aby se ozvali na linku 158.
