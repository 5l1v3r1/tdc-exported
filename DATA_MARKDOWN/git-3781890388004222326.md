
# นักลงทุนเบนเข็มซื้อสินทรัพย์เสี่ยงกดราคาทองร่วง

Published at: **2019-11-05T02:57:00+00:00**

Author: ****

Original: [เดลินิวส์](https://www.dailynews.co.th/economic/740038)


        เทรดวอร์คลี่คลายนักลงทุนหันไปลงทุนสินทรัพย์เสี่ยงกดราคาทองคำเช้านี้ร่วงต่อ ส่งผลให้ทองแท่งขายออกบาทละ 21,550 บาท ทองรูปพรรณรับซื้อ ขายออกบาทละ 22,050บาท
      
รายงานข่าวสมาคมค้าทองคำแจ้งว่า  ราคาทองคำในประเทศปรับลง 50  บาท  เนื่องจากได้รับแรงกดดันจากการฟื้นตัวขึ้นของสกุลเงินดอลลาร์ หลังจากอ่อนค่าลง 5 วันติดต่อกัน ประกอบกับเกิดทัศนะเชิงบวกเกี่ยวกับการเจรจาการค้าระหว่างจีนและสหรัฐอย่างต่อเนื่อง ล่าสุดนายวิลเบอร์ รอสส์ รมว.พาณิชย์สหรัฐ ระบุวานนี้ว่า จะมีการลงนามในข้อตกลงเบื้องต้นกับจีนในเดือนนี้นอกจากนี้คาดว่าบริษัทสหรัฐจะได้รับใบอนุญาตให้จำหน่ายอุปกรณ์ให้กับบริษัท หัวเว่ย เทคโนโลยี่ของจีนในเร็ววันนี้เช่นกัน ทำให้นักลงทุนอยู่ในภาวะเปิดรับความเสี่ยง(Risk on) อย่างต่อเนื่องจึงเข้าซื้อสินทรัพย์เสี่ยงจนดันให้ดัชนีสำคัญทั้ง 3 ของตลาดหุ้นสหรัฐทะยานขึ้นทำระดับสูงสุดเป็นประวัติการณ์ในวันจันทร์ ทั้งนี้ ดัชนีดาวโจนส์ปิดพุ่งขึ้น 114.75 จุด หรือ +0.42% ขณะที่ดัชนี S&P500 ปิดเพิ่มขึ้น 11.36 จุด, +0.37% ดัชนี NASDAQ ปิดเพิ่มขึ้น 46.80 จุด, +0.56% สถานการณ์ดังกล่าวกดดันทองคำที่อยู่ในฐานะสินทรัพย์ปลอดภัยสำหรับราคาต่างประเทศปรับตัวลดลงอยู่ที่ 1,506.50   ดอลลาร์สหรัฐต่อออนซ์  จากเมื่อวานนี้อยู่ที่   1,513   ดอลลาร์สหรัฐต่อออนซ์ ค่าเงินบาทอยู่ทรี่ 30.22 บาทต่อดอลลาร์สหรัฐ จากเมื่อวานนี้อยู่ที่ 30.18 บาทต่อดอลลาร์สหรัฐ   ส่งผลให้ทองแท่งรับซื้อบาทละ 21,450 บาท ขายออกบาทละ 21,550 บาท ทองรูปพรรณรับซื้อบาทละ 21,057.24  บาท และขายออกบาทละ 22,050 บาท
