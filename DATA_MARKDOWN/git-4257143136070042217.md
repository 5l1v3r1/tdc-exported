
# Lemond polgármesteri posztjáról Borkai Zsolt

Published at: **2019-11-06T09:17:00+00:00**

Author: **Infostart / MTI**

Original: [infostart](https://infostart.hu/belfold/2019/11/06/lemond-polgarmesteri-posztjarol-borkai-zsolt)

Csütörtökön kellett volna ünnepélyes esküt tennie Borkai Zsoltnak a győri önkormányzat ünnepélyes alakuló ülésén. Szerda délelőtt már fideszes források arról beszéltek, hogy regnálásával olyan nagy lenne “az erkölcsi kár”, hogy az lenne a legjobb, ha még a holnapi ceremónia előtt lemondana. Ez végül meg is történt, Borkai Zsolt nyílt levelében közölte: levonja a konzekvenciákat és vállalja a felelősséget.
A politikus Facebook-oldala szerdán elérhetetlenné vált.
Győr polgármesteréről az önkormányzati választások előtt egy - magát az ördög ügyvédjének nevező - ismeretlen tett közzé az interneten fotót és videót, amelyeken a polgármester több ember társaságában volt látható szexuális aktus közben. A választáson ezzel együtt elindult, meg is nyerte, és az újraszámols is az ő győzelmét mutatta, majd a választások után kilépett a Fideszből, visszahívták a Magyar Olimpiai Bizottságból, most pedig lemondott polgármesteri posztjáról.
Borkai szerint "a rágalmak egy kivétellel egy hamis blogon megjelenő hazug információk sokasága, amit a sajtó is ellenőrizetlenül átvett". Hozzátette: szereti Győrt, ezért nem szeretné a személyével és a vele történtekkel hátráltatnia város további fejlődését, így lemond polgármesteri tisztségéről.
A polgármester lemondására a HVG rákérdezett Gulyás Gergelynél, ugyanis a Miniszterelnökséget vezető miniszter a hírrel egy időben épp a kormányülés után, Karácsony Gergely főpolgármesterrel közösen tartott sajtótájékoztatót. Annyit felelt: "Heuréka".
Győrben a törvényi előírások miatt időközi választást fognak tartani, ez az eljárás ugyanis, ha a polgármester megbízatása valamilyen okból megszűnik.
Alább a nyílt levél, változatlan tartalommal a gyorplusz.hu oldalról.
„Kedves Győriek!
Tisztelt Hölgyeim és Uraim!
Rendkívül nehéz másfél hónapon vagyunk túl.
Tudom és remélem, hogy mindenki számára hamarosan kiderül, hogy a rágalmak egy kivétellel egy hamis blogon megjelenő hazug információk sokasága, amit a sajtó is ellenőrizetlenül átvett. Sajnos az online felületeken és a közösségi médiában megjelenő információkat – annak igazságtartalmát meg sem kérdőjelezve – sokan tényként kezelik. Ezzel akaratlanul is kiszolgálják a háttérben megbújó karaktergyilkosságot elkövetők szándékát.
Ma én vagyok a célpont, holnap más lesz, amíg a hazug hírterjesztésnek, tényként feltüntetett rosszindulatú feltételezéseknek senki nem szab határt. Ne gondolják, hogy ez egy ember bosszúja, nem létezik az ördög ügyvédje. Véleményem szerint ez egy gondosan kitalált, profin előkészített csapda volt, melytől vélhetően komoly politikai vagy anyagi előnyöket reméltek.
Egy általam valóban elkövetett, elsősorban a családomat megbántó cselekedetemre építettek rá minden hazugságot, hogy az hihető legyen. Amit valóban tettem, arra nem vagyok büszke, és mindenkitől elnézést kell kérnem, aki e miatt csalódott bennem. Sokszorosan megbűnhődtem érte – de minden más mocskolódás alaptalan rágalom. Sportember vagyok, sohasem drogoztam és korrupt sem vagyok. Az említett utazáson saját költségen vettem részt, ennek megvolt a fedezete, nem loptam és nem csaltam.
A folyamatos alaptalan vádaskodások ellenére eddig nem mondtam le, mert azt szeretettem volna, hogy a városnak olyan polgármestere legyen, akit a győriek megválasztottak és képes Győrt vezetni. A kitartáshoz az erőt az adta, hogy mindannak ismeretében, ami rólam egyelőre büntetlenül megjelenhetett, és ami egy kivételével hazug mocskolódás, olvasták, látták az emberek, mégis bizalmat szavaztak nekem.
A politikai ellenfeleim a választás tisztaságának megkérdőjelezésével kapcsolatos lépéseikkel nemcsak engem, hanem a város működését is lehetetlenné akarták tenni, húzták az időt, ezért számoltatták kétszer is újra a szavazatokat. Október eleje óta a város életéről és jövőbeni kihívásairól senki sem beszélt. Azt gondolom, egy önkormányzati választásnak az elért eredményekről és a jövőbeni tervekről kellene szólnia.
Az elmúlt időszakban nem csak én, hanem a családtagjaim is céltáblává váltak. Ennek a jövőben nem szeretném kitenni őket. Be kell fejezni a gyűlölködést, mert az nem visz előre.
2006 óta hatalmas utat tettünk meg. Győr Magyarország egyik gazdasági bástyája lett, városunk fejlődése megkérdőjelezhetetlen. Rendkívül köszönöm az elmúlt 13 évet a győrieknek, polgármesterségem alatt szép eredményeket értünk el. Köszönöm a velem dolgozó képviselő-testületeknek, a közvetlen és közvetett munkatársaimnak is, hogy támogatták a város fejlődését, jelentős beruházások és programok megvalósítását.
Levonom a konzekvenciákat és vállalom a felelősséget. Szeretem Győrt, ezért nem szeretném a személyemmel és velem történtekkel hátráltatni a város további fejlődését. Ezúton bejelentem, hogy a morális helyzetre való tekintettel az alakuló közgyűlés után péntek 16 órai határidővel polgármesteri tisztségemről lemondok. Kívánom, hogy a jövőben olyan ember vegye át a székemet, aki érdemes szeretett városunk vezetésére.”
Győr, 2019. 11. 06.
Tisztelettel:
Borkai Zsolt
polgármester

        Nyitókép: Krizsán Csaba
      
