
# «Нафтогаз» назвав терміни рішення суду Амстердама щодо боргу «Газпрому»

Published at: **2019-11-07T15:14:35+00:00**

Author: ****

Original: [Слово і Діло](https://www.slovoidilo.ua/2019/11/07/novyna/ekonomika/naftohaz-nazvav-terminy-rishennya-sudu-amsterdama-shhodo-bohru-hazpromu)


        Рішення суду Амстердама за позовом «Нафтогазу України» про примусове стягнення з «Газпрому» боргу, визначеного Стокгольмським арбітражем, очікується в першому кварталі 2020 року.
      
Про це повідомив виконавчий директор «Нафтогазу» Юрій Вітренко у Facebook.
«4 грудня цього року заплановано слухання в суді в м. Амстердам за нашим позовом про визнання рішення Стокгольмського арбітражу і примусове виконання цього рішення в Нідерландах... Рішення суду очікується в першому кварталі наступного року», - повідомив він.
За словами Вітренка, вартість заарештованих активів «Газпрому» в Нідерландах перевищує $ 3 млрд.
«У разі позитивного рішення суду процес стягнення, за нашими оцінками, триватиме з другого кварталу і до кінця наступного року», - додав представник компанії. Вітренко нагадав, що аналогічні судові процеси проходять і в інших юрисдикціях, однак, за його словами, «Нідерланди – швидкий варіант».
«Нафтогаз України» в нових позовних вимогах проти «Газпрому», які були спрямовані до Стокгольмського арбітражу минулого тижня, просить переглянути тариф на транзит газу, а також виплатити компенсації на загальну суму $ 12,248 млрд.
Київ подав новий позов на тлі переговорів про продовження контракту на транзит російського газу територією України, що закінчується поточного року.
Хочете обговорити цю новину? Долучайтеся до телеграм-чату CHORNA RADA
