
# Фотоизложба Реката проследява артистичните интервенции по Марица

Published at: **2019-11-06T13:05:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Fotoizlozhba-Rekata-prosledyava-artistichnite-intervencii-po-Marica-911662)

На 8 ноември в 18:00 ч. в арт галерия Пловдивски културен институт ще се открие фотоизложбата "Реката“. Фотоизложбата проследява процеса на артистичните интервенции на пространствата по брега на река Марица по време на проект "Реката“ реализиран от Младежки дом – Пазарджик. Пресъздадена е работата на български, гръцки и турски младежи и творци в Ленд арт по Марица под менторството на известната великотърновска Арт група "Дупини“. В създаването на ленд арт инсталациите участваха пловдивските и пазарджишки изявени артисти.
Чрез създаденото модерно изкуство в синхрон с природата творците правят крачка в посока на културното сближаване и засилване на чувството за принадлежност към европейската култура. Мобилната фотоизложба представя резултата от цялата дейност по проекта от градовете Пазарджик и Пловдив.
Фотограф Величка Тодорова AFIAP
Творчески псевдоним – viliss
Родена в Пазарджик. Проявява интерес към фотографията и снима със Смяна 8 още от основното училище. През последните 13 години интересът към фотографията преминава на друго ниво и всяка свободна минута е отдадена на нея. Участия, изяви, награди в конкурси и изложби, самостоятелни авторски изложби, жури във фотоконкурси.
Член на УС на Фотографска Академия “Янка Кюркчиева" и артист на Международна федерация за фотографско изкуство FIAP.
Проектът е на Младежки дом Пазарджик, съфинансиран от Община Пазарджик и е част от програмата на Пловдив – Европейска столица на културата.
