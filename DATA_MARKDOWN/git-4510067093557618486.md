
# Prima şedinţă a Guvernului PNL. Orban: „Aştept să fac febră musculară de la câte demiteri voi semna”

Published at: **2019-11-06T13:15:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-35/prima-sedinta-a-guvernului-pnl-orban-astept-sa-fac-febra-musculara-de-la-cate-demiteri-voi-semna-152597.html)

Guvernul condus de Ludovic Orban s-a întrunit miercuri, în prima ședință oficială, şi a intrat direct în probleme. În vreme ce preşedintele Klaus Iohannis, prezent la şedinţă, a acuzat precedentul guvern PSD că a „golit finanţele publice”, premierul a anunţat că demarează „procedura de curățare a instituțiilor publice”, aşteptându-se să facă „febră musculară” de la câte demiteri va semna.La începutul ședinței Cabinetului Orban, Iohannis a vorbit despre "moștenirea dezastruoasă", spunând din nou că motivul pentru care România nu s-a dezvoltat mai bine în ultimii 30 de ani a fost existența PSD la butoane. El a afirmat că în ultimii 3 ani însă "pesediștii au depășit orice imaginație", prin atacuri sistematice împotriva justiției, a luptei împotriva corupției, împotriva investitorilor și a mediului de afaceri privat.
„Dați-mi voie să vă felicit oficial și să vă spun, foarte deschis, că eu respir ușurat că avem un nou guvern, un guvern care acum chiar e hotărât să se implice pentru rezolvarea problemelor. E un act de mare curaj din partea PNL că a preluat guvernarea în această formulă, cu un guvern minoritar, în situația în care numărul de parlamentari trebuie negociat pentru fiecare proiect. Îmi pare foarte bine că anteriorul guvern, eșuat, a plecat”, a declarat Iohannis.
Șeful statului a mai spus că situația din unele ministere este foarte proastă pentru că, înainte să plece, "pesediștii au golit finanțele publice și acum suntem în situația să vedem cum putem acoperi plățile scadente", fiind foarte complicat de închis bugetul pe acest an și de realizat bugetul pe anul viitor.
La rândul său, Ludovic Orban a declarat că Guvernul se confruntă cu numeroase restanţe şi urgenţe, pe toate planurile, şi a făcut apel la funcţionari să-şi facă treaba, pornind de la descoperirea că luni seara în sediul Gubernului nu se mai afla nimeni.
„Aseară m-am întors la ora 9.30 în Guvern și n-am găsit pe nimeni. Trebuie să înțeleagă lumea că trebuie schimbat modul de lucru și oamenii să înțeleagă că fiecare angajat are obligația de a rezolva toate problemele”, a spus Orban, cerându-le miniştrilor să păstreze „doar oamenii competenți, care într-adevăr vor să participe alături de noi la aplicarea programului de guvernare”.
„Cine e leneș trebuie să plece. Opriți toate concursurile pornite pe ultima sută de metri. E important să demarăm procedura de curățare a instituțiilor publice, deja am început să semnez decizii și aștept să fac febră musculară de la semnat decizii de eliberare din funcție de secretari de stat, consilieri guvernamentali. Să terminăm cu nepotismul. Am semnat ieri niște decizii pentru băiatul lui, băiatul lui...”, a spus Orban.
