
# Il nuovo metodo del Liverpool per vincere le partite

Published at: **2019-11-04T00:00:00+00:00**

Author: **Cesare Milanti**

Original: [Calciatoribrutti](https://calciatoribrutti.com/it/il-nuovo-del-liverpool-vincere-le-partite)

Ormai ad Anfield Road ci hanno fatto l’abitudine: agli uomini di Jürgen Norbert Klopp piace il rischio, il brivido, la sensazione che finchè l’arbitro non fischia puoi buttare in rete quel pallone. L’hanno fatto di nuovo: non bastavano i thriller da zona Cesarini contro Leicester e Chelsea, questa volta i malcapitati sono gli uomini di Dean Smith, in bilico sulla panchina dei Villans.
Ma andiamo in ordine: prima di giungere alla terza vittoria in extremis bisogna analizzare i precedenti, perché l’ottobre dei Reds è stato costellato da ribaltamenti di fronte da montagne russe. Tutto inizia il 5 ottobre, quando Brendan Rodgers e la sua rivelazione Leicester arrivano a Fortress Anfield, la fortezza della sponda rossa del Mersey vissuta in prima persona dal tecnico nordirlandese dal 2012 al 2015.

        Milner freddo come un iceberg
      
In avvio di partita Firmino e Milner sprecano due cross calibrati alla perfezione da Alexander-Arnold, ma il numero 8 si fa perdonare qualche minuto dopo con un lancio alla Tom Brady per Manè. E cosa vuoi che faccia il senegalese solo davanti a Schmeichel? Destro alla sinistra del danese e Liverpool in vantaggio. 1-0, palla al centro e tutto nella norma. Sì, ma aspettate ad immaginarvi una partita monotona.
Inizia la ripresa e le Foxes rabbividiscono in un amen: Alexander-Arnold fa ciò che vuole su quella fascia, anhe travestirsi da ala ed ubriacare la difesa del Leicester; dopo averne saltati tre, serve un pallone che sa di 2-0 a Salah, che viene ipnotizzato dal figlio di Peter: non è ancora finita. Manè si mangia il gol della stagione dopo un’azione da kamasutra con Salah, Firmino calcia a lato,
Robertson calciando addosso a Schmeichel ed il Leicester rimette la partita sui binari dell’equilibrio: mancano dieci minuti alla fine quando Maddison fa 1-1, la striscia di vittorie dei Reds rischia di fermarsi a 7. Al 95’, però, Albrighton fa la classica cretinata: Manè atterrato in area e Milner diventa il Night King nel pomeriggio di Anfield, glaciale sia sul dischetto che nell’esultanza a braccia incrociate.
