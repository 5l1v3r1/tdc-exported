
# НЗФ 14 разів відкривали вогонь на Донбасі, поранено українського захисника

Published at: **2019-11-04T07:47:00+00:00**

Author: ****

Original: [ZIK.UA](https://zik.ua/news/2019/11/04/nzf_14_raziv_vidkryvaly_vogon_na_donbasi_poraneno_ukrainskogo_zahysnyka_1682891)


        Минулої доби, 3 листопада, незаконні збройні формування 14 разів порушили «тишу» на Донбасі.
      
Про це повідомляє пресслужба штабу Об’єднаних сил.
Зазначається, що противник обстрілював позиції підрозділів Об’єднаних сил із заборонених Мінськими домовленостями мінометів калібру 82 мм, а також гранатометів різних систем, великокаліберних кулеметів та іншої стрілецької зброї.
«В районі відповідальності оперативно-тактичного угруповання «СХІД» російські окупаційні війська здійснили 4 обстріли: біля Пісків і Пищевика – з РПГ та великокаліберних кулеметів; неподалік Водяного, що на Приазов’ї – з гранатометів різних систем; біля Павлополя – зі стрілецької зброї, з великокаліберними кулеметами включно», – йдеться у повідомленні.
Крім того, у районі відповідальності оперативно-тактичного угруповання «ПІВНІЧ» зафіксовано 10 ворожих обстрілів: неподалік Новолуганського – зі стрілецької зброї та станкових протитанкових і автоматичних гранатометів; поблизу Хутора Вільного – з підствольних гранатометів і стрілецької зброї; у районі Золотого (поза межами ділянки розведення) – з великокаліберних кулеметів; тричі біля Луганського – з гранатометів різних систем та великокаліберних кулеметів; поблизу Зайцевого – з СПГ, стрілецької зброї та автоматичних гранатометів; неподалік Південного – з великокаліберних кулеметів та ручних і станкових протитанкових гранатометів; біля Новозванівки – з автоматичних гранатометів та великокаліберних кулеметів.
У штабі також заявили про одного пораненого бійця внаслідок обстрілів.
Нагадаємо, Спеціальна моніторингова місія ОБСЄ в Україні отримала повідомлення про завершення відведення сил і засобів на ділянці розведення в районі Золотого.
