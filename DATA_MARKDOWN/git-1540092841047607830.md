
# Αποκαλύψεις Σταϊκούρα για αφορολόγητο, δαπάνες με κάρτες και ηλεκτροκίνητα αυτοκίνητα

Published at: ****

Author: ****

Original: [CNN.gr](https://www.cnn.gr/oikonomia/story/195841/apokalypseis-staikoyra-gia-aforologito-dapanes-me-kartes-kai-ilektrokinita-aytokinita)

Θανάσης Κουκάκης, CNN Greece 07:42 , 01 November 2019
Ο υπουργός Οικονομικών ανέφερε πως το φορολογικό νομοσχέδιο θα προβλέπει 1.000 ευρώ αφορολόγητο για κάθε παιδί, το οποίο θα αφορά σε όλα τα παιδιά μιας οικογένειας και όχι τα πρώτα 4 παιδιά..
Για τις δαπάνες με πλαστικό χρήμα επιβεβαίωσε πως θα επιβάλλεται ποινή φόρου 22% σε όποιον δεν δαπανά με ηλεκτρονικά μέσα πληρωμών, τουλάχιστον το 30% των συνολικών του εισοδημάτων. Ως εισόδημα δεν θα λογίζονται πλέον μόνον μισθοί και συντάξεις, αλλά θα αθροίζονται όλα τα εισοδήματα (από ακίνητα, μερίσματα, κ.α..)
Σύμφωνα με τον υπουργό, το φορολογικό νομοσχέδιο θα δίνει κίνητρα στις επιχειρήσεις για ανανέωση του στόχου του στόλου των οχημάτων τους και ειδικά για την απόκτηση ηλεκτρικών αυτοκινήτων, ενώ ειδικά για τις παροχές σε είδος θα προβλέπει εκπτώσεις και κίνητρα για τις επιχειρήσεις.
Ο κ. Σταϊκούρας προσέθεσε πως το φορολογικό νομοσχέδιο θα ενσωματώνει τις κυβερνητικές εξαγγελίες για μείωση φόρου από 28% σε 24% για τα εφετινά κέρδη των επιχειρήσεων (εισοδήματα νομικών προσώπων έτους 2019), τη μείωση από 10% σε 5% στη φορολογία μερισμάτων, για τα κέρδη του 2019 που θα διανεμηθούν το 2020, την αναστολή ΦΠΑ για τρία έτη στις νέες οικοδομές, αλλά και όσες είχαν άδεια από 1.1.2006, την αναστολή φόρου υπεραξίας για τρία έτη στα ακίνητα, την παροχή κινήτρων ενεργειακής και λειτουργικής αναβάθμισης κτιρίων με μείωση φόρου εισοδήματος κατά 40% των δαπανών παροχής υπηρεσιών, καθώς και τη νέα πάγια ρύθμιση ληξιπρόθεσμων οφειλών σε 24 και 48 δόσεις.
Τέλος, ο υπουργός προανήγγειλε ειδικό καθεστώς φορολόγησης για όσους θέλουν να μεταφέρουν τη φορολογική τους κατοικία στην Ελλάδα. Πρόκειται για το θεσμό του «non-dom», που συνίσταται στη θέσπιση ενός ελκυστικού φορολογικού πλαισίου για το σύνολο των παγκοσμίων εισοδημάτων ενός φυσικού ή νομικού προσώπου προκειμένου αυτός να μεταφέρει τη φορολογική του έδρα σε άλλη χώρα. Κατά τον ίδιο η κυβέρνηση εξετάζει το ιταλικό μοντέλο που προβλέπει σταθερή καταβολή ετήσιου φόρου 100.000 ευρώ για το παγκόσμιο εισόδημα του φορολογουμένου.

        Διαβάστε επίσης
      
