
# Quattro intellettuali da studiare «Il rischio più grande è il conformismo»

Published at: **2019-11-05T10:12:44+00:00**

Author: **Gabriele Censi**

Original: [Cronache Maceratesi](https://www.cronachemaceratesi.it/2019/11/05/quattro-intellettuali-da-studiare-il-rischio-piu-grande-e-il-conformismo/1321170/)

Condividi28TweetEmail28 Condivisioni
Ritorna il laboratorio culturale a cura della sezione Anpi di Corridonia, con il patrocinio del Ccomune di Corridonia e dell’Istituto Storico di Macerata. Si terrà nel Centro di aggregazione giovanile della città, in via Don Bosco n. 18 dalle 21,15. «Si tratta di un percorso – si legge nella nota dell’Anpi – che vuole esplorare il ruolo della cultura in relazione alla politica, ma soprattutto alla società. La modifica radicale dello spazio pubblico, della tribuna tradizionalmente riservata a chi un tempo era portatore di una conoscenza riconosciuta dalla società, comporta una sfida davvero ardua per chi oggi ambisca ancora a un ruolo intellettuale e improntato all’impegno civile. Questo vale non solo per gli interventi sui social network, ma anche sui media tradizionali. Il rischio più grande è il conformismo. Si cercherà di approfondire e conoscere meglio quattro intellettuali che hanno partecipato attivamente alla vita sociale del nostro Paese in prima persona, oltre che con le loro opere e le lo loro idee: lucidi interpreti del tempo, antagonisti per vocazione, visionari per virtù. Attraverso la loro produzione hanno cercato di cogliere gli stimoli della società, scompaginandone a volte le visioni consolidate per arrivare al tentativo di superarne i limiti».
Si parte giovedì 7 novembre con la scrittrice Lucia Tancredi, protagonista delle altre edizioni, che parlerà di Leonardo Sciascia. Costante, nell’opera dello scrittore è la ricerca di un’etica intellettuale e di un comportamento onorevole conseguente. Giovedì 14 dicembre sarà la volta di Italo Calvino, raccontato da Valentina Sannucci, e dalle letture di Annamaria Michetti. La letteratura della coscienza contro la letteratura dell’oggettività: solo così si può continuare a sperare nel potere determinante della cultura. Si ritorna il 5 dicembre con il docente universitario Alfredo Luzi che affronterà il tema: Politica e cultura in Vittorini. “Non più una cultura che consoli nelle sofferenze ma una cultura che protegga dalle sofferenze, che le combatta e le elimini”.  L’ultimo appuntamento è con il regista e attore Giorgio Felicetti che, accompagnato da Lucia Tancredi, si addentrerà nell’elaborazione del suo spettacolo “Corpus Pasolini”. E’ lui lo scrittore corsaro che ha preso a ceffoni la società e il suo tempo e che con la sua produzione letteraria d’impegno civile attraverso i romanzi, la poesia e il cinema ha cercato nuove strade per contrastare il conformismo e la nuova lingua del consumismo.  La partecipazione a tutti gli appuntamenti dà diritto all’acquisizione di un credito formativo per studenti e insegnanti.
