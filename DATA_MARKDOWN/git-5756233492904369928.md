
# روسیه در ایران نیروگاه می‌سازد

Published at: **2019-11-02T00:42:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619265/%D8%B1%D9%88%D8%B3%DB%8C%D9%87-%D8%AF%D8%B1-%D8%A7%DB%8C%D8%B1%D8%A7%D9%86-%D9%86%DB%8C%D8%B1%D9%88%DA%AF%D8%A7%D9%87-%D9%85%DB%8C%E2%80%8C%D8%B3%D8%A7%D8%B2%D8%AF)


        مدیرعامل شرکت تجهیز نیرو صنعت برق، نماینده انحصاری شرکت پاور ماشینز در ایران، از اجرای ۲ طرح بزرگ نیروگاهی در ایران با همکاری این شرکت روسی خبر داد.
      

        آفتاب‌‌نیوز :
      
آرش بهبهانی در حاشیه برگزاری نوزدهمین نمایشگاه بین‌المللی صنعت برق افزود: قرارداد شرکت روسی پاور ماشین برای اجرای این ۲ طرح نیروگاهی در ایران منعقد شده است و طرح مدرنیزاسیون واحدهای یک تا شش نیروگاه رامین اهواز با همکاری شرکت تعمیرات نیروگاهی ایران در قالب اجرا و فاینانس (EPC+f) توسط این شرکت در حال انجام است.
به گزارش پایگاه اطلاع رسانی وزارت نیرو، وی ادامه داد: طرح توسعه گتوند علیا نیز به صورت اجرا و فاینانس در قالب یک کنسرسیوم شرکت فراب توسط شرکت پاورماشینز آغاز شده است.
مدیرعامل شرکت تجهیز نیرو صنعت برق خاطرنشان کرد: شرکت پاور ماشینز به واسطه همکاری با ایران در تلاش است تا از پتانسیل ها و ظرفیت های داخلی استفاده کند و در همین رابطه نیز از شرکت‌های تجاری خوبی در ایران برخوردار است.
شرکت پاور ماشینز روسیه سازنده نیروگاه های بخار، آبی و گازی، یکی از شرکت‌های EPC کار در حوزه انرژی است که با ایران همکاری دارد.
این شرکت مجموعه های متعددی از جمله کارخانه LMZ که سازنده توربین های نیروگاهی است را از ۹۰ مگاوات تا ۱۲۰۰ مگاوات ظرفیت در اختیار دارد.
