
# Scene horror în Giurgiu: Fată de 16 ani, drogată şi violată în cadrul unui ritual satanist

Published at: **2019-11-05T11:38:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-35/scene-horror-in-giurgiu-fata-de-16-ani-drogata-si-violata-in-cadrul-unui-ritual-satanist-152565.html)


        Scene cumplite în Giurgiu, unde o adolescentă de 16 ani a fost drogată, tăiată în palmă cu un ciob de sticlă şi violată în timpul unui ritual satanist, după care imaginile au fost răspândite pe reţele de socializare, de un tânăr de 25 de ani, arestat, luni, pentru pornografie infantilă şi viol.
      
Oribilele fapte s-au produs în luna iulie 2019, însă au fost făcute publice marţi printr-un comunicat, de DIICOT, anunţând că tânărul agresor a fost reţinut duminică, 3 noiembrie, de procurorii Direcţiei de Investigare a Infracţiunilor de Criminalitate Organizată şi Terorism – Biroul Teritorial Giurgiu.
Individul a momit-o pe adolescentă, împreună cu alte 5 persoane, într-o clădire abandonată din Giurgiu, unde au consumat băuturi alcoolice şi a drogat-o pe fată, pentru ca apoi să o violeze.
"Inculpatul T.I.A., în timp ce se afla într-o clădire abandonată din municipiul Giurgiu, a întreţinut raporturi sexuale cu o persoană vătămată minoră, în vârstă de 16 ani, prin constrângere fizică şi profitând de imposibilitatea acestei de a-şi exprima voinţa şi a produs, cu ajutorul telefonului mobil, un fişier video cu caracter pornografic în care era prezentată minora. Ulterior, inculpatul T.I.A. a distribuit, prin intermediul unor aplicaţii de socializare, o înregistrare video în care apare persoana vătămată minoră în diferite secvenţe cu caracter pornografic", arată comunicatul DIICOT.
Totul s-a petrecut în cadrul unui ritual satanic, atât adolescenta, cât şi un alt individ din grup, fiind tăiaţi cu un ciob de sticlă de tânărul de 25 de ani, care apoi, a băut sângele curs.
"În incinta clădirii minora împreună cu celelalte persoane au consumat băuturi alcoolice achiziţionate de inculpatul T.I.A. În aceste condiţii, inculpatul T.I.A. i-a solicitat uneia dintre persoanele prezente să se poziţioneze în centrul unui desen reprezentând o hexagramă alcătuită din două triunghiuri echilaterale, pe fiecare dintre colţ fiind aprinsă câte o candelă. Cu un ciob, inculpatul T.I.A. i-a provocat tânărului două leziuni în ambele palme, pe partea interioară a acestora cu care a stropit fiecare colţ al hexagramei, timp în care, prin folosirea telefonului său mobil, a redat melodii de tip satanist. Prin folosirea aceluiaşi ciob, inculpatul T.I.A. i-a provocat minorei leziuni în palme, sângele rezultat fiind ingerat de către acesta. Ulterior, întrucât persoana vătămată minoră era emoţionată de cele întâmplate, la solicitarea sa, inculpatul T.I.A. i-a dat o ţigară tip joint din care a tras 3 fumuri, după care a acuzat o stare de rău, pierzându-şi cunoştinţa", explică DIICOT.
Fata şi-a dat seama că a fost violată abia a doua zi, când s-a trezit, într-un cadru de groază.
"În dimineaţa zilei următoare, victima minoră s-a trezit în acelaşi loc, pe o saltea carbonizată, fiind complet dezbrăcată, având înfipte în palma dreaptă cioburi de circa 2-3 cm şi acuzând dureri puternice în zona genitală şi de abdomen", arată comunicatul.
Ulterior a aflat şi că a fost filmată în timp ce a fost violată. După aproximativ 8-9 zile de la eveniment, fetei i-a fost arătat de către o colegă de şcoală un filmuleţ în care apărea întreţinând relaţii sexuale cu agresorul de 25 de ani.
"De asemenea, în urma cercetărilor efectuate la locul faptei, în imediata apropiere a desenului reprezentând hexagrama fost găsită o cruce din lemn ce prezintă pe una din feţe modele sculptate cu motive populare. La îmbinarea celor două laturi ale crucii au fost identificate urme de carbonizare şi ceară topită", mai explică DIICOT.
Agresorul a fost depistat în cursul zilei de duminică, 3 noiembrie, pe Aeroportul Internaţional Henri Coandă din Bucureşti, iar luni a fost prezentat Tribunalului Giurgiu, care l-a arestat pentru 30 de zile, pentru pornografie infantilă şi viol.
