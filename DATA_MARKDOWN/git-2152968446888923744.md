
# Полицията разчисти лагери на нелегални мигранти в Париж

Published at: **2019-11-07T13:56:00+00:00**

Author: **Елка Василева**

Original: [Dnes.bg](https://www.dnes.bg/eu/2019/11/07/policiiata-razchisti-lageri-na-nelegalni-migranti-v-parij.428850)

Френската полиция започна тази сутрин мащабна операция за премахване на два лагера в североизточната част на Париж, обитавани от 600 до 1200 мигранти, предаде Франс прес.
Около 600 полицаи придружиха нелегалните мигранти, настанили се в импровизирани палатки близо до столичното околовръстно шосе, до автобусите, с които ги откараха във физкултурни салони и центрове за настаняване в района.
"Студено е и вали. Не зная къде отивам, но ще ида там с удоволствие, защото довечера ще имам покрив над главата", споделя 32-годишната Ава от Кот д'Ивоар, пристигнала във Франция преди година и неуспяла досега да си намери подслон.
Операцията - най-мащабна за френската столица поне от година насам, се провежда в момент, когато вътрешният министър Кристоф Кастанер втвърдява тона, говорейки за миграционната политика. Вчера той увери, че всички лагери в североизточната част на Париж ще бъдат евакуирани до края на годината, пише БТА.
Тази операция не е случайна - "решението е взето в изпълнение на (правителствения) план", отбеляза полицейският префект на Париж Дидие Лалман. 
