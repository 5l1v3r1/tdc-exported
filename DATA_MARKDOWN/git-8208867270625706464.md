
# Microsoft sperimenta in Giappone la settimana lavorativa di 4 giorni e la produttività vola

Published at: **2019-11-05T11:52:00+00:00**

Author: **DANIELE VULPI**

Original: [Repubblica.it](https://www.repubblica.it/tecnologia/2019/11/05/news/microsoft_sperimenta_la_settimana_lavorativa_di_4_giorni_e_la_produttivita_schizza_in_alto-240290183/)

ROMA - Lavorare per vivere e non viceversa. Ma poi si potrebbe arrivare a motti assai destabilizzanti per l'attuale sistema produttivo come "lavorare meno, lavorare tutti". Lasciamo stare per adesso, anche se l'esperimento fatto dalla sede giapponese di Microsoft sui suoi 2300 dipendenti porta con sé, per chi lo sa apprezzare, il sapore di un futuro davvero sostenibile. Cosa è accaduto: per l'intero mese di agosto la settimana lavorativa è stata di 4 giorni e la produttività è schizzata al 39,9 per cento rispetto all'agosto 2018. Sorpresa? Nemmeno tanto, anche se l'obiettivo dichiarato del progetto "Work-Life Choice Challange" era quello di promuovere un più sano equilibrio tra lavoro e vita privata. I casi di "kuroshi", come si chiama in giapponese la morte per troppo lavoro, non sono cose del passato e sono frequenti al punto che le aziende in casi specifici prevedono degli indennizzi alla famiglia della vittima.Ma il sentire comune che vede i giapponesi lavoratori indefessi al contrario dei loro colleghi occidentali sembra non reggere al vaglio dei numeri. Pensereste mai che i giapponesi lavorano meno degli italiani? Ebbene sì, secondo i dati dell'Ocse (l'Organizzazione per la cooperazione e lo sviluppo economico) i giapponesi nel 2018 hanno lavorato in media 1680 ore, contro le 1723 degli italiani. Ma il diverso esito del confronto con i tedeschi (1363 ore), i francesi (1520) e i britannici (1538) ci induce a non prendere per oro colato i numeri. Le variabili sono tante, e tra queste quelle che le statistiche non sempre riescono a intercettare. Compreso il fatto che i giapponesi fanno molte ore di straordinario, non sempre conteggiate. Molto probabilmente ciò che fa la differenza è proprio l'approccio al lavoro. I giapponesi generalmente hanno un senso di appartenenza aziendale superiore a molti altri colleghi nel mondo, e il rendimento sul lavoro se ne giova in termini di qualità. Quindi: costante applicazione al lavoro, poche distrazioni, poche pause bar, niente uscite per fare la spesa. Insomma, da quelle parti i "furbetti del cartellino" sono una rarità e tutti questi fattori - a conti fatti - potrebbero pesare non poco nel confronto.Come che sia, la motivazione delle aziende (e Microsoft non dovrebbe far eccezione) è fondamentalmente quella di aumentare la produttività. Non è il primo esperimento, comunque, a produrre risultati in questa direzione. Per restare in Giappone, la catena di abbigliamento Uniqlo ci ha già provato riducendo la settimana lavorativa a 4 giorni (ma in questo caso aumentando le ore). E' andata bene. Nonostante le giornate particolarmente intense e stressanti, l'esperimento ha avuto l'approvazione di lavoratori e ha innalzato la produttività. Insomma, la formula è chiara: rilassatevi di più, divertitevi, perché in questo modo produrrete di più e meglio.Del resto anche progetto portato avanti da Microsoft Japan prevede di finanziare le vacanze di famiglia per ogni dipendente. Si, perché "lavora per un breve periodo di tempo, riposa bene e impara molto", ha scritto il Ceo di Microsoft Giappone, Takuya Hirano, sul sito della società. Aggiungendo: "Voglio che i dipendenti pensino e sperimentino come sia possibile ottenere gli stessi risultati con il 20% di tempo lavorativo in meno".L'esperimento ha avuto risultati apprezzabili non solo in termini di produttività e benessere dei dipendenti. C'è dell'altro: la durata delle riunioni è scesa a poco meno di mezz'ora a fronte di un aumento delle conference call (le riunioni in videochiamata), e questo è decisamente un bene. Le assenze, durante la settimana di 4 giorni, sono diminuite del 25% e il consumo di elettricità in ufficio è calato del 23,1%. Ancora. E' stato stampato il 58,7% in meno di carta e il 92,1% dei lavoratori ha detto di gradire la settimana corta. Evviva. 
