
# 
        حمله دزدان دریایی به نفتکش یونانی در سواحل توگو
      

Published at: **2019-11-04T22:50:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638215/%D8%AD%D9%85%D9%84%D9%87-%D8%AF%D8%B2%D8%AF%D8%A7%D9%86-%D8%AF%D8%B1%DB%8C%D8%A7%DB%8C%DB%8C-%D8%A8%D9%87-%D9%86%D9%81%D8%AA%DA%A9%D8%B4-%DB%8C%D9%88%D9%86%D8%A7%D9%86%DB%8C-%D8%AF%D8%B1-%D8%B3%D9%88%D8%A7%D8%AD%D9%84-%D8%AA%D9%88%DA%AF%D9%88)

به گزارش بولتن نیوز، نیروی دریایی توگو و مقامات یونان گفتند که دزدان دریایی اوائل صبح دوشنبه به یک نفتکش یونانی نزدیک سواحل توگو در غرب آفریقا حمله کرده و پس از گروگان گرفتن چهار خدمه، فرار کردند.
به نوشته خبرگزاری «رویترز» نیروی دریایی یونان در بیانیه‌ای اعلام کرد که خدمه مفقود شده این نفتکش دو فیلیپینی، یک یونانی و دیگری اهل گرجستان است.
بر اساس این گزارش، در جریان این حادثه که ساعت 3 بامداد دوشنبه حدود 18 کیلومتری بندر «لوم» رخ داد، یک گارد امنیتی مستقر در این نفتکش به ضرب گلوله زخمی شد. مدیر این نفتکش نیز بدون ارائه جزئیات بیشتر حمله بامداد صبح دوشنبه دزدان دریایی را تایید کرد. وزارت حمل و نقل یونان نیز اعلام کرد که این ماجرا را از نزدیک تحت نظر دارد.
در حالی که دزدی دریایی در سراسر جهان کاهش یافته، اما مطابق آمار دفتر بین المللی دریانوردی، «خلیج گینه» در غرب آفریقا کماکان یک منطقه خطرناک برای آدم‌ربایی و سرقت مسلحانه است. روز شنبه نیز 9 خدمه فیلیپینی یک قایق با پرچم نروژ در سواحل «بنین» از سوی دزدان دریایی ربوده شده و هیچ اطلاعی از سرنوشت آن‌ها در دست نیست.
تابستان سال جاری نیز ۱۰ ملوان تبعه ترکیه توسط دزدان دریایی نزدیک سواحل نیجریه ربوده شدند. این کشتی ترابری هنگامی که در حال عبور از آب‌های اقیانوس اطلس در خلیج گینه بود، مورد حمله دزدان دریایی قرار گرفت و ۱۰ ملوان از ۱۸ سرنشین این کشتی را برای دریافت خون‌بها ربودند
