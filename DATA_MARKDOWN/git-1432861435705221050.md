
# Едерсон е под въпрос за Сити за дербито с Ливърпул

Published at: **2019-11-07T13:19:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/england/ederson-e-pod-vypros-za-siti-za-derbito-s-livyrpul-1403898.html)

Мениджърът на Манчестър Сити Хосеп Гуардиола не е сигурен дали вратарят на тима - Едерсон, ще бъде готов за дербито с лидера във Висшата лига Ливърпул, след като стражът получи мускулна травма срещу Аталанта.
Бразилецът бе заменен на почивката от Клаудио Браво в двубоя от Шампионска лига, а впоследствие 36-годишният чилиец бе изгонен за нарушение срещу Йосип Иличич. Това принуди десният бек Кайл Уокър да застане под рамката за последните десет минути. Запитан дали Едерсон ще е готов за мача в неделя, Гуардиола отвърна:
"Все още не знам. Става въпрос за мускулна травма. Не беше сериозно, но го извадих превантивно. Той не се чувстваше комфортно в последните минути на първата част и затова решихме да не рискуваме, заменяйки го с Браво“. Ако бразилецът не е на разположение, то вариантите преди треньора са ветераните Браво и Скот Карсън, както и продуктът на школата Даниъл Гримшоу. Сити изостава на шест точки от Ливърпул и пътува до "Анфийлд“ за един от най-чаканите сблъсъци през сезона.
Мърсисайдци нямат поражение в лигата от януари насам, когато за последно отстъпиха именно на "гражданите“ с 1:2 на „Етихад“, а последната им домакинска загуба дойде през април 2017. Единствените точки, които загубиха възпитаниците на Юрген Клоп, бяха срещу Манчестър Юнайтед при равенството 1:1 на "Олд Трафорд“. А какви критики към съперника отправи Клоп вижте в този материал. 
