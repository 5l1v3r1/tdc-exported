
# Nou videoclip de Manel, 'Formigues'

Published at: **2019-11-06T15:00:02+00:00**

Author: ****

Original: [Ara.cat](https://www.ara.cat/cultura/Nou-videoclip-Manel-Formigues_0_2339166211.html)

Marc Urtasun dirigeix el videoclip de Formigues, una de les cançons del disc Per la bona gent de Manel. Urtasun ha traslladat a l'animació en 3D la inquietant història d'una composició que comença amb uns versos de Verdaguer, i tot seguit s'endinsa en un territori inspirat pel conte Casa tomada de Cortázar, tal com va explicar el cantant del grup, Guillem Gisbert, a l'ARA.

        “Érem conscients que el disc seria estrany i poc convencional”
      
Formigues és el tercer videoclip del nou àlbum de Manel després de Per la bona gent i Boy band. De Boy band, per cert, n'ha fet una versió titulada Poli band el programa de TV3 Polònia arran de l'actuació policial durant les protestes contra la sentència del Procés; a causa del contingut d'aquesta versió del Polònia, la Fiscalia Provincial de Barcelona obre diligències per investigar una denúncia que s'adreça als integrants del grup Manel, malgrat que no van participar en el gag de cap manera: la lletra de la cançó és una paròdia escrita pels guionistes del Polònia, i els personatges que apareixen al vídeo són actors del mateix programa, i no els membres de la banda.
L'estrena del videoclip de Formigues arriba quan el grup barceloní està a punt de començar la gira de presentació del disc. El primer concert serà aquest dissabte, 9 de novembre, a València. Després vindran actuacions a Barcelona (16 de novembre), Tarragona (23 de novembre), Girona (29 de novembre), Palma (13 de desembre), Lleida (28 de desembre), Madrid (9 de gener), Saragossa (11 de gener), Calaf (2 de febrer) i Peralada (29 de febrer).
