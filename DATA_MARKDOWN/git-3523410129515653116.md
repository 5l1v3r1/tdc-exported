
# 
        مهار آتش سوزی گسترده انبار در خیابان محمودیه
      

Published at: **2019-11-02T17:12:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637560/%D9%85%D9%87%D8%A7%D8%B1-%D8%A2%D8%AA%D8%B4-%D8%B3%D9%88%D8%B2%DB%8C-%DA%AF%D8%B3%D8%AA%D8%B1%D8%AF%D9%87-%D8%A7%D9%86%D8%A8%D8%A7%D8%B1-%D8%AF%D8%B1-%D8%AE%DB%8C%D8%A7%D8%A8%D8%A7%D9%86-%D9%85%D8%AD%D9%85%D9%88%D8%AF%DB%8C%D9%87)

به گزارش بولتن نیوز، به نقل از پایگاه خبری ۱۲۵، با اعلام این حادثه به سامانه ۱۲۵ از سوی شهروندان، ستاد فرماندهی سازمان آتش نشانی تهران؛ آتش نشانان ایستگاه‌های ۸۸، ۶۴، ۸۴ و ۶ را به همراه تانکر آب ایستگاه ۵۵ و خودرو حامل تجهیزات تنفسی ساعت ۰۴:۵۰ بامداد به خیابان محمودیه، خیابان صفای اصفهانی، بهمن جنوبی رهسپار کرد.امیر مهدیانی مدیر منطقه سه عملیات که در محل حادثه حضور داشت، گفت: در داخل یک قطعه زمین به مساحت تقریبی هزار متر مربع، انباری در طبقه منفی این قطعه زمین وجود داشت که به عنوان انبار انواع لوازم مراسم مذهبی و عروسی استفاده می‌شد و دچار آتش سوزی شده و دود و شعله زیادی از خروجی آن به بیرون زبانه می‌کشید.وی با اعلام اینکه دود و آتش بسیار زیادی از انبار خارج می‌شد و کار را برای آتش نشانان بسیار سخت کرده بود، افزود: آتش نشانان پس از قطع جریان برق و گاز انبار، با تجهیزات انفرادی و لوله‌های آبرسانی مشغول مهار آتش سوزی شدند و پس از ۸ ساعت، موفق شدند آتش سوزی را مهار و خاموش کنند.مدیر منطقه سه عملیات خاطرنشان کرد: به علت دشواری دسترسی به این انبار، امکان وجود شعله‌های پنهان وجود داشت که آتش نشانان عملیات لکه گیری و اطمینان از رفع آتش سوزی را آغاز کردند و تا ساعاتی بعد این عملیات ادامه داشت.خوشبختانه در این حادثه به هیچ کس صدمه جانی نرسید و تنها خسارت مالی بر جای ماند.
