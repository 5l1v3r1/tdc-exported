
# सचिन तेंदुलकर से लेकर वीरेंद्र सहवाग तक जानिए किसने कैसे दी विराट कोहली को जन्मदिन की बधाई

Published at: **2019-11-05T07:08:46+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-virat-kohli-31st-birthday-sachin-tendulkar-to-virender-sehwag-here-is-how-they-wished-virat-kohli-a-very-happy-birthday-2832716.html)

टीम इंडिया के कप्तान विराट कोहली आज (5 नवंबर) अपना 31वां जन्मदिन मना रहे हैं। विराट कोहली का जन्म 5 नवंबर 1988 को दिल्ली में हुआ था। विराट ने 31 साल की उम्र में कई बड़ी उपलब्धियां हासिल कर ली हैं। मौजूदा समय में वो दुनिया के सबसे सफल क्रिकेटरों में शुमार हैं। विराट टीम इंडिया के सबसे सफल टेस्ट कप्तान बन चुके हैं और उनकी कप्तानी में भारत लंबे समय से नंबर-1 टेस्ट टीम बनी हुई है। सबसे तेज 20,000 इंटरनेशनल रन उनके नाम हैं, टेस्ट में कप्तान के तौर पर सबसे ज्यादा डबल सेंचुरी उनके नाम है और इसके अलावा वो आईसीसी अवॉर्ड्स में क्लीन स्वीप करने वाले इकलौते क्रिकेटर भी हैं। दुनिया भर की तमाम दिग्गज हस्तियों ने विराट को सोशल मीडिया के जरिए जन्मदिन की बधाई दी है। इसमें मास्टर ब्लास्टर सचिन तेंदुलकर से लेकर वीरेंद्र सहवाग का नाम भी दर्ज है।
सचिन ने ट्वीट में लिखा, 'विराट आपको जन्मदिन की बहुत बधाई, रन बनाना जारी रखिए और भारत की अगुवाई इसी जुनून के साथ करते रहिए। ऑल द बेस्ट।' वहीं वीरू ने एक फोटो शेयर करते हुए लिखा, 'आपको हमेशा ही गेंद इतनी बड़ी नजर आए, आपकी बल्लेबाजी हमेशा F5 बटन जैसी रहे, रिफ्रेश। बादलों की तरह छाए रहो, हमेशा खुश रहो। हैप्पी बर्थडे विराट कोहली।'
