
# Violenza sessuale Bologna, palpeggia studentessa in stazione. Preso

Published at: **2019-11-01T10:20:55+00:00**

Author: **NICOLETTA TEMPERA**

Original: [il Resto del Carlino](https://www.ilrestodelcarlino.it/bologna/cronaca/violenza-sessuale-studentessa-stazione-1.4863671)

Bologna, 1 novembre 2019 - L’ha vista lì. Sola in attesa del treno al primo binario, un po’ stordita dalla nottata. E le è saltato addosso, toccandola e tentando di baciarla. L’aggressione sessuale è avvenuta la notte tra sabato e domenica, intorno alle 4, alla stazione centrale. La vittima, una studentessa Erasmus spagnola di 20 anni, aveva trascorso la serata in centro con le amiche e si era fermata in stazione in attesa dei primi regionali, che sarebbero arrivati di lì a un paio d’ore.
Era assonnata, aveva bevuto un po’. E non si è accorta dell’uomo che da un po’ la stava osservando e che, appena le amiche si sono allontanate, ha colto l’attimo per aggredirla, mettendole le mani ovunque e provando insistentemente a baciarla. La studentessa ha urlato e subito le amiche l’hanno raggiunta, mettendo in fuga il molestatore. Poi, hanno accompagnato la ventenne sotto choc e in lacrime negli uffici della Polfer, dove ha raccontato agli agenti quello che le era appena accaduto. I poliziotti si sono messi subito al lavoro, visionando le immagini riprese dal circuito di telecamere interno alla stazione, che hanno immortalato tutta la violenza e cercando l’aggressore della studentessa.
L’uomo si era allontanato. Ma, come gli assassini che tornano sempre sul luogo del delitto, anche lui, due giorni dopo la violenza, è tornato a bazzicare in zona stazione. Non aveva idea che, proprio martedì, la polizia ferroviaria fosse al lavoro in un servizio di alto impatto. Il cinquantacinquenne svizzero è stato fermato e controllato e i poliziotti hanno notato immediatamente la somiglianza con l’uomo ripreso dalle telecamere domenica notte. Tra l’altro, aveva a suo carico un ordine di carcerazione di 2 anni per truffa. È stato arrestato per la truffa e denunciato per la violenza sessuale.
Iscriviti alla newsletterRimani sempre aggiornato sulle notizie nazionaliAccedi per Iscriverti
