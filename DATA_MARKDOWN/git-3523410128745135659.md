
# 
        دستور رئیسی برای اعلام نتیجه پرونده خاطیان ‌قطار تبریز،مشهد‌
      

Published at: **2019-11-04T13:37:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638088/%D8%AF%D8%B3%D8%AA%D9%88%D8%B1-%D8%B1%D8%A6%DB%8C%D8%B3%DB%8C-%D8%A8%D8%B1%D8%A7%DB%8C-%D8%A7%D8%B9%D9%84%D8%A7%D9%85-%D9%86%D8%AA%DB%8C%D8%AC%D9%87-%D9%BE%D8%B1%D9%88%D9%86%D8%AF%D9%87-%D8%AE%D8%A7%D8%B7%DB%8C%D8%A7%D9%86-%E2%80%8C%D9%82%D8%B7%D8%A7%D8%B1-%D8%AA%D8%A8%D8%B1%DB%8C%D8%B2%D9%85%D8%B4%D9%87%D8%AF%E2%80%8C)

به گزارش بولتن نیوز، موسی خلیل‌اللهی ظهر امروز در نشست خبری با خبرنگاران با اشاره به اینکه با توجه به مشکلات ایجاد شده در استان برای همزمانی بررسی پرونده‌های کیفری و خانواده در یک مجتمع قضایی‌ اظهار داشت: بر اساس تقاضای ما، به دستور رئیس قوه قضاییه، دادگاه خانواده از سایر دادگاه‌ها در یک ساختمان مجزا تفکیک می‌شود و بخشی از اعتبارات آن در این سفر اختصاص یافت.
وی افزود: در یک ماه اخیر در منطقه ارم 11500 متر مربع خریداری شد و در اختیار دادگستری قرار گرفت. رئیس قوه دستور دادند این ساختمان بنا شده و در اختیار پرونده‌های خانواده قرار گیرد. این مجتمع در سه فاز احداث می‌شود. در فاز اول 5000 متر مربع احداث می‌شود که نیاز استان را برای چند سال رفع می‌کند.
رئیس‌کل دادگستری آذربایجان شرقی افزود: در این سفر در مورد اینکه در کادر قضایی مشکل کمبود نیرو داریم، در شورای عالی قضایی کشور در تبریز، رئیس قوه دستور دادند 32 نفر کادر قضایی به استان اختصاص یابد.
وی با بیان اینکه در حوزه مبارزه با فساد اقتصادی در 18 ماه از سال 97 و 98 بیش از 40 نفر دستگیری داشتیم که 22 میلیارد تومان به بیت المال بازگشت و حدود 100 سال به حبس محکوم شدند، اضافه کرد: علاوه بر این پرونده‌ها شنبه گذشته تعدادی دستگیر شدند که در مجموع با سایر پرونده‌ها 238 میلیارد تومان پرونده مفاسد اقتصادی و 109 میلیون دلار مفاسد ارزی کشف و در دست بررسی است.
خلیل‌اللهی با اشاره به ورود دادگستری در حوزه خرید و فروش غیرقانونی طلا، گفت: کار خوبی که از تبریز در کل کشور آغاز شد، پرونده ای در مورد معاملات صوری و کاغذی بدون رد و بدل شدن طلا بود، اثر منفی آن تابعیت عرضه از تقاضا بود که بدون رد و بدل شدن طلا، موجب گران شدن می‌شدند لذا 6 نفر در این زمینه دستگیر شده که تاثیر زیادی در کنترل قیمت طلا گذاشت.
وی با اشاره به اقدامات دادگستری در حوزه حمایت از واحدهای تولیدی گفت: کمیسیون اجرای سیاست‌های اقتصاد مقاومتی در چند سال گذشته در استان موفق عمل کرده است که 32 کارخانه در آذربایجان شرقی احیا شده و 1460 کارگر بیکار شده یا در معرض بیکاری را به کار بازگرداندیم. 
رئیس کل دادگستری آذربایجان شرقی خاطر نشان کرد: یک مورد آن کارخانه کاشی سازی "تبریزکف" مرند بود که پس از ورشکستگی، احیا شده و واگذار شد که اکنون یکی از صادر کنندگان خوب استان است. ماشین آلات تراکتور سازی تبریز یکی از چالش‌های تبریز بود که اکنون از بهترین شرکت‌هاست. سراب بافت هم پس از احیا صف خرید تشکیل یافته، در رخش خودرو دیزل هم چندین هزار شاکی داشت که با احیای خط تولید، تعهدات خود را عملی کرد و اکنون تعداد شاکیان به 20 نفر رسیده است.
وی پرونده حادثه قطار تبریز ـ مشهد را مورد اشاره قرار داد و با بیان اینکه این پرونده سه سال است در دادگاه کارکنان دولت در تهران به رای نهایی منجر نشده است، گفت: ‌رئیس قوه قضاییه دستور داد‌ که پرونده سریعا به جریان افتد و رای نهایی صادر شود و نتیجه به مردم گزارش شود. 
این مقام مسئول قضایی تصریح کرد: برخی پرونده‌های دیگر هم که از اهمیت ویژه‌ای برخوردار بودند، رئیس قوه دستور دادند با قید فوریت در دستور کار قرار گیرد تا مشکلی برای مردم استان ایجاد نشود و گرهی از گره‌های مردم باز شود.
انتهای پیام/
