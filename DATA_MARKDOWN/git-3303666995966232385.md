
# Torino, multe ai monopattini Bezzon si dimette. Appendino: Qualcosa non ha funzionato

Published at: **2019-11-04T11:08:00+00:00**

Author: **JACOPO RICCA**

Original: [Repubblica.it](https://torino.repubblica.it/cronaca/2019/11/04/news/torino_multe_ai_monopattini_si_dimette_bezzon_comandante_dei_vigili_urbani-240203511/)

Il comandante della polizia municipale di Torino Emiliano Bezzon si è dimesso questa mattina dopo le polemiche per le multe ai monopattini elettrici. Una posizione che sembra essere irrevocabile e che era stata auspicata dai consiglieri del Movimento 5stelle. Un tira e molla durato una settimana durante il quale il capo dei civich si è scagliato contro l'assessora alla Viabilità, Maria Lapietra, che aveva invece autorizzato la sperimentazione dei mezzi che secondo Bezzon andavano equiparati ai motorini. Un conflitto pesante per la maggioranza 5stelle e la sindaca Chiara Appendino che proprio sulla sperimentazione della micromobilità aveva investito molto sul piano comunicativo. “Volevo comunicarvi che ho protocollato la lettera in cui ho rimesso nelle mani della sindaca il mio incarico” lo stringato messaggio inviato ai vigili urbani della città da Bezzon.La sindaca di Torino Chiara Appendino ha accettato le dimissioni del comandante della polizia municipale Emiliano Bezzon, ma in Sala Rossa fa mea culpa: "Qualcosa non ha funzionato e lavoreremo per individuare le responsabilità indivuali e politiche nella gestione della sperimentazione dei monopattini elettrici - dice in consiglio comunale - Avvieremo delle verifiche, ma ho chiesto a Bezzon e all'assessore alla Pubblica Sicurezza Roberto Finardi che ha rimesso questa delega di restare finché non sarà individuato un nuovo comandante. A loro va il mio ringraziamento per il lavoro di questi anni". Finardi resterà con la delega allo sport mentre per la responsabilità sui vigili urbani bisognerà attendere il nume del nuovo comandante. Parole forti, quelle di Appendino, che riconoscono le difficoltà della giunta su questa vicenda. La sindaca ricostruisce anche come si è arrivati alle dimissioni di stamattina. "Il comandante me le aveva anticipate a voce già il 30, cioè prima che uscissero le interviste che sono state citate in questi giorni - spiega - abbiamo sempre detto che Torino è in prima linea sulle sperimentazioni legate alla micromobilità e lo restiamo".Resta da capire la posizione dell'assessora alla Viabilità, Maria Lapietra, che con Bezzon si è scontrata e non è mai stata però citata dalla sindaca. Le opposizioni, dal PD a Osvaldo Napoli di Forza Italia, attaccano l'assessora Lapietra, mentre la capogruppo dei 5stelle, Valentina Sganga, rinnova la fiducia nell'assessora che prima che Appendino entrasse in Sala Rossa ha avuto un lungo confronto con la sindaca. “Il comandante Bezzon si dimette per pagare la colpa di aver fatto rispettare il codice della strada – attacca il capogruppo della Lega in consiglio comunale e assessore regionale alla polizia municipale, Fabrizio Ricca – Paga per non essersi piegato a una narrazione meramente politica che parlava di monopattini e mobilità alternativa senza essersi minimamente preoccupata di adeguare le norme a queste buone intenzioni. È preoccupante che a pagare le spese delle liti interne alla maggioranza, e alla scarsa capacità di concretizzare le proprie fantasie, sia la Polizia Municipale che ha la sola colpa di aver fatto rispettare regolamento della stessa città”.Dura anche la consigliere Federica Scanderebech che ha chiesto una commissione per chiarire le regole, cui far partecipare anche gli assicuratori, ma che ora si schiera con Bezzon: “Ha tutta la mia solidarietà – dice – La sindaca e l’assessora Lapietra chiedano scusa al comandante e non accettino le sue dimissioni. Se la politica sbaglia non è giusto che un tecnico che ha solo applicato una normativa faccia un passo indietro”.Resta da capire quali saranno le conseguenze politiche di questa scelta con l'ipotesi di un rimpasto in giunta sempre più probabile. Se infatti Lapietra dovesse restare al suo posto, forte del sostegno dei consiglieri, a perdere la delega alla “polizia municipale” in favore della vicesindaca Sonia Schellino, potrebbe essere l'assessore Roberto Finardi, che però conserverebbe quelle per lui più importanti allo Sport. 
