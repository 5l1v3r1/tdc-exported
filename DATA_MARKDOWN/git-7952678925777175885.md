
# דיווח: בייל וחאמס עזבו 10 דק' לפני הסיום

Published at: **2019-11-03T08:16:00+00:00**

Author: **מערכת אתר ערוץ הספורט**

Original: [Sport5.co.il](https://www.sport5.co.il/articles.aspx?FolderID=378&docID=327190&lang=HE)

אווירה לא טובה בריאל מדריד, וזה כנראה רק בלשון המעטה. אמש (שבת) הבלאנקוס נפרדו ב-0:0 מאכזב במיוחד מול בטיס בבית, ופספסו הזדמנות לעלות למקום הראשון בעקבות ההפסד המפתיע של ברצלונה ללבאנטה. אז עד כמה היכולת גורמת לתסכול במועדון? לפי הדיווחים ב"מארקה", גארת' בייל וחאמס רודריגס עזבו את הסנטיאגו ברנבאו לפני שריקת הסיום.
שני הכוכבים, שלא זומנו לסגל (ספק בגלל פציעות או החלטות אחרות), נצפו נוטשים את היציעים 10 דקות לפני השריקה האחרונה. זינדין זידאן דווקא ניסה להרגיע ולשדר אופטימיות מבחינת היכולת: "פתחנו את המשחק עם גישה נכונה. שיחקנו טוב, עם הרבה אנרגיות ועוצמה. הדבר היחיד שהיה חסר לנו זה שער".
בנוסף, בריאל כעסו מאד לאחר ההחלטה לא להעניק לקבוצה פנדל בדקה ה-83 אחרי טענות לנגיעת יד ברחבה. גם מערכת ה-VAR התערבה, ובסופו של דבר השופט לא הצביע על הנקודה הלבנה. "ראיתי שהיה מגע עם היד", אמר סרחיו ראמוס לאחר המשחק. "בסופו של דבר השופטים הם אלה שקובעים, אז אין טעם להבליט את העניין הזה יותר כי זה לא יועיל".
לאחר ההתמודדות בספרד ניתחו את המספרים שצצו בעקבות ההפסד. בעצם הכותרת הגדולה היא שמאז עזיבתו של כריסטיאנו רונאלדו, מבחינה התקפית הבלאנקוס לא נראים אותו הדבר. אתמול היה זה המשחק הרביעי ב-14 האחרונים בכל המסגרות של הקבוצה בו היא לא כובשת שער, כמעט 30% ממשחקיה מאז חודש אוגוסט.
כמו כן, מדובר בתיקו המאופס הראשון אי פעם בברנבאו בעידן זידאן כמאמן. בטיס גם הפכה לראשונה בהיסטוריה של הלה-ליגה ששומרת על שער נקי שלוש פעמים ברציפות במשחק חוץ מול ריאל.
