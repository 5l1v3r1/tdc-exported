
# Φιλιππίνες : Είκοσι ένα νεκροί από τον διπλό σεισμό

Published at: **2019-11-03T11:41:52+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/03/world/filippines-eikosi-ena-nekroi-apo-ton-diplo-seismo/)

Στους 21 ανήλθαν οι νεκροί από τους δύο σεισμούς που σημειώθηκαν την περασμένη εβδομάδα με διαφορά δύο ημερών ο ένας από τον άλλον, στο μεγάλο νησί Μιντανάο των νοτίων Φιλιππίνων, σύμφωνα με τον τελευταίο απολογισμό των αρχών, την ώρα που πολλοί πληγέντες στερούνται πόσιμου νερού και τροφίμων.
Διεθνή μέσα ενημέρωσης μεταδίδουν εικόνες με κατοίκους των οποίων τα σπίτια καταστράφηκαν και διαμένουν σε καταυλισμό με σκηνές που στήθηκε κοντά σε αυτοκινητόδρομο, να  στέκονται στην άκρη του δρόμου και επαιτούν.

        Διαβάστε ακόμη : Το σχέδιο της κυβέρνησης για τις πορείες στο κέντρο – Τα μέτρα για να μην «παραλύει» η Αθήνα
      
Ο πρώτος σεισμός, ο οποίος σημειώθηκε την Τρίτη, ήταν της τάξεως των 6,6 βαθμών της κλίμακας Ρίχτερ και ο δεύτερος, την Πέμπτη ήταν 6,5 Ρίχτερ.
Η εθνική υπηρεσία διαχείρισης των καταστροφών ανακοίνωσε ότι ο απολογισμός των νεκρών αυξήθηκε, καθώς τα σωστικά συνεργεία βρήκαν τις σορούς κι άλλων ανθρώπων που σκοτώθηκαν είτε από την κατάρρευση κτιρίων είτε από κατολισθήσεις.
Οι νεκροί ανέρχονται συνολικά σε 21 και οι τραυματίες σε 432, ενώ εξακολουθεί να αγνοείται η τύχη 2 ανθρώπων, σύμφωνα με την ανακοίνωση που εξέδωσε η υπηρεσία αυτή.
Η περιοχή της Μιντανάο είχε ήδη πληγεί στις 16 Οκτωβρίου από σεισμό που είχε προκαλέσει τον θάνατο 7 ανθρώπων και είχε αναγκάσει τις αρχές να στήσουν προσωρινούς καταυλισμούς για περισσότερους από 20.000 ανθρώπους.
Οι Φιλιππίνες βρίσκονται στον «δακτύλιο της φωτιάς» του Ειρηνικού Ωκεανού, όπου οι κινήσεις και οι συγκρούσεις τεκτονικών πλακών προκαλούν συχνά σεισμούς και έντονη ηφαιστειακή δραστηριότητα.
Το 1976 είχε σημειωθεί αυτός που ειδικοί χαρακτηρίζουν τον φονικότερο σεισμό στην πρόσφατη ιστορία της χώρας, μεγέθους 8 Ρίχτερ, κατά τον οποίον έχασαν τη ζωή τους έως και 8.000 άνθρωποι.
Πηγή : ΑΠΕ – ΜΠΕ

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
