
# Filip Kostić za MOZZART Sport posle rasturanja Bajerna: Teže mi je u reprezentaciji, nema vremena za uigravanje...

Published at: **2019-11-03T00:00:00+00:00**

Author: **Milan Zdravković**

Original: [MozzartSport](https://mozzartsport.com/fudbal/vesti/filip-kostic-za-mozzart-sport-posle-rasturanja-bajerna-teze-mi-je-u-reprezentaciji-nema-vremena-za-uigravanje/341524)

Titula najboljeg igrača 10. kola u Bundesligi verovatno će završiti u rukama Tima Vernera. Očekivano, nemački reprezentativac je dao tri komada nejakom Majncu u trijumfu Lajpciga od čak 8:0, ali ako gledamo opšti stav nemačkih novinara ubedljivo najbolji utisak u subotu popodne ostavio je naš Filip Kostić, arhitekta veličanstvenog trijumfa Ajntrahta nad Bajernom od čak 5:1.
Gol i dve asistencije (najviša ocena 1 u Bildu i ostalim medijima) učinak je srpskog krilnog napadača u okršaju sa dominantnim šampionom Nemačke, koji je posle više od deset godina primio pet komada na jednoj utakmici. Dovoljan razlog za mali nedeljni mini-intervju sa zvezdom dana u Bundesligi dok se uz meč Fortuna - Keln odmara od napornog okršaja s Bavarcima."Ne znam da li je neki tim u poslednjih nekoliko godina uspeo da postigne pet golova protiv Bajerna. Meni to nije poznato. Znam samo da je protiv Bajerna svaki igrač dodatno motivisan, a Ajntraht je juče bio žestoko motivisan", kaže Kostić na početku razgovora za MOZZART Sport.
Da li si svestan da si dobrom igrom možda potpisao i otkaz Niku Kovaču?"U fudbalu je normalno da ekipa ima oscilacije u formi. Svaka ekipa, ne samo Bajern. Mogu samo da kažem da je Niko Kovač dobar trener."
Jeste li možda pričali posle utakmice, šta ti je Kovač rekao?"Nismo pričali posle utakmice."
Šta bi ti savetovao Bajernu da učini, da ga otpusti ili zadrži?"Savetovao bih im da ga zadrže. Ne treba zaboraviti da je pre nekoliko nedelja dao Totenhemu čak sedam golova u gostima. To je samo mala kriza koja će se prebroditi. Ipak je Bajern institucija, bez obzira na pet golova koje je primio juče."
Najčešći komentar čitalaca u izveštaju sa jučerašnje utakmice bio je ujedno i pitanje - šta to Filipu nedostaje u reprezentaciji Srbije da bi bio na istom nivou kao u Ajntrahtu?"Mislim da je u reprezentaciji malo teže jer nemam puno vremena za uigravanje. Ovde u Ajntrahtu svakog dana treniram sa ekipom i lako se snalazim na terenu, dok je u Srbiji potrebno više vremena kojeg često nema zbog zgusnutog rasporeda."
Može li Ajntraht do titule u ovoj ludoj sezoni Bundeslige?"Teško... Treba biti realan. Jedino što mislim da imamo šansu da budemo u prve četiri ekipe i izborimo Ligu šampiona. Svakako da će nijanse odlučivati jer je kompletna sezona ove godine izjednačena, ali mislim da možemo dosta". 
Da li je jučerašnja utakmica pokazala da si prerastao nemački fudbal?"Već šestu godinu igram u Nemačkoj i lepo mi je. Uživam i ne razmišljam o promeni sredine", poručuje Filip Kostić.

        Foto: Reuters
      
