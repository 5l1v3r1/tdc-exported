
# هراز و کندوان یک طرفه شد

Published at: **2019-11-01T16:09:00+00:00**

Author: ****

Original: [جامعه خبری تحلیلی الف](https://www.alef.ir/news/3980810084.html)

جاده محور هراز و کندوان بر اساس جدول محدودیت‌های ترافیکی پلیس راه مازندران از ساعت ۱۵ امروز جمعه از شمال به سمت جنوب یکطرفه شد.
به گزارش ایرنا، فرمانده پلیس راه مازندران عصر جمعه به خبرنگار ایرنا گفت: در حال حاضر محور هراز از محدوده آب‌اسک به سمت تهران یکطرفه بوده و در محدوده استان تهران از رودهن به سمت شمال مسدود است. 
سرهنگ علیرضا قدمی افزود : در محور کندوان نیز تردد از استان البرز به سمت چالوس مسدود شده و از مرزن آباد به سمت کرج یکطرفه است.
وی با بیان اینکه یکطرفه بودن جاده هراز و کندوان تا ساعت ۲۴ امشب ادامه دارد ، گفت : تردد موتور سیکلت و کامیون (به استثنای حاملین مواد سوختی و فاسد شدنی) در این ۲ محور تا ۶ صبح فردا ممنوع است. 
فرمانده پلیس راه مازندران همچنان ترافیک در محدوده سه راهی چلاو ، پلیس راه بائیجان ، وانا تا گزنک جاده هراز را سنگین و در باقی مسیر پرحجم توصیف کرد.
سرهنگ قدمی همچنین ترافیک در محدوده مرزن آباد ، هزارچم ، پل زنگوله و ولی آباد جاده کندوان را نیز سنگین اعلام کرد و گفت که ترافیک در بقیه محدوده این جاده نیمه سنگین و پرحجم است.
وی در باره وضعیت ترافیکی جاده فیرزکوه هم گفت : ترافیک در حال حاضر در محدوده شهرهای زیراب ، پل سفید و شیرگاه نیمه سنگین تا سنگین است.
سرهنگ قدیمی ترافیک در جاده های داخلی استان مازندران را پرحجم ولی روان توصیف کرد.
فرمانده پلیس راه مازندران همچنین از رانندگان خواست که آرامش را حفظ کرده و نکات ایمنی را لحاظ کنند و تاکید کرد: در صورت مشاهده هرگونه رانندگی پر خطر تا ۷۲ ساعت خودرو متخلف توقیف خواهد شد. 
علاوه بر این شرایط جوی جاده های مازندران افتابی تا نیمه ابری است و مشکلات جوی خاصی مشاهده نمی شود. 
مازندران ۱۰ هزار و ۷۰۰ کیلومتر راه اصلی و فرعی دارد که سه هزار و ۶۰۰ کیلومتر از این راهها اصلی است. ۱۱ درصد از ترافیک ۳۳۸ میلیون تردد هفت ماهه سال جاری در این محورهای مواصلاتی اصلی رخ داد.
