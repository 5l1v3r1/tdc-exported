
# Η Σορωνή και η Ρόδος αποχαιρετά σήμερα τον Στέφανο Δημητρά

Published at: **2019-11-07T08:29:28+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425342/h-sorwnh-kai-h-rodos-apoxaireta-shmera-ton-stefano-dhmhtra)


        Σήμερα στις 4 το απόγευμα θα γίνει η κηδεία του πρώην κοινοτάρχη Σορωνής και πρώτου Δημάρχου Καμείρου Στέφανου Δημητρά.
      
Όπως ανακοίνωσε το Κοινοτικό Συμβούλιο η Κηδεία του θα γίνει δημοσία Δαπάνη.
Στην ανακοίνωση αναφέρεται: Το Κοινοτικό Συμβούλιο Σορωνής αποφασίζει ομόφωνα: Την έκδοση του παρόντος ψηφίσματος σε ένδειξη πένθους και ελάχιστου φόρου τιμής για τον θάνατο του ΣΤΕΦΑΝΟΥ ΔΗΜΗΤΡΑ τέως Κοινοτάρχη Σορωνής και πρώτο Δήμαρχο Καμείρου ως ακολούθως: 1.
Να εκφράσει προς την οικογένεια του εκλιπόντος τα ειλικρινή συλλυπητήρια και την βαθιά θλίψη του
Να παραστούν τα μέλη του Τοπικού Συμβουλίου της Κοινότητας Σορωνής στην εξόδιο ακολουθία
Να κατατεθεί στην μνήμη του εκλιπόντος στεφάνι εκ μέρους της Κοινότητας Σορωνής
Με απόφαση Δημοτικού Συμβουλίου του Δήμου Ρόδου η κηδεία θα γίνει με Δημόσια δαπάνη.

        Μίκα Ιατρίδη
      
Με την παρουσία του στα κοινά των Δωδεκανησίων ο Στέφανος Δημητράς δίδαξε μαχητικότητα, ευπρέπεια, ήθος, εργατικότητα και αγάπη για τους συμπατριώτες του και τον τόπο του, που με τόσο πάθος υπηρέτησε.
Η προσφορά του και το έργο του, ως Δήμαρχος Καμείρου και Κοινοτάρχης Σορωνής, αφήνουν μεγάλη παρακαταθήκη, όχι μόνο για την Τοπική Αυτοδιοίκηση, αλλά και για όλους όσους ασχολούνται με τα κοινά της Ρόδου και της Δωδεκανήσου, από οποιαδήποτε θέση.
Στην οικογένεια του, στους οικείους και τους συγχωριανούς του εκφράζω τα πιο βαθιά μου συλλυπητήρια.

        Γιάννης Παππάς
      
Στο άκουσμα του θανάτου του πρώην δημάρχου Καμείρου και πρώην κοινοτάρχη Σορωνής Στέφανου Δημητρά, που έφυγε τόσο πρόωρα και άδικα από κοντά μας, θέλω να εκφράσω τα θερμά μου συλλυπητήρια στην οικογένεια του και τους συγχωριανούς του.
Ο Στέφανος Δημητράς, ήταν αγαπητός ,ακέραιος κι άξιος αυτοδιοικητικός και προσέφερε τα μέγιστα στον τόπο του. Ας είναι ελαφρύ το ροδίτικο χώμα που θα τον σκεπάζει. Αλησμόνητος

        Ο ΑΓΕΣ ΚΑΜΕΙΡΟΣ
      
Ο Σύλλογός μας Α.Γ.Ε.Σ. ΚΑΜΕΙΡΟΣ είναι συντετριμμένος για τον χαμό του πρώην Κοινοτάρχη, Δημάρχου Καμείρου, ένθερμου υποστηρικτή μας, ο οποίος πρώτος μας παρότρυνε να ιδρύσουμε τον σύλλογό μας, για να γεμίσει παιδιά το στάδιο που ο ίδιος συντέλεσε να κατασκευαστεί στον Άγιο Σουλά στην Κάμειρο κι ήταν πάντα αρωγός στις προσπάθειές μας!
Δήμαρχε, να είσαι σίγουρος ό,τι θα συνεχίσουμε το όραμά σου! Το στάδιο στον Άγιο Σουλά θα είναι γεμάτο παιδιά που οι φωνές τους θα ακούγονται εκεί ψηλά.
Θα είσαι αλησμόνητος στις καρδιές μας...
Καλό Παράδεισο...
Ως ένδειξη πένθους, οι αθλητικές δραστηριότητες στο στάδιο του Αγίου Σουλά αναβάλλονται.

        Ο Σύλλογος Γυναικών Σορωνής
      
« Δύσκολη μέρα η σημερινή για τη Σορωνή! Δύσκολη και η συνέχεια χωρίς αυτόν!
Ο επί 24 συναπτά έτη Δήμαρχος της Κοινότητας Σορωνής, Στέφανος Δημητράς, άφησε σήμερα τα ξημερώματα την τελευταία του πνοή σε νοσοκομείο της Αθήνας όπου έδινε μάχη με τη σοβαρή νόσο που αντιμετώπιζε τους τελευταίους μήνες.Ο Στέφανος ήταν οραματιστής, δημιουργικός, προικισμένος άνθρωπος που από την αρχή της ενασχόλησης του με τα κοινά το 1982 έως και το 2006 που αποχώρησε, έβαλε τις βάσεις, δημιούργησε και εδραίωσε όλα όσα απολαμβάνουμε εμείς και τα παιδιά μας σήμερα!
Στα χρόνια της θητείας του ήταν ακούραστος! Δε σταματούσε στιγμή!
Τον συναντούσες καθημερινά και όλες τις ώρες να περπατά στο χωριό για να ελέγχει ότι όλα λειτουργούν σωστά. Δεν ήταν Δήμαρχος του γραφείου…
Ήταν αυτός που δεν υπολόγιζε το αξίωμα του όταν πρόκυπτε πρόβλημα και γινόταν στη στιγμή εργάτης προκειμένου να διορθωθεί το οτιδήποτε!
Πρωτοπόρος!Κατάφερε να ενώσει ανθρώπους διαφορετικούς, να φτιάξει Συλλόγους, να τους δώσει προίκα γήπεδα, στέγες μα και κίνητρα για να προάγουν τη Σορωνή και τον Άγιο Σουλά που φρόντιζε μέχρι και σήμερα!
Ανάδειξε το χωριό μας μέσα από τις αθλητικές, πολιτιστικές και θρησκευτικές εκδηλώσεις που διοργάνωνε.Όσοι υπήρξαν δίπλα του σαν συνεργάτες στο Κοινοτικό Συμβούλιο μα και σαν εργαζόμενοι στο Δήμο μόνο όμορφα πράγματα έχουν να πουν…
Άνθρωπος άξιος και τίμιος!Μια εμβληματική προσωπικότητα με μεγάλη προσφορά στη Σορωνή που τόσο αγαπούσε!
Υπόδειγμα για το ήθος του και καλός οικογενειάρχης!
Διακεκριμένος αθλητής τόσο στον Ευκλή αλλά και στην ιστορική ομάδα της Ρόδου.
Ήταν ένας Άνθρωπος που όλοι μας αγαπάμε!
Εμείς τον ευχαριστούμε για όσα πρόσφερε στο χωριό μας μα και στο Σύλλογο μας.Ο Σύλλογος Γυναικών Σορωνής σήμερα πενθεί!
Σε έκτακτη συνεδρίαση που πραγματοποίησε σήμερα το απόγευμα, έλαβε απόφαση να παραστεί στην εξόδιο ακολουθία, να καταθέσει στεφάνι στη μνήμη του και να ακυρώσει οποιαδήποτε προγραμματισμένη εκδήλωση είχε σκοπό να πραγματοποιήσει από τώρα και για 40 ημέρες ως ελάχιστη ένδειξη πένθους και συμπαράστασης στην οικογένεια του.
Όλα όσα προσέφερες στη Σορωνή Στέφανε θα δηλώνουν ότι θα είσαι για πάντα παρών!Θερμά συλλυπητήρια στην οικογένεια του.»

        ΕΥΚΛΗΣ ΣΟΡΩΝΗΣ
      
Το Δ.Σ. και οι φίλαθλοι του ΕΥΚΛΗ Σορωνής θρηνούν την απώλεια του Στέφανου Δημητρά. Ο Στέφανος Δημητράς, ο Στεφανής όπως όλοι τον αποκαλούσαν στη Σορωνή, ξεκίνησε τα ποδοσφαιρικά του βήματα στον ΕΥΚΛΗ και έφτασε μέχρι και τα γήπεδα της Β’ Εθνικής Κατηγορίας με την ομάδα της Ρόδου. Διετέλεσε επίσης προπονητής της ομάδας μας, όταν σταμάτησε την ποδοσφαιρική του καριέρα.
Δεν ήταν όμως μόνο η αγωνιστική του παρουσία έντονη στον Σύλλογό μας. Πάντα δίπλα στην ομάδα, με όποιο τρόπο μπορούσε, από όποια θέση και αν κατείχε, προσπαθώντας και καταφέρνοντας πάντα να δίνει λύσεις σε όποιο πρόβλημα και αν προέκυπτε!
Δυστυχώς έφυγε πολύ νωρίς από κοντά μας, χθες τα ξημερώματα, δίνοντας άνιση μάχη με την επάρατη νόσο.
Το Διοικητικό Συμβούλιο του ΕΥΚΛΗ ΣΟΡΩΝΗΣ μετά τη γνωστοποίηση του θανάτου του Στέφανου Δημητρά, κατόπιν έκτακτης συνεδρίασης, αποφάσισε τα παρακάτω:
1. Να κρατηθεί ενός λεπτού σιγή στον αγώνα κυπέλλου ΕΥΚΛΗΣ – ΔΙΑΓΟΡΑΣ ΒΑΤΙΟΥ
2. Να απευθύνουν συλλυπητήρια δια του τύπου.
3. Να παραστεί αντιπροσωπεία στην εξόδιο ακολουθία.
4. Να κατατεθεί στεφάνι στη μνήμη του
