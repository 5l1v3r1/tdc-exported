
# האם מתאבקי ה-WWE הוחזקו כבני ערובה?

Published at: **2019-11-03T12:06:00+00:00**

Author: **ניר קפלן**

Original: [Sport5.co.il](https://www.sport5.co.il/articles.aspx?FolderID=7747&docID=327210&lang=HE)

שרשרת אירועים מוזרה מאד עברה על מתאבקי ה-WWE בימים האחרונים. רבים מהם נסעו לריאד, בירת ערב הסעודית, על מנת לקחת חלק באירוע "היהלום שבכתר 2019", הרביעי בשורה של אירועים עליהם סוכם במסגרת חוזה עתק בין ארגון ההיאבקות לבין הסעודים. על פי התכנון, האירוע היה אמור להתקיים ביום חמישי האחרון בשעות הערב, ומיד אחריו היו אמורים המתאבקים לעלות על טיסת שכר חזרה לארה"ב, על מנת שיוכלו לקחת חלק בתכנית "סמקדאון" למחרת.
האירוע אכן התקיים, אך מהדיווחים בערב הסעודית מסתבר כי שידורו המקומי התעכב בכשעה לעומת השידור הישיר שהועבר ברחבי העולם, במסגרת שירותי הסטרימינג של ה-WWE. הסיבה הרשמית לכך אינה ברורה, אך בשעות האחרונות מעלים עיתונאים המסקרים את הענף בארה"ב דיווחים לא מאומתים על כך שבין הסעודים לבין בעלי ה-WWE, וינס מקמהון, התגלע סכסוך, כאשר האחרון טוען שלא הועבר לו סכום כסף של כמה מאות מיליוני דולרים שהובטח לו. לפי אותם דיווחים, עיכוב השידור המקומי במדינה היה מעין "עונש" של מקמהון על אי-העברת הכספים.
הטוויסט הבא בעלילה הגיע מיד בתום האירוע. בעוד מקמהון, יחד עם הכוכבים הגדולים של הארגון, ביניהם אלוף ה-WWE ברוק לסנר והאלק הוגן, עלו על טיסות פרטיות חזרה לארה"ב, החלו לזרום דיווחים על כך ששאר המתאבקים תקועים בערב הסעודית. הסיבה הרשמית שניתנה הייתה בעיה טכנית עם המטוס, אך ככל שנקפו השעות הועברו הסתייגויות לגבי דיווח זה, ונסיבות ביטול הטיסה נותרו מעורפלות. בלית ברירה, תכנית סמקדאון האחרונה כללה בעיקר מתאבקים מ-NXT, הבראנד השלישי בחשיבותו של ה-WWE, שכולל בעיקר מתאבקים מוכשרים מרחבי העולם ומי שנחשבים לכוכבי העתיד של הענף.
בסופו של דבר עלו המתאבקים על טיסה חזרה הביתה, אך רצף האירועים המשונה, כולל חשיפתו של הסכסוך העסקי בין מקמהון לסעודים, העלה מספר תהיות - האם הסעודים "הענישו בחזרה" את מקמהון ודאגו לכך שמתאבקיו לא יחזרו בזמן? האם מקמהון מיהר לעזוב את המדינה בעקבות הסכסוך עם המקומיים, תוך ידיעה שהוא מסכן את עובדיו? ואם כן, מדוע לא ביטל את האירוע, או לכל הפחות יידע את המתאבקים במצב?
כך או כך, תכנית הסמקדאון ששודרה בסופו של דבר זכתה לשבחים על היותה מרעננת ועל מתן הבמה למתאבקי העתיד. עם זאת, אין ספק שמדובר היה במכה לא פשוטה למקמהון, שכן רק בתחילת החודש שעבר פתחה סמקדאון עונה חדשה ברוב הוד והדר, במסגרת מעבר מתוקשר לרשת FOX. יש לציין גם שאין זו הפעם הראשונה שהאירועים בערב הסעודית מוקפים מחלוקת, בעיקר עקב ביקורת של ארגוני זכויות אדם אמריקאיים על כך שארגון בידור מקומי משתף פעולה עם משטר שידוע במדיניות של דיכוי וענישה אכזרית. מקמהון עצמו התבטא בעבר כמי שדווקא פועל למען שיפור המצב ההומינטרי במדינה, ולדבריו האירועים הללו רק מקדמים את הנאורות במדינה. ייתכן שאירועי הימים האחרונים יגרמו לו לחשב מסלול מחדש.
