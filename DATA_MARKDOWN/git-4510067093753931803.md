
# Marș cu mănuși albe, joi, în Oradea, pentru a marca centenarul Asociației Naționale a Surzilor

Published at: **2019-11-05T19:00:00+00:00**

Author: **Mădălina Sim**

Original: [Bihoreanul](https://www.ebihoreanul.ro/stiri/ultima-or-31-48/mars-cu-manusi-albe-joi-in-oradea-pentru-a-marca-centenarul-asociatiei-nationale-a-surzilor-152569.html)


        Asociaţia Naţională a Surzilor din România împlineşte în 9 noiembrie 100 de ani de la înfiinţare, prilej cu care filiala din Bihor organizează, joi, 7 noiembrie, un marş al tăcerii, în centrul oraşului.
      
Potrivit unei informări transmise de organizatori, la eveniment vor participa circa 130 de persoane cu deficiențe de auz, dar şi alţi orădeni care vor purta mănuşi albe, pentru sensibilizarea comunităţii cu privire la felul de comunicare şi la nevoile surzilor. De asemenea, sunt așteptați și reprezentanți ai unor instituţii orădene.
Marşul va începe de la ora 14, din fața magazinului Crişul, participanții deplasându-se apoi, pe pietonală, spre platoul din Piața Unirii.
Asociația Națională a Surzilor din România s-a înființat pe 9 noiembrie 1919, prin asocierea voluntară a unui grup de surzi, sub patronatul Reginei Maria. La acea dată, se numea Societatea Amicală a Surdo-Muţilor din România și a avut ca scop lupta pentru ajutorarea persoanelor surdo-mute, surde şi hipoacuzice.
Potrivit site-ului ONG-ului, primul președinte a fost Alexandru Clarnet, iar din comitetul de conducere a facut parte și prințul Henry Ghica, fiul surd al domnitorului Constantin Ghica.
