
# На Київщині поліція затримала злочинців, які вбили літню жінку

Published at: **2019-11-03T16:12:00+00:00**

Author: ****

Original: [ZIK.UA](https://zik.ua/news/2019/11/03/na_kyivshchyni_politsiya_zatrymala_zlochyntsiv_yaki_vbyly_litnyu_zhinku_1682651)


        На Київщині група псевдобудівельників убила пенсіонерку через гроші.
      
Про це повідомила пресслужба поліції Київщини.
«Трагедія сталася у м. Фастів. Пропонуючи місцевій жительці послуги із доставлення матеріалів на фасадне утеплення, група псевдобудівельників тривалий час відстежувала, де жінка «ховає гроші». Заради них зловмисники й позбавили життя довірливу пенсіонерку», – йдеться у повідомленні.
Під час слідчо-оперативних дій, правоохоронці з’ясували, що чоловіки до того, як здійснити свої злочинні наміри, вже більш як місяць спілкувалися зі свою жертвою та відстежували кожні її дії. Зокрема, що громадянка у 2015 році приїхала з РФ, отримує пенсію та має значні заощадження.
«У той роковий день, зайшовши до її помешкання, начебто перевіряючи готовність оселі для «утеплення», зловмисник здійснив свій ганебний задум. Узяв молоток та вдарив жінку декілька разів по голові, від чого вона померла на місці трагедії. Вбивця забрав усі гроші. Злочинця затримали за ст. 208 Кримінально-процесуального кодексу України. За судовим рішенням йому обрано міру запобіжного заходу у вигляді тримання під вартою», – повідомили у поліції.
За фактом відкрито кримінальне провадження за п.6 ч.2 ст. 115 (умисне вбивство) Кримінального кодексу України.
Нагадаємо, правоохоронці відкрили кримінальне провадження за фактом обстрілу швидкісного трамвая у Києві, який стався в ніч на 1 листопада.
