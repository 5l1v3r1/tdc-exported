
# Ρέγκλινγκ: Ο ESM σε ρόλο μεγάλου αδερφού για την Ελλάδα για πολλές δεκαετίες

Published at: **2019-11-05T21:49:56+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/05/finance/regklingk-o-esm-se-rolo-megalou-aderfou-gia-tin-ellada-gia-polles-dekaeties/)

Η παρακολούθηση των εξελίξεων στην Ελλάδα για πολλές δεκαετίες θα είναι το πιο σημαντικό θέμα του Ευρωπαϊκού Μηχανισμού Σταθερότητας (ΕΜΣ), δήλωσε ο επικεφαλής του, Κλάους Ρέγκλινγκ, σε συνέντευξη που έδωσε στο περιοδικό του Ευρωπαϊκού Ελεγκτικού Συνεδρίου (European Court of Auditors Journal).
Ερωτηθείς για το ποια θεωρεί ότι είναι τα τρία σημαντικότερα χρηματοδοτικά/οικονομικά θέματα, που βρίσκονται τώρα στο τραπέζι του ESM, ο Ρέγκλινγκ δήλωσε: «Το πιο σημαντικό θέμα για τον ΕΜΣ για πολλές δεκαετίες θα είναι να παρακολουθεί τις εξελίξεις στην Ελλάδα.

        Διαβάστε ακόμη : EBZ : Έκλεισε η συμφωνία με την Royal Sugar
      
Ο ΕΜΣ δάνεισε περισσότερα από 200 δισ. ευρώ στην Ελλάδα και θέλουμε να εξασφαλίσουμε ότι η Ελλάδα θα είναι επίσης σε θέση να αποπληρώσει τα δάνεια αυτά». «Επιπλέον», πρόσθεσε, «βραχυπρόθεσμα και μεσοπρόθεσμα, υπάρχει μία σειρά θεμάτων σχετικών με την Οικονομική και Νομισματική Ένωση (ΟΝΕ), όπου πρέπει να βρούμε λύσεις και είναι όλα σε διαφορετικά στάδια, με διαφορετικούς βαθμούς διαφωνιών».
Όπως διευκρίνισε στη συνέχεια, τα θέματα αυτά αφορούν το Ευρωπαϊκό Πλαίσιο Ασφάλισης Καταθέσεων (European Deposit Insurance Scheme, EDIS), ένα δημοσιονομικό μέσο για τη μακροοικονομική σταθεροποίηση και τη ρευστότητα για τη λειτουργία της τραπεζικής ένωσης.
Σε ερώτηση, αν οι εκθέσεις που έχει κάνει το Ευρωπαϊκό Ελεγκτικό Συνέδριο, όπως για τα προγράμματα στήριξης κατά τη διάρκεια της ελληνικής κρίσης, βοήθησαν τον ΕΜΣ, ο Ρέγκλινγκ απάντησε: «Σε ό,τι αφορά την Ελλάδα: Ναι, τις κοιτάμε και αρχίσαμε πριν μερικούς μήνες τη δεύτερη αξιολόγηση της εργασίας του ΕΜΣ που εστιάζει στην Ελλάδα.
»Εκεί, οι εμπειρογνώμονές μας έχουν κοιτάξει φυσικά όλες τις σχετικές μελέτες και αναλύσεις που έχουν δημοσιευθεί. Για παράδειγμα, από το ΔΝΤ, αλλά και από το Ευρωπαϊκό Ελεγκτικό Συνέδριο. Για να μάθουμε από αυτές και όχι να τις αντιγράψουμε. Είτε να τις επιβεβαιώσουμε είτε να εκφράσουμε την αντίθεσή μας, όταν δεν συμφωνούμε».
Πηγή: ΑΠΕ-ΜΠΕ

        Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας
      
