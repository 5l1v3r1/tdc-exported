
# ΣΥΡΙΖΑ Δωδεκανήσου: «Η ΝΔ θερίζει στο προσφυγικό ό,τι έσπειρε ως αντιπολίτευση»

Published at: **2019-11-02T18:45:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425053/syriza-dwdekanhsoy-h-nd-therizei-sto-prosfygiko-o-ti-espeire-ws-antipoliteysh)


        Σε κοινή ανακοίνωση που εξέδωσαν οι Νομαρχιακές Επιτροπές Βόρειας και Νότιας Δωδεκανήσου του ΣΥΡΙΖΑ, αναφέρουν τα εξής:
      
Το προσφυγικό είναι ένα μεγάλο, σύνθετο αλλά και διαχρονικό ζήτημα.
Η ιστορία της Ελλάδας, της Ευρώπης και του κόσμου έχει γραφτεί μέσα από κύματα προσφυγιάς και μετανάστευσης, πολλές φορές όχι αναίμακτα.
Για αυτό, τις όποιες λαϊκίστικες, αφελείς αλλά και επικίνδυνες απόψεις καλλιέργησε τα προηγούμενα χρόνια η σημερινή κυβέρνηση Μητσοτάκη, τις βρίσκει τώρα μπροστά της.
Και το χειρότερο! Έχει αποπροσανατολίσει τις τοπικές κοινωνίες και τις στρέφει ενάντια στους πρόσφυγες και τους μετανάστες, ενώ άλλοι είναι υπεύθυνοι για την εκδίωξη τους από τη δική τους πατρίδα.
Πώς να απαιτήσει με ειλικρίνεια μία κοινή Ευρωπαϊκή πολιτική, βασισμένη στο σεβασμό των δικαιωμάτων των προσφύγων, το διεθνές δίκαιο, τις αποφάσεις του ΟΗΕ και τη δημοκρατική και ανθρωπιστική της παράδοση, όταν τα αδελφά κόμματα της Νέας Δημοκρατίας και οι κυβερνήσεις, τις οποίες ο πρωθυπουργός εμφανίζεται να θαυμάζει , όπως οι κυβερνήσεις της Ουγγαρίας, Αυστρίας και λοιπά, κλείνουν τα σύνορα και πυροβολούν τους πρόσφυγες, ενώ από την άλλη ενισχύουν τις πολιτικές των επεμβάσεων και των πολέμων, δημιουργώντας στρατιές προσφύγων και μεταναστών, απομυζώντας τον πλούτο των αφρικανικών χωρών ;
Αυτές οι πολιτικές είναι αντίπαλοι μας και όχι οι προσφυγικοί πληθυσμοί.
Για αυτό, οι όποιες κινητοποιήσεις αυτές τις πολιτικές πρέπει να στοχεύουν. Οι οποιεσδήποτε ενέργειες αποτροπής είτε στο λιμάνι είτε στην παραλία είτε στις βάρκες που μόνο θύματα δημιουργούν είναι όχι μόνο επικίνδυνες αλλά και απολύτως αναποτελεσματικές, όπως διαχρονικά έχει αποδειχθεί.
Δεν αντιμετωπίζεται το πρόβλημα με το σπρώχνει ο ένας στην αυλή του άλλου θύματα πολέμων και γενοκτονιών.
Απαιτείται σοβαρή αντιμετώπιση με σχέδιο από την κυβέρνηση, σχέδιο το οποίο αποφεύγει συστηματικά να παρουσιάσει) και διαχείριση του προβλήματος σε συνεργασία με τις κοινωνίες, ώστε συνολικά να δίνονται λύσεις που θα αντιμετωπίζουν αυτό το μείζον ζήτημα .
Και φυσικά δε βοηθούν σε αυτό οι όποιες ξενοφοβικές αντιλήψεις καλλιεργούνται, αντιλήψεις που καλύπτουν τους κύριους υπεύθυνους και στοχοποιούν τα θύματα τους.
