
# Απόφαση - σταθμός του ΣτΕ για τους μουφτήδες της Θράκης

Published at: **2019-11-01T16:24:48+00:00**

Author: **Ioannis Giagkinis**

Original: [euronews](https://gr.euronews.com/2019/11/01/apofasi-stathmos-tou-ste-giatous-mouftides-stin-thraki?utm_term=Autofeed&utm_medium=Social&utm_source=Twitter)

Την απόρριψη των αιτήσεων ακυρώσεως που είχαν καταθέσει οι μουφτήδες Ξάνθης και Κομοτηνής, κατά των αποφάσεων του υπουργού Παιδείας με τις οποίες διαπιστώθηκε η αυτοδίκαιη λύση της υπηρεσιακής τους σχέσης ως Μουφτήδων λόγω παρελεύσεως του ορίου ηλικίας (67ου έτους) αποφάσισε ομόφωνα η Ολομέλεια του Συμβουλίου της Επικρατείας, κρίνοντας ότι είναι αβάσιμες.
Αναλυτικότερα, όπως μεταδίδει με τηλεγράφημά του το ΑΠΕ-ΜΠΕ, η Ολομέλεια του ΣτΕ με τις υπ΄ αριθμ. 2100 και 2101/2019 αποφάσεις της έκρινε ότι οι διατάξεις του νόμου 4559/2018 περί της αυτοδίκαιης εξόδου από την υπηρεσία με τη συμπλήρωση του 67ου έτους της ηλικίας τους αποτελούν αντικειμενική ρύθμιση που αφορά τους μουφτήδες και τοποτηρητές μουφτήδες.
Παράλληλα, αναφέρει η Ολομέλεια του ΣτΕ, ότι το όριο εξόδου από την υπηρεσία που τίθεται από την νομοθεσία «εντάσσεται στο γενικό καθεστώς αποχωρήσεως από την υπηρεσία με τη συμπλήρωση ορισμένου ορίου ηλικίας των δημοσίων υπαλλήλων και λειτουργών και αντιστοιχεί, άλλωστε, προς το κατ' άρθρο 88 παράγραφος 5 του Συντάγματος όριο ηλικίας υπηρεσίας των δικαστικών λειτουργών και δη των ανωτάτων».
Τέλος, η Ολομέλεια του ΣτΕ απέρριψε όλους τους ισχυρισμούς των μουφτήδων περί της παραβιάσεως της κατοχυρούμενης στο άρθρο 13 του Συντάγματος θρησκευτικής ελευθερίας και της συνταγματικής αρχής της αναλογικότητας.
Επίσης, απέρριψε τους ισχυρισμούς περί παραβιάσεως των άρθρων 9 και 14 της Ευρωπαϊκής Σύμβασης των Δικαιωμάτων του Ανθρώπου (ΕΣΔΑ) και περί παραβιάσεως των άρθρων 18, 26 και 27 του Διεθνούς Συμφώνου για τα Ατομικά και Πολιτικά Δικαιώματα, ενώ απέρριψε και τους ισχυρισμούς τους περί παραβιάσεως της Ευρωπαϊκής Νομοθεσίας.
