
# МЗС викликало посла Чехії через прокремлівську організацію, у Земана спростовують визнання Криму частиною РФ

Published at: **2019-11-01T21:24:41+00:00**

Author: **Богдан Петришин**

Original: [Рубрика](https://rubryka.com/2019/11/01/mzs-vyklykalo-posla-chehiyi-cherez-prokremlivsku-organizatsiyu-u-zemana-sprostovuyut-vyznannya-krymu-chastynoyu-rf/)


        
          Міністерство закордонних справ України у четвер викликало чеського посла через “візит” прокремлівської кримськотатарської організації “Къирым бирлиги” до Чехії.
        
      
Про це УНІАН повідомила речниця МЗС Катерина Зеленко.
“31 жовтня до МЗС України було запрошено посла Чеської Республіки в Україні пана Радека Матулу. Чеському дипломату було висловлено рішучий протест у зв’язку з відвіданням 30 жовтня керівником псевдокримськотатарської проросійської громадської організації “Къирым бирлиги” прийняття з нагоди національного свята Чеської Республіки та подальших публікацій цієї організації на власному сайті та в мережі Facebook”, – заявила Зеленко.
За її словами, “посол Чехії в Україні наголосив, що згадана інформація є фейковою та не відповідає дійсності”.
За словами Зеленко, чеський дипломат підкреслив, що представники ” Къирым бирлиги ” не були запрошені на офіційну частину прийняття та не мали жодного контакту з президентом Чеської Республіки”.
Зеленко каже, що посол запевнив українську сторону у незмінності позиції Чехії стосовно анексії Криму та тимчасово окупованих Російською Федерацією територій України.
Нагадаємо, президент Чехії Мілош Земан запросив на урочисте прийняття у Празькому граді представників невеликої кримськотатарської організації, лояльної Кремлю, і, за їх словами, визнав Крим частиною Росії.
Посольство України в Чехії висловило рішучий протест у зв’язку з інцидентом.
Речник президента Чехії Їржі Овчачек заявив, що Мілош Земан продовжує вважати анексію Криму незаконною.
Про це він сказав в коментарі Чеському агентству новин.
“Позиція пана президента не змінилася – анексія Криму була і є незаконною” – сказав Овчачек.
Перед цим на прохання видання DenikN прокоментувати заяви прокремлівської кримськотатарської організації “Къырым бирлиги” про нібито визнання Земаном Криму частиною Росії Овчачек не став їх спростовувати чи підтверджувати.
“Люди мають різні думки. Я пережив 1980-ті, коли нас змушували мати одну думку. Я не хочу цього часу назад”, – сказав він.
