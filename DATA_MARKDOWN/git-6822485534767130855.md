
# دستگیری سرشبکه‌های منافقان و سلطنت‌طلبان در تجمعات سال گذشته مشهد

Published at: **2019-11-05T08:35:00+00:00**

Author: ****

Original: [جامعه خبری تحلیلی الف](https://www.alef.ir/news/3980814026.html)

فرمانده سپاه امام رضا(ع) با بیان اینکه ما شبکه‌های بسیاری را از افراد اغتشاش‌گر منسوب به سلطنت‌طلبان، منافقان و دیگر گروه‌ها را در تجمعات سال گذشته مشهد دستگیر کردیم، گفت: با این گروه‌ها برخورد شد و دستگیر شدند، آگاهی بخشی‌هایی صورت گرفت مردم به تجربیاتی رسیدند و با وجود مشکلاتی که داشتند، سبب شد دیگر پاسخ توطئه‌چینی دشمنان را ندهند.
سردار یعقوبعلی نظری در گفت‌وگو با فارس گفت: برداشت من این است که مردم به لطف خدا سطح آگاهی، شناخت و بصیرت‌شان افزایش پیدا کرده است و اگر جامعه نسبت به عملیات‌های روانی که صورت می‌گیرد آگاهی پیدا کنند، می‌تواند در کارکرد جامعه ما تأثیر داشته باشد.
فرمانده سپاه امام رضا(ع) ادامه داد: مردم جامعه ما متوجه شدند که پشت همه این صحنه‌ها، دشمنان این نظام قرار دارند همه کسانی که به‌عنوان حامی و دلسوز خود را در فضای مجازی و رسانه مطرح می‌کنند در واقعیت، وجود خارجی ندارد بلکه اهداف شوم خود را دنبال می‌کنند و مردم وقتی پی ببرند و آگاه شوند، طبیعتا پاسخ توطئه‌آفرینی آن‌ها را نمی‌دهند.
وی خاطرنشان کرد: مردم ما در مقابل عملیات‌های روانی دشمن واکسینه شدند، درست است اتفاقاتی رخ داد اما دشمنان هرچه فراخوان زدند، مردم پاسخ ندادند، بنابراین این از دستاوردهای بزرگ سال 96 بود.
سردار نظری با بیان اینکه ما شبکه‌های بسیاری را از افراد اغتشاش‌گر منسوب به سلطنت‌طلبان، منافقان و دیگر گروه‌ها را در تجمعات سال گذشته مشهد دستگیر کردیم، گفت: با این گروه‌ها برخورد شد و دستگیر شدند، آگاهی بخشی‌هایی صورت گرفت مردم به تجربیاتی رسیدند و با وجود مشکلاتی که داشتند، سبب شد دیگر پاسخ توطئه‌چینی دشمنان را ندهند.
فرمانده سپاه امام رضا(ع) ادامه داد: بخش‌ها و تجمعاتی که مردمی بود و مردم مشکلاتی داشتند، مدیریت می‌شد و مردم قانع می‌شدند و اتفاق خاصی هم نمی‌افتاد.
وی اظهار کرد: دستگیری‌ها در بخش‌های مختلف متعدد بود، مردم عزم نظام را در مقابله با فساد دیدند و از این ها دلخور هستند، حتما باید ببینند مسؤولان ما اگر موفق نمی‌شوند اما تلاش می‌کنند و اگر تلاش نکنند مردم ناراضی می‌شوند.
سردار نظری متذکر شد: مردم مطالبه مبارزه با فساد را دارند و برخوردها در استان ما هم صورت گرفته و صورت می‌گیرد و ادامه دارد.
فرمانده سپاه امام رضا(ع) در خصوص اقدامات سپاه در حوزه سازندگی، عنوان کرد: مشی ما این است که اگر کاری کردیم و مردم استفاده کردند آن را اطلاع‌رسانی کنیم تا در مردم امیدواری ایجاد شود.
وی ادامه داد: در حوزه تشکیلاتی در چندین بخش فعالیت می‌کنیم،  یکی قرارگاه پیشرفت و آبادانی است که 16 دهستان را در دستورکار داریم و 6 دهستان از سه سال گذشته بوده که گزارش آن را به اطلاع مردم استان می‌رسانیم.
سردار نظری افزود: حوزه بسیج سازندگی کارش ایجاد کارگاه‌های کوچک است که در این حوزه نیز فعالیت‌هایی صورت گرفته است.
فرمانده سپاه امام رضا(ع) حوزه علمی پژوهی و شرکت‌های دانش‌بنیان را دیگر بخش فعالیت‌های سازندگی عنوان کرد و گفت: این بخش در بسیج حمایت می‌شود، بخش بعدی اشتغالات مجازی و استارتاپ‌ها است که اقداماتی در خصوص آن انجام شده و گزارش‌های آن نیز اطلاع‌رسانی می‌شود.
وی بخش دیگر فعالیت‌های صورت گرفته را در بسیج مهندسین کشاورزی دانست و افزود: در این بخش نیز در خصوص ارتقای برداشت از واحد سطح اقدامات خوبی صورت گرفته و در بخش مربوط به صنعت که بسیج جامعه مهندسی در آن مشغول به‌کار است، فعالیت‌هایی انجام شده که گزارش کار آن‌ها نیز ارائه می‌شود.
