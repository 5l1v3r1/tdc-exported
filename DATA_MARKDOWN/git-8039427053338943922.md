
# బ్యాంకింగ్‌ మోసాలపై సీబీఐ వేట!

Published at: **2019-11-06T00:32:56+00:00**

Author: ****

Original: [Andhrajyothy](https://www.andhrajyothy.com/artical?SID=947217)

ADVT

        బ్యాంకింగ్‌ మోసాలపై సీబీఐకి చెందిన సీనియర్‌ అధికారులు సోమవారం ఉన్నత స్థాయి సమావేశం నిర్వహించినట్లు, మంగళవారం ఉదయం నుంచి పలు నగరాల్లో ఏకకాలంలో సోదాలు జరపాలని నిర్ణయించినట్లు సమాచారం. ఎగవేతదారులు తీసుకున్న రుణాలకు సంబంధించిన డాక్యుమెంట్లను పరిశీలించేందుకు అధికారులు ఆర్థిక నిపుణులు, ఆడిటర్లను సైతం వెంట తీసుకెళ్లినట్లు విశ్వసనీయ వర్గాలు తెలిపాయి. ఈ మోసాలకు సంబంధించి పలువురు బ్యాంక్‌ ఉన్నతాధికారులపైనా దర్యాప్తు ఏజెన్సీ కన్నేసినట్లు తెలియవచ్చింది.
      
 
న్యూఢిల్లీ: బ్యాంకింగ్‌ మోసాలపై సీబీఐ భారీ వేట మొదలు పెట్టిం ది. రూ.7,200 కోట్లకు పైగా విలువ చేసే బ్యాంకింగ్‌ మోసాలకు సంబంధించి 42 కేసులు నమోదు చేసిన దర్యాప్తు ఏజెన్సీ.. దేశవ్యాప్తంగా 190కి పైగా ప్రాంతాల్లో ఏకకాలంలో సోదాలు జరిపింది. దేశంలోని 16 రాష్ట్రాలు, కేంద్రపాలిత ప్రాంతాల్లో మొత్తం 1,000 మందికి పైగా అధికారులు ఈ సోదాలు నిర్వహించారు. ఇందులో భాగంగా ఆంధ్రప్రదేశ్‌లో 5, తెలంగాణలో 4 ప్రాంతాల్లో సోదాలు జరిగాయి. ఈ ఏడాదిలో సీబీఐ ఏకకాలంలో జరిపిన అతిపెద్ద సెర్చ్‌ ఆపరేషన్స్‌లో ఇదొకటి. కనీసం 4 కేసుల్లో దారిమళ్లిన రుణ నిధుల విలువ రూ.1,000 కోట్ల పైమాటేనని అధికారులు తెలిపారు.
 ఎస్‌బీఐ, పంజాబ్‌ నేషనల్‌ బ్యాంక్‌, ఆంధ్రా బ్యాంక్‌, ఓరియంటల్‌ బ్యాంక్‌ ఆఫ్‌ కామర్స్‌, ఇండియన్‌ ఓవర్సీస్‌ బ్యాంక్‌, అలహాబాద్‌ బ్యాంక్‌, కెనరా బ్యాంక్‌, దేనా బ్యాంక్‌, సెంట్రల్‌ బ్యాంక్‌ ఆఫ్‌ ఇండియా, యూనియన్‌ బ్యాంక్‌ ఆఫ్‌ ఇండియా, ఐడీబీఐ బ్యాంక్‌, బ్యాంక్‌ ఆఫ్‌ బరోడా, బ్యాంక్‌ ఆఫ్‌ మహారాష్ట్ర, బ్యాంక్‌ ఆఫ్‌ ఇండియా, పంజాబ్‌ అండ్‌ సింధ్‌ బ్యాంక్‌లో ఈ మోసాలు చోటు చేసుకున్నట్లు దర్యాప్తు అధికారులు తెలిపారు.
 
