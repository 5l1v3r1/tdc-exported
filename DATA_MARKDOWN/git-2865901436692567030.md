
# Ono kad je i 45.000.000 evra malo

Published at: **2019-11-07T00:00:00+00:00**

Author: ****

Original: [MozzartSport](https://mozzartsport.com/fudbal/vesti/ono-kad-je-i-45-000-000-evra-malo/341843)


        Nadimak mu je Munja, odnosno Raio na portugalskom. Učitelj mu je bio neponovljivi Pele, a san od malih nogu da obuče dres najvećeg kluba na svetu i postane ime koje će ljudi pamtiti. Mada još nije oduvao ni 19 rođendanskih svećica na torti, Rodrigo Goes je u skladu s nadimkom zapalio Madrid i kao dečko koji je tek uplovio u svet odraslih doživeo da mu ceo Santjago Bernabeu kliče!
      
Bilo je to veče koje će zauvek imati Rodrigov pečat. Vatromet golova u ubedljivoj pobedi nad Galatasarajem doveo je golobradog Brazilca do zvezda. Postigao je savršeni het-trik. Prvo levom, pa glavom i onda vrhovim prstiju desne noge u nadoknadi vremena za ispunjenje dečačkih snova. Rodrigo je u demonstraciji savršene fudbalske predstave izrastao u drugog najmlađeg strelca het-trika u istoriji Lige šampiona. Sa 18 godina i 301 danom momak rodom iz Ozaska, gradića u državi Sao Paulo, stao je iza legendarnog kapitena Reala Raula Gonzaleza Blanka koji je sa 18 godina i 113 dana protiv Ferencvaroša upisao svoj prvi triling u oktobru 1995.
Sinoć je Rodrigo dokazao zašto već sada tako minorno deluje investicija od 45.000.000 evra, koliko je Real platio Santosu za novu zvezdu u usponu. U treptaju oka iskoristio je centaršut Marsela za 1:0. Gosti nisu stigli ni da se oporave od početnog šoka, a ista kombinacija donela je Realu vođstvo od 2:0. Da će ovo biti veče dečka koji je sinoć ispunio snove klinaca širom sveta videlo se pred sam odlazak na odmor. U savršenom trenutku spazio je Karima Benzemu, koga je jednim potezom uposlio, a majstoru kakav je francuski golgeter nije bilo teško da samo “lizne” loptu u gol.
Rodrigo je sinoć radio ono što je njegov mentor Pele i predvideo. Gazio je najvećom scenom, pred najstrašnijim auditorijumom, podigao narod na noge i u utakmici Lige šampiona pokazao da više nije dete. U svojoj šestoj utakmici u opremi Blankosa odneo je loptu kući – tradicija kada igrač postigne het-trik – što je svojevremeno za rukom pošlo čuvenom Alfredu di Stefanu. Toliko je utakmica bilo potrebno Rodrigu da stigne do brojke od pet golova, dok su dve legendarne “sedmice” Raul Gonzalez i Butragenjo za isto vreme tresli mrežu tek po dva puta. Poređenja radi, Raulu je bilo potrebno deset, a Butragenju jedanaest utakmica kako bi stigli do pet recki kraj svog imena. Ultratalentovanom Brazilcu samo 360 minuta. Ipak, teren će morati da se natopi litrima i litrima znoja pre nego što Rodrigo uopšte dostigne njihove visine. Početak u najvećem klubu na svetu nije mogao da bude lepši...
Prošle večeri Rodrigo je postao i najmlađi brazilski strelac u dresu Kraljevskog kluba. Rekord je donedavno držao Markinjos koji je gol video s nešto malo više od 19 godina. Opet, najmlađi je fudbaler sa savršenim het-trikom u džepu, čime je pretekao najveću želju Florentina Pereza - Kilijana Mbapea. Njegov blickrig s početka utakmice drugi je najbrži u istoriji Blankosa za igrača ispod 20 godina, ujedno i najbrži u Ligi šampiona.
Kada je Zinedin Zidan letos pravio nacrte za novu sezonu i dodeljivao uloge, Rodriga nije video u najozbiljnijim planovima i ispred njega bili su Vinisijus, Lukas Vaskez, Luka Jović, pa čak i Isko, Hames Rodrigez i Geret Bejl! Na kraju je Rodrigo sve pretekao, uzeo loptu, odneo je kući i s mirom sklopio oči. Uradio je posao koji mu nije bio ni dodeljen i odradio ga je izvanredno. Plesao je sambu na kraljevskoj travi i odigrao individualno najbolju partiju dosadašnje sezone u strahovitoj konkurenciji! Svedoci dešavanja u madridskom klubu kažu da Rodrigo odiše neverovatnom ozbiljnošću za momka od 18 godina, da je jako skroman, iskren i razigran na svakom treningu. A, kada dostigne punu brzinu, iza sebe ostavlja sve i svakog. Tokom vremenskog intervala od četiri meseca Rodrigo je, kažu, radio svakog dana, po nekoliko puta dnevno kako bi se što pre adaptirao na klimu najveće fudbalske sredine.
Sada ga čeka dres Selesaoa, o kojem maštaju milioni klinaca na ulicama Brazila. Taj san je Rodrigo nosio sa sobom u krevet donedavno, a uskoro će moći da ih se seća dok lista stranice foto-albuma...
Foto: Reuters
