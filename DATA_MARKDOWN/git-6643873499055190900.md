
# Keeperkaos for City: Måtte bruke utespiller i mål

Published at: **2019-11-06T21:57:50+00:00**

Author: **Lars Sørnes**

Original: [Bergens Tidende](https://www.bt.no/sport/i/GGXKoq/keeperkaos-for-manchester-city-maatte-bruke-utespiller-i-maal)


        Atalanta - Manchester City 1–1 (0–1)
      
Det er ikke resultatet det snakkes om etter onsdagens oppgjør. Manchester City måtte spille de siste minuttene med Kyle Walker mellom stengene.

        – Kyle Walker må være verdens raskeste keeper. Han holdt buret rent, sa TV 2-programleder Jon Hartvig Børrestad etter kampen.
      

        Les ogsåReal Madrids stortalent (18) herjet - ble historisk i brakseier
      

          
            Gruppe A:
          
        
Paris Saint-Germain (Frankrike) – Brugge (Belgia) 1-0 (1-0), Real Madrid (Spania) – Galatasaray (Tyrkia) 6-0 (4-0).

          
            Gruppe B:
          
        
Bayern München (Tyskland) – Olympiakos (Hellas) 2-0 (1-0), Røde Stjerne (Serbia) – Tottenham (England) 0-4 (0-1).

          
            Gruppe C:
          
        
Atalanta (Italia) – Manchester C. (England) 1-1 (0-1), Dinamo Zagreb (Kroatia) – Sjakhtar Donetsk (Ukraina) 3-3 (1-1).

          
            Gruppe D:
          
        
Lokomotiv Moskva (Russland) – Juventus (Italia) 1-2 (1-1), Leverkusen (Tyskland) – Atlético Madrid (Spania) 2-1 (1-0).
La oss begynne litt tidligere. Førstekeeperen Ederson måtte gi seg med det som så ut som en skade. Claudio Bravo kom inn for de lyseblå etter pause.
Ti minutter før kampslutt ble erstatteren utvist. Bravo felte Atalantas Josip Ilicic som var på tur alene gjennom. Etter en VAR-sjekk tok dommeren fram det røde kortet.
Manager Pep Guardiola kastet inn Kyle Walker i sluttminuttene. Den vanligvis solide høyrebacken, som i denne kampen satt på innbytterbenken, avsluttet kampen i målet med keeperhanskene på.
Walker reddet frisparket som oppsto etter utvisningen, men ble ellers ikke satt på de store prøvene.

        – Om jeg meldte meg frivillig? Det var både og. Jeg slenger med leppa til keeperne på trening noen ganger, men jeg fant ut at det ikke er så lett som det ser ut, sa Walker ifølge BBC.
      
Det ble lagt til sju minutter etter at nesten så mye forsvant i forbindelse med utvisningen, men hjemmelaget evnet ikke å utnytte overtaket.
TV 2s fotballekspert, Erik Thorstvedt, oppsummerte Walkers innsats med en humoristisk analyse i studioet etter uavgjortkampen.
– Han dekker alle deler av keeperspillet. Han finner på noe nytt og tar vare på det tradisjonelle, sa Thorstvedt.

        Les ogsåStjernespiss opp i ryggen på Haaland etter ny scoring
      
Med 1-1 er Pep Guardiolas menn fortsatt ikke sikre på avansement fra gruppespillet, selv om de har fem poengs luke på tabelltopp med to runder igjen. Med seier på San Siro onsdag ville City allerede vært gruppevinner, og ved pause tydet alt på det det kom til å bli tre poeng.
Bergamo-laget Atalanta, som i sin første mesterligadeltakelse må spille hjemmekampene i Milano, var poengløs etter de tre første kampene og ble i perioder rundspilt av City i første omgang.
Det var klasseforskjell da laget tok ledelsen i det 7. minutt. Raheem Sterling spilte til Bernardo Silva, som fant Gabriel Jesus på løp i feltet. Han hælsparket ballen til Sterling, som kunne score fra kort hold. Hjemmeforsvaret var totalt utspilt.

        Les ogsåNedtur for Arsenal - seieren glapp på overtid
      
Premier League-mesteren virket overlegen i den første omgangen og truet stadig med å score flere mål. Det burde blitt 2-0 noen minutter før pause, men Gabriel Jesus sendte et straffespark svakt til side for mål.

        Les ogsåBarcelona snublet i Champions League
      
Først ble det dømt straffe da Rafael Toloi holdt igjen Sterling på vei inn i feltet, men VAR grep inn og slo fast at forseelsen var utenfor 16-meteren. Sterling tok frisparket, som traff hånden til Josip Ilcic i muren. Etter at dommeren hadde vært ute ved VAR-skjermen ble det straffe, men Jesus sløste den bort.
I det 49. minutt straffet det seg da Atalanta-kaptein Alejandro Gómez ble sendt i fullt firsprang nedover venstrekanten av José Luis Palominos langpasning fra egen halvdel. Han skrudde ballen inn i feltet, og der kunne en helt ensom Mario Pasalic stange den i mål.
Nesten det første Claudio Bravo gjorde i kampen var dermed å plukke ballen ut av målet. Det siste han gjorde var å felle Ilcic, men i mellomtiden var det Atalanta som hadde hatt best spill og flere sjanser.

        Les ogsåSlik er Ada Hegerberg blitt tidenes mestscorende i Champions League
      
Sceneskiftet fra første omgang var totalt, men det ble med det ene poenget for Atalanta, som iallfall fikk sitt første mesterligapoeng. I samme gruppe ble det 3-3 mellom DInamo Zagreb og Sjakhtar Donetsk.
