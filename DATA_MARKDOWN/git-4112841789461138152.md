
# Podľa expertky na sex je najlepším vianočným darčekom pre tvojho partnera možnosť podviesť ťa

Published at: **2019-11-04T10:49:00+00:00**

Author: **Alexandra Murajdová**

Original: [REFRESHER](https://refresher.sk/76187-Podla-expertky-na-sex-je-najlepsim-vianocnym-darcekom-pre-tvojho-partnera-moznost-podviest-ta)


        Hovorí, že v skutočnosti ide o záchranu vzťahu.
      
Asi sa všetci zhodneme na tom, že Vianoce sú krásna, no zároveň veľmi drahá časť roka. Darčeky partnerovi, rodičom, kamarátom, kolegom či spolužiakom vedia skutočne siahnuť hlboko do peňaženky. Expertka na sex však prichádza s úplne novým nápadom, ktorý je navyše zadarmo, informuje ladbible.
Wednesday Martins je presvedčená, že najlepší darček pre partnera, je dohoda, že jeden z vás, alebo obaja sa môžete bez akýchkoľvek následkov vyspať s niekým iným. Dodáva, že takýto darček by mali dostať najmä ženy: „Vieme, že dlhodobé vzťahy sú náročnejšie pre ženy než pre mužov. Mnoho expertov sa zhodlo na tom, že monogamia je pre ženy ťažšia."
Sexuologička hovorí, že je dokázané, že mužská vášeň k jednej žene pomaly ubúda po dobe siedmich rokov, zatiaľ čo ženská vymizne niekde medzi rokom, až štyrmi, v závislosti od konkrétnej ženy.
Preto hovorí, že skutočným darčekom by ani nebola možnosť podviesť, ale záchrana vzťahu. Je podľa nej normálne uvedomiť si, že vášeň zo vzťahu vypršala a zachrániť sa od rozchodu či rozvodu týmto jednoduchým riešením.
