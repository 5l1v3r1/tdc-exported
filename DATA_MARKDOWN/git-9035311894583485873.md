
# Uçakta gösterdiği filmi sansürleyen Delta'dan tepki üzerine geri adım

Published at: **2019-11-04T05:00:40+00:00**

Author: **NBC News**

Original: [euronews](https://tr.euronews.com/2019/11/04/ucakta-gosterdigi-filmin-sevisme-sahnesi-lgbt-vajina-kelime-sansurleyen-delta-geri-adim)

Amerikan Delta Hava Yolları şirketi, tepkiler üzerine sevişme sahneleri ile eş cinsel ifadelerin geçtiği 'Rocketman' ve 'Booksmart' filmlerinin 'sansürlü' versiyonlarını kaldırarak yerine orijinal versiyonlarının gösterileceğini açıkladı.
Şirket daha önce 2019 yapımlı Booksmart filminde yer alan iki kadının sevişme sahnesinin yanı sıra bazı LGBT ifadeleri ile 'vajina' ve 'lezbiyen' kelimelerinin çıkarıldığı versiyonu uçaklarında hizmete sunmuştu.
Booksmart filminin yönetmeni Olivia Wilde, Delta Hava Yolları'nın kararını eleştirmiş ve "Kendi bakış açılarına göre uygun olup olmadığına karar verip sansür uyguluyorlar." tepkisini dile getirmişti.
Wilde ayrıca, filmde kadın mastürbasyonu ve yine kadınların porno izlediği sahnenin de çıkarılmasını, "Bu uygulama özellikle kadın izleyicilere nasıl bir mesaj mı gönderiyor; onların bedenlerinin müstehcen olduğu ve cinselliklerinin ayıp olduğu mesajını veriyor." dedi.
Delta Hava Yolları, tepkiler üzerine yayımladığı yazılı açıklamasında sansürlü versiyonun kendi standartlarına uyduğunu ancak yine de çıkarılan bölümlerin de olacağı orijinal versiyonun en kısa sürede seçenekler arasına koyulacağını belirtti.
Delta, daha önce de ünlü sanatçı Elton John'un hayatını anlatan Rocketman filminde, sanatçının cinsel eğilimlerine yönelik ifadelerin olmadığı bir versiyonu sunması nedeniyle tepki toplamıştı.
