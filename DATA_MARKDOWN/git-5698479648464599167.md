
# آسه‌آن، چرخش ۱۸۰ درجه در ۵۰ سال؛ صف‌آرایی در برابر ترامپ

Published at: **2019-11-03T15:59:40+00:00**

Author: **یورونیوز فارسی **

Original: [euronews](https://farsi.euronews.com/2019/11/03/asean-leaders-35-summit-bangkok-thailand-2019)

اتحادیه کشورهای جنوبی شرق آسیا(آسه‌آن) حدود نیم قرن پس از تاسیس با انگیزه مقابله با نفوذ فزاینده کمونیسم و شوروی در شرق آسیا این‌بار در حال صف‌آرایی در برابر آمریکا و سیاست‌های اقتصادی دولت این کشور است.
سی و پنجمین نشست سران ۱۰ کشور عضو آسه‌آن با موضوع پیشبرد مشارکت برای رشد پایدار بطور رسمی از روز یک‌شنبه(۴ نوامبر) در بانکوک پایتخت تایلند آغاز به کار کرد و تا روز دوشنبه(۵ نوامبر) ادامه خواهد داشت.
افزون بر تحولات اقلیمی، توسعه همکاری‌های اقتصادی بین کشورهای عضو و غیرعضو با هدف غلبه بر موانع رشد اقتصادی و تجارت آزاد از دیگر محورهای اصلی نشست است.
نشستی که علاوه بر رهبران ۱۰ کشور عضو آسه‌آن قرار بود میزبان رهبران کشورهای چین، روسیه، آمریکا، استرالیا، هند، کره جنوبی، ژاپن، نیوزیلند و سازمان ملل باشد.
با این حال دونالد ترامپ که تنها یکبار در نشست سران آسه‌آن شرکت کرده است، این بار حتی مایک پنس، معاون خود را نیز راهی نشست بانکوک نکرد و به حضور ویلبر راش، وزیر بازرگانی خود رضایت داد.
در همین حال ریاست هیات روسی نیز بر عهده دیمیتری مدودوف قرار گرفت و ولادیمیر پوتین نیز از حضور در میان سران کشورهای شرق آسیا انصراف داد. همچنین شی جین پینگ، رئیس جمهوری چین نیز امسال به بانکوک نرفت.
اما ماهاتیر محمد، نخست وزیر مالزی، مون جائه این، رئیس جمهور کره جنوبی، ناندرا مودی، نخست وزیر هند، شینزو آبه، نخست وزیر ژاپن و آنتونیو گوترش، دبیر کل سازمان ملل متحد مطابق برنامه در این نشست شرکت کردند.
مالزی، اندونزی، سنگاپور، فیلیپین، برونئی، میانمار، کامبوج، لائوس، ویتنام و تایلند به عنوان اعضاء اصلی «آسه آن» با جمعیتی افزون بر ۶۵۰ میلیون نفر پنجمین اقتصاد بزرگ دنیا محسوب می‌شوند و قصد دارند با توسعه تجارت آزاد در این بلوک اقتصادی و سایر کشورهای قدرتمند جهان به چهارمین اقتصاد بزرگ جهان در سال ۲۰۳۰ بدل شوند.
با وجود این صندوق بین‌المللی پول پیش‌بینی کرده که در مقابل رشد ۳.۵ درصدی اقتصاد جهان در سال جاری میلادی، کشورهای عضو اتحادیه آسه‌آن شاهد رشد ۴.۹ درصد خواهد بود، سران این کشورها معتقدند که تبعات جنگ تجاری چین و آمریکا آینده رشد اقتصادی این کشورها را تهدید می‌کند، چرا که این نرخ در سال گذشته بیش از ۵ درصد بوده است.

        بیشتر بخوانید:
        آغاز رزمایش دریایی آمریکا با ۱۰ کشور جنوب شرق آسیا
      
همچنین اختلاف‌های ارضی در دریای جنوبی چین سبب شده تا آمریکا با وجود هشدارهای روسیه طی سال‌های اخیر حضور نظامی خود را در شرق آسیا افزایش دهد، رخدادی که عزم کشورهای عضو آسه آن را برای ایجاد یک اتحاد گسترده علیه سیاست‌های آمریکا و دولت دونالد ترامپ، رئیس جمهوری این کشور مصمم کرده است.
به طوری که ماهاتیر محمد، نخست وزیر مالزی در جریان نشست بانکوک خواستار مقابله جمعی کشورهای حاضر در نشست بانکوک با آن چه که او «مقابله با جهانی سازی» و «حمایت‌گرایی» توصیف کرد، مقابله کنند.
کشورهای عضو آسه‌آن به همراه چین، هند، ژاپن، کره جنوبی، استرالیا و نیوزیلند از سال ۲۰۱۲ در تلاش هستند تا بزرگ ترین پیمان تجارت آزاد را میان خود امضاء کنند و حدود نیمی از جمعیت جهان را در شریک کنند و بیش از ۳۰ درصد تولید ناخالص داخلی جهان را در اختیار گیرند.
البته تا کنون اختلاف نظر شدید میان هند و چین و نگرانی هند از فتح بازار این کشور توسط کالاهای چینی مانع از نهایی شدن این پیمان شده ولی سایر اعضاء امیدوارند که این پیمان تا پایان سال میلادی جاری نهایی شود.

        بیشتر بخوانید:
        انفجار ۶ بمب در بانکوک همزمان با نشست آسه آن
      
