
# 12 000 деца са ваксинирани извънредно срещу морбили

Published at: **2019-11-05T13:23:52+00:00**

Author: **Стандарт**

Original: [Стандарт Новини](https://standartnews.com/balgariya-zdraveopazvane/12-000-detsa-sa-vaksinirani-izvnredno-sreshchu-morbili-405934.html)

В периода от 5 септември до 5 октомври МЗ е провело извънредна имунизационна кампания срещу морбили. Приоритетно кампанията е била насочена към деца от уязвими групи или със затруднен достъп до здравни услуги, съобщава БНТ.
Обхванатите в кампанията за имунизиране деца са 12 073 на възраст между 13 месеца и 8 години. Те са предимно от областите Бургас, Монтана, Пазарджик, Пловдив и Сливен, съобщиха от здравното министерство. Такава кампания традиционно се прави в навечерието и началото на новата учебна година. Този път обаче обхватът е много по-мащабен в сравнение с предишни години.
Имунизациите бяха направени от общопрактикуващите лекари и от имунизационни екипи, организирани от Регионалните здравни инспекции в петте града, с включване на медицински специалисти от здравните кабинети в детски градини и училища, както и здравни медиатори.
Регионалните здравноосигурителни каси и местната власт също са оказали съдействие на лекарите. Едновременно с провеждането на имунизациите са били организирани информационни кампании по места за запознаване на обществеността с епидемичната обстановка в страната, значението на имунизацията и риска от разпространение на заболяването при неимунизирани и нередовно имунизирани, протичането на инфекцията и др.
Кампанията е била предприета заради продължаващите случаи на морбили в страната. Законът за здравето дава право при възникване на извънредна епидемична обстановка, както и при регистриран значителен спад в имунизационното покритие, министърът на здравеопазването да разпореди имунизации и реимунизации по ред и начин, различни от посочените в имунизационния календар. Това може да стане чрез организирането на имунизационни кампании, откриването на временни имунизационни пунктове, сформирането на екипи за имунизиране на място и други извънредни мерки.
