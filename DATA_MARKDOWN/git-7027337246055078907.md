
# آغاز هفته فرهنگی آلمان در شیراز

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696423/%D8%A2%D8%BA%D8%A7%D8%B2-%D9%87%D9%81%D8%AA%D9%87-%D9%81%D8%B1%D9%87%D9%86%DA%AF%DB%8C-%D8%A2%D9%84%D9%85%D8%A7%D9%86-%D8%AF%D8%B1-%D8%B4%DB%8C%D8%B1%D8%A7%D8%B2)

 آیین افتتاح رسمی هفته فرهنگی آلمان در شیراز به مناسبت دویستمین سال انتشار دیوان غربی - شرقی گوته به همت شهرداری شیراز و همکاری سفارت آلمان در ایران، برگزار شد.
به گزارش ایسنا، حیدر اسکندرپور _ شهردار شیراز _‌ با اشاره به برگزاری این هفته فرهنگی که افتتاحیه آن روز پنجشنبه (۹ آبان‌ماه) در آرامگاه لسان‌الغیب حافظ برگزار شد، در سخنانی اظهار کرد: خداباوری، انسان‌دوستی، عشق، صلح، مدارا و زندگی نقطه پیوند حافظ ایرانی و گوته آلمانی است. همه ما به حافظ و گوته به‌خاطر آفرینش زیبایی‌های ماندگار ادبی، به پاس آموختن حکمت، عشق و زندگی، ارج نهادن به مسلمانی، همدلی، مدارا، دوستی و صلح مدیون هستیم.
او با بیان اینکه «شیراز در گذر زمان زادگاه فرهیختگان و بزرگانی بوده است که هریک شهره زمانه‌ خود بوده‌اند»، اضافه کرد: گوته ۲۰۵ سال پیش با شعر حافظ آشنا شد و شیفتگی او به حافظ و تاثیر اشعارش در روح حکیمانه او به سرودن دیوان غربی - شرقی منجر شد. این تاثیر به گونه‌ای بود که گوته شخصیت برجسته حافظ را شاعر شاعران جهان می‌خواند و خود را همزاد حافظ پنداشته و نیمه گمشده خود را در او می‌بیند، با او متحد می‌شود و کمال می‌یابد.

        تجربه ادبی گوته، ایرانی‌ها و آلمانی‌ها را گرد هم آورده است
      
همچنین میشائیل جوزف هرمان کلور برشتولد - سفیر آلمان در تهران - در این آیین سخنانش را با خواندن بیت «بیا تا گل برافشانیم و می در ساغر اندازیم» از حافظ شیرازی آغاز کرد و گفت: دنیای برساخته از تفکر خواجه شمس‌الدین محمد حافظ شیرازی دنیایی شاعرانه و مبتنی بر دوستی و عشق است و او بود که دویست سال پیش گوته ادیب و شاعر آلمانی را به مسیر رسیدن به نقطه عطفی در تفاهم ملت‌ها هدایت کرد. او دویست سال پیش ورای مرزهای زمانی و کشوری، گفتمانی تازه با همزاد تازه‌یافته خود در شیراز آغاز کرد و این تجربه ادبی، امروز، ما ایرانی‌ها و آلمانی‌ها را گرد هم آورده است.
سفیر آلمان در تهران یادآور شد: هفته فرهنگی آلمان در شیراز به بهانه گذشت دو سده از نگارش دیوان غربی-شرقی گوته برگزار می‌شود؛ اما موضوع فراتر از این است چون این دیوان نمادی است از تساهل، تسامح، نزدیک شدن به هم و پذیرش و درک متقابل است.
او افزود: امیدوارم که روابط آلمان و ایران بیش از پیش تقویت شود و دو کشور از دوره‌های پرتلاطم به سلامت گذر کنند و در مسیر اندیشه گوته و حافظ قدم گذارند.

        ضرورت تکیه بر فرصت‌های گفت‌وگو در فضای ملتهب کنونی جهان
      
سید عبدالرزاق موسوی - رئیس شورای اسلامی شهر شیراز - نیز در آغاز رسمی هفته فرهنگی آلمان با اشاره به زوایای مختلف شخصیت گوته و تاثیر حافظ بر این شاعر آلمانی گفت: مقایسه شخصیت‌های برجسته جهان فارغ از بُعد مکان و زمان، فراهم‌آورنده امکان قضاوت عادلانه پیرامون زبان مشترک ملت‌ها است.
او با بیان اینکه گوته اندیشمند، متفکر، هنرمند و شاعر بزرگ غربی ابتدا از طریق آیات قران کریم با فرهنگ شرق آشنا شد، افزود: گوته با ابیات سعدی و بیش‌تر حافظ آشنایی یافت و ارتباطی معنوی و روحانی با حافظ شیرازی برقرار کرد.
موسوی بر ضرورت تکیه بر فرصت‌های گفت‌وگو و نزدیک‌شدن انسان‌ها به یکدیگر در فضای ملتهب کنونی جهان تاکید و بیان کرد: حوزه‌های مشترک فرهنگی، اجتماعی، علمی و به طور خاص ادبیات و آثار فاخر این دو شاعر بزرگ ایران و آلمان، فرصت بسیاری برای این مهم فراهم می‌آورد. تاکنون از این ظرفیت بزرگ، برای تبدیل یونیفرم‌های جنگ و ستیز به دست دوستی و محبت، به قدر کافی بهره نبرده‌ایم؛ چراکه بهره‌گیری از این ظرفیت‌ها و تبدیل سربازخانه‌های جنگی به اتاق‌های گفت‌وگو از رسالت‌های مشترک فرهیختگان دو کشور است.
هفته فرهنگی آلمان به مناسبت دویست سالگی دیوان غربی - شرقی، حافظ و گوته از ۹ تا ١٣ آبان در شیراز برپاست. در این هفته فرهنگی برنامه‌های مختلفی همچون اجرای موسیقی کلاسیک، برگزاری نمایشگاه‌های مختلف ادبی، نمایش و نقد فیلم با حضور دونرسمارک (کارگردان برنده اسکار آلمانی)، شعرخوانی و داستان‌خوانی برگزار می‌شود.
