
# روحانی یکشنبه به یزد سفر می‌کند

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696989/%D8%B1%D9%88%D8%AD%D8%A7%D9%86%DB%8C-%DB%8C%DA%A9%D8%B4%D9%86%D8%A8%D9%87-%D8%A8%D9%87-%DB%8C%D8%B2%D8%AF-%D8%B3%D9%81%D8%B1-%D9%85%DB%8C%E2%80%8C%DA%A9%D9%86%D8%AF)

استاندار یزد با بیان این که دکتر حسن روحانی یکشنبه 19 آبان به استان یزد سفر می‌کند، گفت: 14 وزیر و معاون رییس جمهور، وی را در سفر به استان یزد همراهی می‌کنند.
«محمدعلی طالبی» در جمع خبرنگاران ضمن اعلام این خبر افزود: رییس جمهور در این سفر توجه ویژه به حوزه سرمایه‌گذاری و زیرساختی، اولویت‌های استان نظیر طرح‌های آبی، ایجاد اشتغال پایدار، توسعه گردشگری و برخی از طرح‌های عمرانی بزرگ استان که چندسالی است به دلیل کمبود اعتبار راکد بودند، خواهد داشت.
وی در ادامه گفت: برگزاری جلسات مختلف با وزرا به منظور حمایت از تقویت زیرساخت حوزه‌های مختلف توسعه استان از دیگر برنامه‌های این سفر خواهد بود.
طالبی با بیان این که در این سفر 500 طرح اقتصادی با اعتباری بالغ بر 25 هزار میلیارد ریال که 10 هزار میلیارد ریال آن سهم بخش دولتی و 15 هزار میلیارد ریال سهم بخش خصوصی است، افتتاح می‌شوند، تصریح کرد: طبق برنامه‌ریزی‌های انجام شده، تمام طرح‌های در دستور کار استان نیز حداکثر تا پایان سال آینده مورد بهره‌برداری قرار می‌گیرد.
وی افتتاح فولاد چادرملو، فاز یک بندر خشک مهریز، گازرسانی به شهرک فولاد اشکذر، 25 کیلومتر از طرح دو بانده‌ی یزد - طبس و فاز یک بیمارستان خاتم‌الانبیا ابرکوه از جمله طرح‌های در دستور افتتاح سفر رییس جمهور به استان یزد است.
استاندار در ادامه خاطرنشان کرد: با توجه به شاخص اشتغال استان یزد، تمرکز اصلی مسئولان در این سفر ساماندهی وضعیت اشتغال خواهد بود.
وی توسعه متوازن، حراست از محیط زیست و توجه به مناطق کمتر برخوردار را از دیگر اولویت‌های جدی استان یزد برای جذب اعتبار لازم در این سفر دانست و بیان کرد: تقویت حمل و نقل ریلی، طرح های مربوط به حوزه آب، سلامت و بهداشت و توسعه گردشگری از دیگر اولویت‌های در دستور کار استان است.
طالبی با بیان این که تاکنون 15 تفاهم‌نامه برای انعقاد با وزارتخانه‌ها در جریان این سفر آماده شده است، اظهار کرد: وزرا به عنوان نمایندگان ویژه رییس جمهور در این سفر به 10 شهرستان استان سفر می‌کنند.
استاندار در پایان نیز خاطرنشان کرد: در این سفر وزرای بهداشت، ارتباطات، صنعت و معدن، ورزش و جوانان، میراث فرهنگی، نفت، جهادکشاورزی، نیرو، وزیر کشور، وزیر اطلاعات، معاونین برنامه‌ریزی، حقوقی و پارلمانی رییس جمهور و رییس سازمان امور اداری و استخدامی کشور از جمله همراهان رییس جمهور خواهند بود.
