
# Βρετανία : Οχι Τζόνσον στην πρόταση Φάρατζ για συμπόρευση

Published at: **2019-11-01T21:21:16+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/world/vretania-oxi-tzonson-stin-protasi-faratz-gia-symporeysi/)

Την πρόταση του αρχηγού του Κόμματος του Brexit, Νάιτζελ Φάρατζ, ενόψει των εκλογών της 12ης Δεκεμβρίου, απέρριψε ο βρετανός πρωθυπουργός, Μπόρις Τζόνσον.
Είναι «πάντα ευγνώμων για τις συμβουλές» είπε ο επικεφαλής των Τόρις, αναφερόμενος στον Φάρατζ, αλλά έκανε ξεκάθαρο ότι δεν πρόκειται να προχωρήσει σε προεκλογικές συμφωνίες.

        Διαβάστε ακόμη : Προσφυγικό : Αποκαλυπτικό ρεπορτάζ του BBC στους προσφυγικούς καταυλισμούς του Αιγαίου
      
Η απάντηση του Τζόνσον έρχεται λίγο μετά την δημόσια παρέμβαση του Αμερικανού προέδρου, Ντόναλντ Τραμπ, στα εσωτερικά της χώρας και την εκτίμησή του πως ο συνασπισμός Φάρατζ – Τζόνσον θα ήταν «μια ασταμάτητη δύναμη».
Ο πρόεδρος των ΗΠΑ μιλώντας στον ραδιοφωνικό σταθμό LBC και αναφερόμενος στο πρόσωπο του Τζόνσον, είπε: «Είναι ένας φανταστικός άνδρας και θεωρώ ότι είναι ακριβώς ο κατάλληλος άνθρωπος για τους καιρούς μας».
Και απευθυνόμενος στον Φάρατζ, τόνισε: «Και ξέρω ότι εσύ και αυτός θα κάνετε κάτι που θα ήταν εκπληκτικό. Εάν κάνετε ομάδα, ξέρεις, θα είναι μια ασταμάτητη δύναμη».
Ο Βρετανός πρωθυπουργός υποστήριξε ότι ενδεχόμενες συναλλαγές με οποιοδήποτε άλλο κόμμα, «απλώς διακινδυνεύουν να βρεθεί στην εξουσία ο Τζέρεμι Κόρμπιν».
Σύμφωνα με πηγές της Ντάουνινγκ Στριτ, δεν υπάρχουν οι απαραίτητες προϋποθέσεις για να ευδοκιμήσει μια πιθανή συνεργασία των Συντηρητικών με το κόμμα του Νάιτζελ Φάρατζ.
Νωρίτερα, ο ηγέτης του Κόμματος του Brexit, δήλωσε διατεθειμένος να μην έχει υποψήφιους βουλευτές σε περιφέρειες όπου υπάρχει κίνδυνος να ηττηθούν οι Συντηρητικοί.
Μόνο, όμως, εφόσον ο πρωθυπουργός αποσύρει τη συμφωνία του Brexit στην οποία κατέληξε με τους Ευρωπαίους.
Σε διαφορετική περίπτωση, προειδοποίησε, το κόμμα του θα αντιπαλέψει το κόμμα των Συντηρητικών, βάζοντας υποψηφίους να διεκδικήσουν έδρες σε κάθε εκλογική περιφέρεια της Αγγλίας, της Σκοτίας και της Ουαλίας.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
