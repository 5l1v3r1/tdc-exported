
# Primera derrota del Barça a l'Eurolliga

Published at: **2019-11-01T20:09:23+00:00**

Author: **Jordi Robirosa**

Original: [CCMA](https://www.ccma.cat/esport3/primera-derrota-del-barca-a-leurolliga/noticia/2960296/)

Un dia o altre s'ha de perdre i Milà era una plaça difícil. Però el que costa d'entendre és la desconnexió que ha fet el Barcelona en els darrers deu minuts en què ha encaixat un sagnant parcial de 31 a 12. Sergio Rodríguez ha estat el botxí dels blaugrana en anotar 17 punts i encadenar tres triples en els darrers instants.
Fins aleshores, en els trenta primers minuts, l'equip de Pesic havia controlat la situació. El tir exterior no entrava, però la defensa collava els d'Ettore Messina que no es trobaven còmodes a la pista. La distància mai no va superar els nou punts, però els barcelonistes mantenien la posició. 52 a 58 al final del tercer quart.
Però un demolidor parcial de 12 a 0 en iniciar-se el quart període ha sentenciat el matx. Els catalans han apagat els llums i han arribat fossos al final. Tampoc s'entèn l'absència en aquests darrers instants de Hanga, un dels pocs jugadors que hauria pogut defensar el Chacho. I, al final, una derrota dolorosa per tretze punts de diferència; que potser no reflecteix el que ha passat a la pista, però és que els partits duren 40 minuts, no 30.
 
 
