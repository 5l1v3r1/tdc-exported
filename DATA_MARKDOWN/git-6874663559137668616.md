
# מדיוי הגישה בקשה לפטנט על מסטיק קנאביס שיחליף משחות השיניים

Published at: **2019-11-03T00:00:00+00:00**

Author: **צלי גרינברג**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3772924,00.html)

חברת הקנאביס הרפואי הציבורית מדיוי, הנסחרת בבורסת תל אביב בשווי של 37.8 מיליון שקל, דיווחה היום (א') כי חברת הבת שלה הגישה בקשה לרישום פטנט על תהליך של מוצר דנטלי שפיתחה בדמות גומי לעיסה שמכיל קנאביס. בדיקות המוצר עד כה העלו כי הוא מנקה כ-98% מחיידקי הפה, מוריד פלאק ומלבין את השיניים, ובחברה מאמינים כי המוצר יבטל את הצורך בשימוש משחות השיניים ומי הפה. מנחם כהן, מנכ"ל מדיוי, אמר לכלכליסט: "במקום לצחצח שיניים יהיה ניתן פשוט לקחת את מסטיק הקנאביס שיספק את תוצאת צחצוח השיניים, ואף טוב יותר".
החברה עתידה להתחיל את שלב הניסויים הקליניים בבני אדם, וסיומם צפוי לקרות סביב חודש אפריל 2020. המוצר מפותח על ידי חברת מ. מסטיקס, יצרנית גומי לעיסה שמדיוי מחזיקה ב-85% ממניותיה, ובשיתוף עם האוניברסיטה העברית בירושלים. החברה דיווחה על הסכם שיתוף הפעולה בין מסטיקס לבין האוניברסיטה העברית ב-22 לאוגוסט השנה, וציינה כי מסטיקס מתחייבת לממן את הפיתוח והמחקר של גומי הלעיסה (מבוסס הקנבינואידים: CBG,CBD,CBN) בגובה של כ-2.4 מיליון שקל. תמורת המימון תקבל מסטיקס אופציה בלעדית לרישיון בינלאומי בתמורה ל-3% תמלוגים שיועברו ממכירות המוצר לחברת יישום - 10% תמלוגים על כל תמורה שלא תגיע ממכירות, ו-2%-5% מהתמורה במקרה של אקזיט. בתחילת ספטמבר השנה חשף כלכליסט, כי טל בנין, מאמן הכדורגל ולשעבר קפטן נבחרת ישראל, חתם הסכם שיתוף פעולה עם מדיוי, לפיו יספק לחברה בלעדיות לשיווק מוצרי מזון מבוססי CBD (קנבינואידים) מאיטליה ויגבש השקעות לפעילויות החברה בארה"ב.
בנין יוביל גיוס של כ-4 מיליון דולר ממשקיעים להשקעה במדיוי US, חברה נכדה של מדיוי הישראלית, לפעילות קוסמטיקה שהיא עתידה לקדם במסגרת שיתוף פעולה עם גורם אמריקאי. במסגרת העיסקה בנין עתיד לקבל כ-3% ממניות מדיוי US.
בנוסף, בנין יקדם קבלת בלעדיות למוצרי קמחים, פסטה ובירה ממפעל באיטליה, המשלב CBD במוצרי המזון והמשקאות שלו, ברחבי העולם (מלבד איטליה). בנין, ששיחק 3 שנים בקבוצת הכדורגל האיטלקית ברשיה, איתר את המפעל באיטליה יחד עם גורם ישראלי המתגורר באיטליה ומכיר את בנין מעולם הכדורגל.
