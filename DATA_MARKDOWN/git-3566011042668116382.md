
# رسالت دانش‌آموزان در گام دوم انقلاب شتاب علمی برای تشکیل تمدن نوین اسلامی است

Published at: **2019-11-02T11:05:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543963.html/%D8%B1%D8%B3%D8%A7%D9%84%D8%AA-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%AF%D8%B1-%DA%AF%D8%A7%D9%85-%D8%AF%D9%88%D9%85-%D8%A7%D9%86%D9%82%D9%84%D8%A7%D8%A8-%D8%B4%D8%AA%D8%A7%D8%A8-%D8%B9%D9%84%D9%85%DB%8C-%D8%A8%D8%B1%D8%A7%DB%8C-%D8%AA%D8%B4%DA%A9%DB%8C%D9%84-%D8%AA%D9%85%D8%AF%D9%86-%D9%86%D9%88%DB%8C%D9%86-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA)

امام جمعه تربت حیدریه گفت: هر دانش‌آموز باید خود را یک عنصر تمدن‌ساز تعریف کند و نیاز است تا نگاه توام با ایمان و اعتماد با بیانیه گام دوم انقلاب به جوانان در مدارس تشکیل و تقویت شود.
به گزارش شبکه اطلاع رسانی راه دانا؛ به نقل از خبرنگار صبح توس، حجت‌الاسلام محمدرضا عصمتی امام جمعه تربت حیدریه، صبح امروز در چهارمین روز از هفته بسیج دانش آموزی در جمع دانش آموزان این شهرستان اظهار کرد: تکلیف امروز دانش آموزان در گام دوم آن است که در میدان دانش و پژوهش و بینش به بی نیازی که جامعه اسلامی به آن نیازمند است دسترسی پیدا کنند.
وی تصریح کرد: در مرحله دوم و در عرصه های تحقیق و پژوهش همچنان که در هشت سال دفاع مقدس حضور جدی داشتند و با تقدیم ۳۶ هزار شهید تکلیف خود را انجام داده اند امروز هم با حضور در جبهه علم و دانش با نشاط و شادابی هر چه تمام تر و همت عالی در مسیر تحقق اهداف و آرمانهای انقلاب و نظام گام بردارند.
رئیس حوزه علمیه مرحوم هراتی بیان داشت: معلمان نیز همچنان به مانند گذشته از آینده سازان کشور حمایت و مسئولان نیز شرایط لازم را برای غنای علمی دانش آموزان فراهم کنند.
امام جمعه تربت حیدریه افزود: این غنای علمی زمینه سازی غنا در عرصه های مختلف اقتصادی، فرهنگی و اجتماعی را فراهم می آورد و این تکلیف همه ماست و باید آن را بنحو مطلوب به سرانجام برسانیم.
عصمتی گفت: باید فرزندان ما به عنوان کسانی که مدیریت آینده نظام بدست آنهاست چگونه با مردم بودن و خدمت به مردم را بیاموزند که این زینت است و با حلم و مدارا بدست می آید.
وی خاطر نشان کرد: در عرصه معنویت، اعتماد به خداوند و ظرفیتی که پروردگار در جامعه به ودیعه گذاشته همه امت اسلامی باید تلاش کنند تا با پشت پا زدن به استکبار به تعالی و تکامل انسانی برسند.
امام جمعه تربت حیدریه ابراز داشت: سلامت معنوی و ظاهری و جسمی باید هر دو در امت اسلامی به خصوص در جوانانی که آینده نظام را باید اداره کنند بروز و ظهور داشته باشد تا در سایه سلامت جسمی با رشد علمی و روحی نیازهای جامعه اسلامی را تامین کنند.
انتهای پیام/
