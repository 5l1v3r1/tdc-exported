
# 
        سران کوبا و ونزوئلا مواضع «دار و دسته ترامپ» را رد کردند
      

Published at: **2019-11-04T14:40:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638104/%D8%B3%D8%B1%D8%A7%D9%86-%DA%A9%D9%88%D8%A8%D8%A7-%D9%88-%D9%88%D9%86%D8%B2%D9%88%D8%A6%D9%84%D8%A7-%D9%85%D9%88%D8%A7%D8%B6%D8%B9-%D8%AF%D8%A7%D8%B1-%D9%88-%D8%AF%D8%B3%D8%AA%D9%87-%D8%AA%D8%B1%D8%A7%D9%85%D9%BE-%D8%B1%D8%A7-%D8%B1%D8%AF-%DA%A9%D8%B1%D8%AF%D9%86%D8%AF)

به گزارش بولتن نیوز، سران کوبا و ونزوئلا با سخنرانی در اختتامیه کنفرانس سه روزه به میزبانی هاوانا با موضوع مقابله با «تهاجمات آمریکای امپریالیست علیه حکومت‌های مترقی در جهان»، مواضع واشنگتن و «دار و دسته ترامپ» در کشورهای آمریکای لاتین را محکوم کردند.
بنا بر نوشته خبرگزاری رویترز، این کنفرانس با حضور بیش از ۱۳۰۰ کنشگر عمدتا اهل آمریکای لاتین در پایتخت کوبا با عنوان «شکست دادن نئو لیبرالیسم و حمایت از دموکراسی» برگزار شد.
«میگل دیاز کانل» رئیس‌جمهور کوبا و «نیکلاس مادورو» همتای ونزوئلایی او در نطقی که از طریق تلویزیون‌های دولتی پخش شدند، اتهام‌زنی‌ها به هاوانا و کاراکاس درباره دست داشتن آنها در ناآرامی‌ها و اعتراضات در شیلی و برخی دیگر از مناطق آمریکای لاتین را به سخره گرفتند.
رویترز در گزارش خود می‌نویسد: «به نظر می‌رسد که هدف از حضور مادورو (در این کنفرانس) ارائه این سیگنال بوده که کوبا به رغم تلاش‌های ایالات متحده و دیگر کشورهای غربی و آمریکای لاتین برای ترغیب هاوانا به رها کردن متحد استراتژیک خود، کوبا چنین کاری انجام نخواهد داد».
رئیس‌جمهور ونزوئلا در سخنرانی خود برای کنفرانس هاوانا، اتهام‌زنی‌های «سازمان کشورهای آمریکایی» به کوبا درباره دست داشتن در ناآرامی‌ها و اعتراضات در شیلی را «احمقانه» خواند.
مادورو با یادآوری دخالت‌های مکرر نظامی آمریکا در امور آمریکای لاتین گفت: «این همان داستان قدیمی دیکتاتوری پینوشه و صندوق بین‌المللی پول است. مردم (شیلی) حق این را دارند که به دنبال راه جایگزین باشند».
اشاره رئیس‌جمهور ونزوئلا به تحولات شیلی در حالی صورت گرفته که اعتراض‌ها و ناآرامی‌ها در این کشور به مواضع نولیبرال «سباستین پینرا» رئیس‌جمهور شیلی همچنان ادامه دارد.
مادورو در صحبت‌های خود به دخالت آمریکا در کودتای سال ۱۹۷۳ «آگوستو خوزه رامون پینوشه اوگارته» دیکتاتور شیلی علیه «سالوادور آلنده» رئیس‌جمهور سوسیالیست این کشور اشاره کرد.
پینوشه متحد آمریکا بعد از این کودتا تا سال ۱۹۹۰ در مقام ریاست جمهوری، قدرت را در شیلی در اختیار داشت و در سال ۲۰۰۶ درگذشت.
میگل دیاز کانل رئیس‌جمهور کوبا در سخنرانی خود در این کنفرانس به تحولات شیلی و همچنین پیروزی «آلبرتو فرناندز» نامزد چپ‌گرای آرژانتین بر رئیس‌جمهور غربگرا اشاره کرد (جزئیات بیشتر).
کانل با رد اتهام‌زنی‌های آمریکا و حامیانش به کوبا درباره دخالت در کشورهای آمریکای لاتین گفت: «آنها ما را متهم می‌کنند که داریم انقلاب بولیواری (ونزوئلا) را تقویت می‌کنیم و همزمان چشمانشان، گوش‌هایشان و دهانشان را می‌بندند تا اعتراض‌ها و فریادهای مردم در خیابان‌ها را نبینند و نشنوند؛ نولیبرالیسم، یک شکست اقتصادی و فاجعه اجتماعی است».
رئیس‌جمهور کوبا افزود: «ترامپ و دار و دسته تندروهای او به انقلاب کوبا، انقلاب بولیواری (ونزوئلا)، ساندنیست‌ها، رهبران سیاسی چپگرای برزیل، بولیوی، آرژانتین و جنبش‌های اجتماعی، مردمی و مترقی در سراسر این منطقه حمله می‌کنند».
«رائول کاسترو» رهبر حزب کمونیست کوبا هم در اختتامیه کنفرانس هاوانا سخنرانی کرد و با دفاع از مواضع این کشور در قبال دیگر کشورهای آمریکای لاتین، مواضع واشنگتن علیه هاوانا را رد کرد.
