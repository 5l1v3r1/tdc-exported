
# İran Fordow'da santrifüjlere uranyum gazı enjekte etmeye başladı

Published at: **2019-11-06T13:05:56+00:00**

Author: **Faruk Can**

Original: [euronews](https://tr.euronews.com/2019/11/06/iran-fordowda-santrifujlere-uranyum-gaz-enjekte-etmeye-basladi-dunya-liderlerinden-tepki)

İran yeraltında kurulu Fordow nükleer tesisindeki santrifüje uranyum gazı enjekte etmeye başladı.
Devlet televizyonunda yapılan duyuru ile İran 2015 yılında imzalanan ve uranyum zenginleştirme çalışmalarını durdurmayı öngören antlaşmadan daha da uzaklaşmış oldu.
Yine antlaşmaya göre araştırma merkezi olarak faaliyet göstermesine izin verilen Fordow yeni hamle ile aktif bir nükleer tesise dönüşmüş oldu.
Devlet televizyonunda işlem esnasında Uluslararası Atom Enerjisi Ajansı'ndan (IAEA) müfettişlerin de hazır bulunduğu belirtildi.
Cumhurbaşkanı Hasan Ruhani mimarlarından biri olduğu antlaşmadan uzaklaşmalarına sebep olarak Amerika Birleşik Devletleri'nin tek taraflı olarak çekilmesini gösterdi.
Ruhani sosyal medya hesabı üzerinden "İran'ın JCPOA'da öngörülen yükümlülüklerini azaltmanın dördüncü adımı olan bin 44 santrifüje gaz enjekte edilmesi bugün başlıyor. ABD'nin politikaları nedeniyle Fordow yakında tam kapasiteyle çalışmaya başlayacak." yorumunda bulundu.
