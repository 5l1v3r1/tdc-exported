
# Богдан намагався припинити розслідування справ Майдану і ОЗУ Януковича – Горбатюк

Published at: **2019-11-03T19:45:00+00:00**

Author: ****

Original: [DT.ua](https://dt.ua/POLITICS/bogdan-namagavsya-pripiniti-rozsliduvannya-sprav-maydanu-i-ozu-yanukovicha-gorbatyuk-328342_.html)

Очільник ОПУ Андрій Богдан закликав президента Володимира Зеленського припинити розслідування справ Майдану та злочинів засудженого за держзраду експрезидента-втікача Віктора Януковича і його оточення.
Колишній начальник Управління спецрозслідувань Генеральної прокуратури Сергій Горбатюк в інтерв'ю "Прямому" розповів подробиці розмови. За його словами, вона відбулось на зустрічі з президентом Зеленським у його адміністрації наприкінці серпня.
"На тій зустрічі із Зеленським він (Богдан – ред.) підійшов, на завершення цієї зустрічі він підійшов. Він, не знаючи про суть, сказав: "Не розслідувались справи, не розслідувалися стосовно вбивств правоохоронців. Я ж вам казав, Володимир Олександрович", - розповідає Горбатюк.
Однак президент із ним не погодився і запитав, як не розслідувались, якщо йому щойно доповіли про результати.
"Значить, тоді вже не треба розслідувати. Все розслідувано – і вбивства протестувальників, і вбивства правоохоронців. Значить, все, далі не треба розслідувати", - саме так, за словами колишнього начальника УСР, відреагував на це Андрій Богдан.
"Та ні, треба розслідувати, і багато ще до завершення. І, в першу чергу, стосовно організаторів, і потрібні зміни в закон. І це саме питання президента щодо внесення змін в закон, який розблоковує можливість застосування заочного судочинства", - відповів на це Горбатюк.
На що очільник Офісу президента порадив йому звернутися з цим питання до нового генерального прокурора, оскільки воно "не є питанням президента". Тоді прокурор нагадав про ОПГ Януковича й економічні злочини, які також підлягають розслідуванню.
"Та ні, про що ви розказуєте? Які економічні злочини? Про що ви розказуєте?". І потім він вже перевів тему на те, що вас наступний чекає…", - розповів Горбатюк.
І додав, що Богдан говорив, можливо, менш емоційно, але цілком серйозно.
"Я, можливо, перебільшую з точки зору емоційної, але суть така була. Тобто перехід від того, що нічого не розслідувано. А потім до того, що треба розслідувати", - резюмував він.

        Із 17:30.
      
