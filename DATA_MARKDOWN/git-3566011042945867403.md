
# تحریم‌های آمریکا بر بخش عمرانی ایران

Published at: **2019-11-01T14:15:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543877.html/%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D8%B1-%D8%A8%D8%AE%D8%B4-%D8%B9%D9%85%D8%B1%D8%A7%D9%86%DB%8C-%D8%A7%DB%8C%D8%B1%D8%A7%D9%86)

وزارت امور خارجه آمریکا تحریم‌هایی را علیه بخش عمرانی در ایران وضع کرده است.
به گزارش شبکه اطلاع رسانی راه دانا؛ وزارت خارجه آمریکا روز پنجشنبه تحریم های تازه ای بر بخش ساخت و ساز یا عمرانی ایران اعمال کرد.
بنا بر ادعای وزارت خارجه آمریکا تحریم‌های جدید در بخش عمران و ساخت و ساز به دلیل «ارتباط» این بخش با «سپاه پاسداران» وضع شده است.
به گزارش یورونیوز، مورگان اورتاگوس، سخنگوی وزارت خارجه ایالات متحده اعلام کرد که مایک پامپئو، وزیر خارجه این کشور با وجود تمدید معافیت‌ها در زمینه همکاری هسته‌ای غیرنظامی با ایران، محدودیت‌های مرتبط با برنامه هسته ای این کشور را حفظ کرده است.
بر اساس اعلام وزارت خارجه آمریکا فروش فلزات خام یا نیمه تمام، گرافیت، زغال سنگ و نرم افزار برای استفاده های صنعتی به ایران می تواند در صورتی که در بخش ساخت و ساز ایران مورد استفاده قرار گیرد مشمول تحریم شود.
پامپئو همچنین تشخیص داده است که از چهار «ماده راهبردی» در ارتباط با برنامه هسته ای، نظامی و موشکی ایران استفاده می شود و به همین دلیل مبادله کنندگان این مواد با ایران تحریم می شوند. واشنگتن این چهار «ماده راهبردی» را دو نوع فولاد ضدزنگ و دو نوع اوراق لحیم کاری شده منگنز اعلام کرده است.
دولت آمریکا همزمان با این تحریم‌های جدید معافیت شرکت‌های روسی، چینی و اروپایی از تحریم به دلیل فعالیت در تاسیسات هسته ای ایران را تمدید کرد.
خبرگزاری رویترز به نقل از یک منبع آگاه گزارش داده است که این معافیت ها برای مدت «90 روز» تمدید شده است. این معافیت ها به شرکت‌های روسیه، چینی و اروپایی اجازه می دهد تا بدون اینکه مورد تحریم آمریکا قرار گیرند در بخش هسته ای ایران فعالیت کنند.
منبع: تسنیم
