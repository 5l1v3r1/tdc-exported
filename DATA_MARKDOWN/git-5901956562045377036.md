
# Kolumna Miše Terček: Med dvema praprotnicama

Published at: **2019-11-01T14:58:00+00:00**

Author: **Miša Terček**

Original: [Slovenske novice](https://www.slovenskenovice.si/kolumne/clanek/kolumna-mise-tercek-med-dvema-praprotnicama-233000)

Satirična TV-oddaja Between Two Ferns (Med dvema praprotnicama) je zagotovo ena od najbolj izvirnih in duhovitih stvaritev, ki je našla pot do milijonov gledalcev brez pomoči večje televizijske mreže. Njen gostitelj Zach Galifianakis, komedijant in igralec, ki ga najbrž poznate iz trilogije filmov Prekrokana noč (The Hangover), je serijo nizkoproračunskih intervjujev najprej objavljal na spletni strani Funny or Die.Zaradi vse večje priljubljenosti oddaje je bilo zato le še vprašanje časa, kdaj jo bodo pograbili veliki televizijski koncerni.Potegavščina, v kateri morda povsem naključni igralci mislijo, da gre za dejanski intervju z znanimi osebnostmi (v resnici gre za skrbno načrtovan scenarij, v katerem sodelujeta oba, tako gostitelj kot tudi gost), je kaj hitro pritegnila pozornost spletnega občinstva in tako rekoč čez noč postala kultna. Samo na youtubu imajo posamezne epizode Between Two Ferns na desetine milijonov ogledov. Kaj takšnega seveda ne bi bilo mogoče, če ne bi Galifianakis gostil imen svetovne slave, kot so Ben Stiller, Bruce Willis, Jerry Seinfeld in Hillary Clinton, v goste je med predsedovanjem ZDA prišel celo takratni ameriški predsednik Barack Obama, kar je bila spretna propagandna poteza, za oddajo pa le še ena potrditev, kakšen doseg in vpliv ima.Posneli so že 21 epizod, v katerih voditelj gostom zastavlja neprijetna in nenavadna vprašanja, pri številnih bi lahko rekli, da gre čez mejo, kar bi bilo lahko usodno, če gostje ne bi bili del scenarija. A čeprav se gledalci tega zavedamo, so neprijetne situacije izpeljane na tako prepričljiv način, da to v sekundi, ko Galifianakis spregovori, enostavno pozabimo. Ja, tako dober je v ustvarjanju lažne resničnosti. Kot je The Daily Show, sicer parodična novičarska oddaja, postal verodostojnejši vir informacij kot resna TV-poročila, tako je postala oddaja Between Two Ferns, v kateri nastopajoča obvezno sedita med dvema lončnicama praprotnic, boljša od marsikatere pogovorne oddaje. Ker sebe in svojih gostov enostavno ne jemlje pretirano resno oziroma jih obravnava z ravno prav sarkazma in cinizma.
Zaradi vse večje priljubljenosti oddaje je bilo le še vprašanje časa, kdaj jo bodo pograbili veliki televizijski koncerni. A Galifianakis se predobro zaveda, da bi oddaja s tem izgubila svoj čar, on pa bi izgubil ustvarjalni nadzor ter morda celo inspiracijo. Zato je vse megalomanske ponudbe vztrajno zavračal, dokler ni prišla tista prava, pri kateri bi imel kolikor toliko proste roke. Tako drzne ponudbe pa je seveda sposoben zgolj Netflix. A tako nismo dobili le serije novih TV-oddaj, temveč kar celovečerni film, torej niz vsega, oddaj in zakulisja, združen v konkreten paket maratonskega performansa.TV-film so v javnost lansirali prejšnji teden, radovedni gledalci pa že pridno nizajo oglede. Zgodba je preprosta in prepričljiva. Zach ima TV-oddajo Between Two Ferns na manjši lokalni televiziji in sanja o tem, da bi nekoč postal pravi zvezdnik ter vodil večerno pogovorno oddajo na veliki televizijski mreži v slogu The Tonight Show. Njegov studio med intervjujem z igralcem Matthewom McConaugheyjem poplavi in je prisiljen obrniti nov list, zato se z ekipo najožjih sodelavcev odpravi na misijo (tako rekoč na road trip, zaradi česar film postane nekakšen road movie) do Hollywooda, kjer naj bi ga čakalo mesto voditelja nove večerne pogovorne oddaje. Za vsem tem stoji igralec Will Ferrell, ki mu obljublja pot do zvezd.V filmu Between Two Ferns: The Movie piskrček pristavijo številni zvezdniki in mu s kratkimi obiski (t. i. cameo) okrepijo zvezdniški status. Seznam je (za manj kot uro in pol dolg izdelek) neverjeten, saj Zacha med drugimi obiščejo tudi (da ne bomo naštevali prav vseh) Benedict Cumberbatch, Peter Dinklage, Gal Gadot, John Legend, David Letterman, Keanu Reeves in Matt Berninger.Film bi sicer zaradi resničnostne note lahko označili za mockumentarec (parodični dokumentarec), kritiki pa so ga sprejeli z odprtimi rokami ter celo omenili, da je Zach s tem ustvaril nekaj, na kar bi bili lahko ponosni celo ustvarjalci kultne in nedotakljive oddaje Saturday Night Live (SNL). To pa je že resna in predvsem redka pohvala.
Vsekakor je Galifianakisu uspelo obdržati ključni moment spletnih TV-intervjujev, katerih čar je bil prav v tem, da so delovali poceni in drugačni. Če odmislimo visokokakovostno produkcijo filma (zadeve razumljivo niso mogli posneti s spletnimi kamerami, Netflix ima kakopak standarde), je scenarij v slogu prvotnega drznega koncepta in ni odjadral predaleč stran v hollywoodske vode, ki po navadi iščejo širše občinstvo, s čimer marsikatero prehudo šalo ali situacijo zato raje cenzurirajo.Zach Galifianakis je nedvomno komedijant internetne dobe, ki dobro razume sodobni humor in mlado generacijo, predvsem pa obvlada brisanje mej med zrežiranim in resničnim. Zato je tudi oddaja Between Two Ferns najbrž eden najboljših humorističnih izdelkov 21. stoletja – in kot kaže, bo tudi ta film prestal preizkus časa. Obvezen ogled.
