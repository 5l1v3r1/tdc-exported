
# Şehirden köye

Published at: **2019-11-01T05:00:36+00:00**

Author: **Deniz Sarıhanlıoğlu**

Original: [Posta](https://www.posta.com.tr/yazarlar/deniz-sarihanlioglu/sehirden-koye-2216125)

Sevgili dünlük, dün ayın son gününü yaşadık. Bugün yepyeni bir enerji ile başlayalım güne. Hayatımızda; var olmasını istediklerimiz için bolca çalışıp, kurtulmak istediğimiz hatalarımızdan da hızlıca uzaklaşalım. Güzellikleri seçelim, heyecanlarımızı parlatalım ve bunları yaparken kollektifin gücünü asla unutmayalım. Çünkü bizi biz yapan en harika şey, çevremizdeki doğru insanlardır. Birlikte üretmek, eksiklerimizi tamamlamak, farklı bakış açıları kazanabilmek, doğru kişilerle birlikte hareket edebildiğimizde, oldukça mümkün. Çünkü hem kuvvet, hem güzellik doğar. Şehirde de, köyde de bize lazım olan budur.

        İKLİM DEĞİŞİKLİĞİ
      
121 şehirle eşzamanlı olarak ve İzmir’de ikinci kez gerçekleştirilen, Climathon İzmir’19 yapıldı. Üniversite öğrencileri ve girişimciler ile iş dünyası arasındaki işbirliğinin geliştirilmesini amaçlayan etkinlikte, katılımcılar iklim değişikliği kaynaklı sorunlara yerel ölçekte uygulanabilir inovatif çözümler aradı. “Doğal afetler, orman yangınları”, “Su başta olmak üzere doğal kaynakların verimli kullanımı”, “Çevre dostu akıllı şehir çözümlerinin uygulanması” sorun alanlarında 24 saat içinde en iyi çözüm önerilerini getiren finalistlere etkinlik sonunda çeşitli ödüller verildi. Uzun yıllar boyunca, birlikte çalışmanın en faydalı hallerini görmeyi umduğumuz etkinliklerin devamını da göreceğimize eminim.

        ECE GARİP
      
Aslında hikayelerinin pek bir başlangıcı, akademik geçmişi yok. Eğitim hayatı başarılı geçmiş, fakat hayallerinden farklı meslekler edinmiş bir karı-kocanın hikayesini anlatacağım size. Evlenmeden önce mutfağa merakı olsa da fırsatı hiç olmamış biri, Ece Garip. Eşi ile aşığı oldukları İtalyan mutfağını daha yakından tanımaya karar verdiklerinde başlıyor macera. Her fırsatta seyahat edip, orada kurslara ve eğitimlere katılmışlar. Fakat ne yaparlarsa yapsınlar bazı şeyler oradaki gibi olmuyormuş.
Bu süreçte ikisi de kurumsal firmalarda bölge yöneticisi olarak yoğun bir biçimde çalışmayı sürdürüyorlar. Çoğunluğun bir türlü içinden çıkamadığı kurumsal hayat, hayallerini sürekli ertelemelerine neden olmuş. Günün birinde, “Bizim bir avuç toprağımız olsun, içine bir fırın yapalım, pizzamızı en azından layığı ile yapalım” demişler. Git zaman gel zaman tamamen tesadüf; bütçeleri dahilinde Bergama’nın bir köyünden arsa almışlar.
Yıkık, dökük, viranmış ama hayal kurmak bedava tabi. Ece, bol bol hayaller kurmuş bu viranede. Hayaller iyidir ama onlara ulaşmak için çok çalışmak gerek. Şimdi taş fırında pizzalar yapıyor. Bahçesine elleri ile diktiği lavantalardan, nefis muhallebiler kaynatıyor. Çıkılamaz denen çarkın içinde öyle güzel çıkmış ki, şimdi küçük cennetinde istediği hayatı yaşıyor. Hırsların sizi engellemesine izin vermeyin, hayallerinize yer açın, hayatınızı kimsenin ellerine bırakmayın. Şehirler de, köyler de biz içinde mutlu yaşayalım diye varlar, ömür tüketmek için değil.

        TADINI ÇIKARIN
      
Gün ortasında, hala tatlı bir sıcaklık varken; şehrin tüm kıyılarındaki çimenlerde keyif yapmanın, balkonda hafta sonu kahvaltılarının, pazardan mevsim sonu sebze ve meyvelerinin, hala ılıklığını koruyan mis gibi Ege Denizi’nin, tabiat parkların, bahçelerin, Kültürpark'ın tadını çıkarın.
