
# Shane Tusup végleg visszatérhet Magyarországra

Published at: **2019-11-05T11:29:40+00:00**

Author: **Infostart**

Original: [infostart](https://infostart.hu/sport/2019/11/05/shane-tusup-vegleg-visszaterhet-magyarorszagra)

Az amerikai úszóedző augusztusban azért költözött Európába az Egyesült Államokból, hogy felkészítse Ilaria Cusinatót a jövő évi tokiói olimpiára, majd csatlakozott hozzá Bujdosó Zsombor, Szilágyi Liliána, Földházi Dávid és a lengyel Wojciech Wojdak is. Aztán Tusup előbb kirakta csapatából Földházit, majd Cusinato szakított az edzővel.
Tusupnak így nincs jövője Olaszországban, ahol eddig sem kapott támogatást az úszószövetségtől, ezért a Blikk szerint a legvalószínűbb az, hogy hazánkban folytatja csapatával a közös munkát. Az elmúlt napokban az FTC uszodájában és a Csillaghegyi Strandfürdőben talált átmeneti otthonra – önköltségen. Az elmúlt hétvégén, a Világkupa kazanyi állomásának ideje alatt is Budapesten készült Szilágyival.
"Tudjuk, hova tart a csapatunk, tisztában vagyunk a céljainkkal. Ezek nem kicsik, nehéz elérni őket, és az egész csapatnak egységesen kell dolgoznia, hogy sikeresek lehessünk" – jelentette ki Tusup a YouTube-csatornáján. Az eredeti célja az volt, hogy Cusinatóval a 2020-as tokiói ötkarikás játékokon legyőzze volt feleségét, Hosszú Katinkát. Ez a projekt már elbukott.

        Nyitókép: MTI/Kovács Anikó
      
