
# 
        Életet mentett a legendás masszőr
      

Published at: **2019-11-02T06:15:00+00:00**

Author: **K. B.**

Original: [www.borsonline.hu](http://www.borsonline.hu/sport/eletet-mentett-a-legendas-masszor/185722)


        Hősies tettet hajtott végre a Halásztelek focicsapatának masszőre, az 1972-es olimpián ezüstérmes Tóth Kálmán: megmentette az Örkényt erősítő Széles László életét. 
        Hősies tettet hajtott végre a Halásztelek focicsapatának masszőre, az 1972-es olimpián ezüstérmes Tóth Kálmán: megmentette az Örkényt erősítő Széles László életét.
      
Kis híján tragédiába torkollt a Pest megyei Örkényen az a másodosztályú focimeccs, amelyen a hazaiak fiatal játékosa olyan szerencsétlenül ütközött az ellenfél Halásztelek kapusával, hogy eszméletlenül terült el a gyepen. Széles László nyelve hátracsúszott, a fulladástól a segítségére siető játékvezető, Márton Lajos és az ellenfél masszőre, az olimpiai ezüstérmes exfocista Tóth Kálmán mentette meg.
– Semmire sem emlékszem, mi történt velem – mondta a Borsnak a 18 éves focista, aki hosszú percek után végül a sa­ját lábán hagyta el a pályát. – Mentő vitt be a kórházba, ahol CT-vizsgálatot végeztek. Szerencsére egy kisebb agyrázkódással megúsztam, legalább egy hétig nem mozoghatok, de ha valami komplikáció merülne fel, azonnal vissza kell mennem az orvoshoz.
Széles hozzátette: amint alkalma nyílik rá, köszöntet mond hőseinek, többek között a halászteleki masszőrnek is, akinek 38 éves pályafutása során – szerencsére – most először kellett életet mentenie.
– Az ütközés után, ahogy a játékvezető engedélyt adott, azonnal berohantunk a pályára, láttuk, hogy nagy a baj. Oldalra fordítottam, nehogy megfulladjon, majd amikor magához tért, próbáltuk szóval tartani – emlékezett vissza lapunknak Tóth Kálmán, a 75 éves korábbi válogatott focista, aki az 1972-es olimpián nyert ezüstérmet. Karrierje után évtizedeken át NB I-es csapatoknál és a nemzeti együttesnél dolgozott masszőrként, mielőtt Halásztelekre került, de korábban hasonlót még sosem élt át. – A lényeg, hogy az embernek legyen lélekjelenléte segíteni, hiszen egy 18 éves fiatalemberről van szó. A legfontosabb, hogy már jobban van – tette hozzá.
