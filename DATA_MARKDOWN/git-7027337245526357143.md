
# نتانیاهو: وضعیت امنیتی اسرائیل قابل انفجار است

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696616/%D9%86%D8%AA%D8%A7%D9%86%DB%8C%D8%A7%D9%87%D9%88-%D9%88%D8%B6%D8%B9%DB%8C%D8%AA-%D8%A7%D9%85%D9%86%DB%8C%D8%AA%DB%8C-%D8%A7%D8%B3%D8%B1%D8%A7%D8%A6%DB%8C%D9%84-%D9%82%D8%A7%D8%A8%D9%84-%D8%A7%D9%86%D9%81%D8%AC%D8%A7%D8%B1-%D8%A7%D8%B3%D8%AA)

«بنیامین نتانیاهو»نخست وزیر اسرائیل روز یکشنبه با بیان اینکه «اسرائیل در برهه بسیار حساس امنیتی به سر می برد»، اذعان کرد که اوضاع امنیتی که این رژیم با آن مواجه است، در بیشتر جبهه ها «قابل انفجار» است.
به گزارش ایرنا به نقل از پایگاه «فلسطین الان»، نتانیاهو در نشست هفتگی کابینه به اوضاع امنیتی فلسطین اشغالی پرداخت و مدعی شد که اوضاع امنیتی که اسرائیل با آن روبه رو است در بیشتر جبهه ها یعنی در شرق (ایران)، شمال (سوریه و لبنان) و در جنوب (غزه) قابل انفجار است.
نتانیاهو همچنین در ادامه جنبش مقاومت اسلامی فلسطین (حماس) را مسئول همه حملات موشکی از سوی غزه دانست.
ارتش رژیم صهیونیستی شامگاه جمعه مدعی شد که ۷ موشک از سمت غزه به سرزمین اشغالی شلیک شده است.
صهیونیست ها نیز در واکنش به این حمله، مواضع حماس را در غزه هدف قرار دادند که در اثر آن یک شهروند فلسطینی کشته و دو تن دیگر زخمی شد.
نتانیاهو در ادامه گفت: پس از شلیک این موشک ها، نشست امنیتی فرماندهان نظامی در تل آویو برگزار شد و دستوراتی برای حمله موشکی به مواضعی در غزه صادر شد.
نخست وزیر رژیم صهیونیستی گفت: ما به کار خود در تمام جبهه ها و با همه روش های علنی و غیر علنی در بخش های زمینی، دریایی و هوایی ادامه خواهیم داد تا امنیت اسرائیل را تضمین کنیم.
نتانیاهو در حالی مدعی این سخنان است که این رژیم مدتی است با معضل تشکیل کابینه و اختلافات بین حزبی مواجه است و در این مسیر نه تنها گام رو به جلویی نداشته بلکه احتمال کشیده شدن انتخابات پارلمانی به دور سوم در سرزمین های اشغالی وجود دارد.
این در حالی است که «فوزی برهوم» سخنگوی حماس روز گذشته اعلام کرد: حمله اشغالگران اسرائیل به مواضع مقاومت و شهروندان فلسطینی اقدامی بسیار خطرناک در حق شهروندان بی گناه است و دشمن صهیونسیتی مسئول تبعات و عواقب آن است.
وی تاکید کرد که مقاومت غزه هرگز اجازه نمی دهد که خون فلسطینی ها مباح شود یا غزه به عرصه ای برای بحران های داخلی اشغالگران تبدیل شود.
جنگنده های اسرائیلی شب گذشته مناطقی را در نوار غزه بمباران کردند که در اثر آن یک فلسطینی کشته شد.
