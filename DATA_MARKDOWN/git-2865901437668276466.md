
# Tomas: Moraćemo da se doteramo za derbi

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/kosarka/vesti/tomas-moracemo-da-se-doteramo-za-derbi/341737)

Imao je kasno sinoć Partizan šanse da meč prelomi i reši u svoju korist, ali je nekim greškama dozvolio Veneciji da prezume inicijativu i sa nekoliko trojki prelomi susret u trećem kvartalu. Pokušao je da stvar spase Rašon Tomas, koji je bio najefikasniji košarkaš u redovima crno-belih, ali nije uspeo.
On kaže da će Partizan iz ovog poraza izvući ono najbolje.“Težak poraz za nas i očigledno je da smo razočarani. Ali kao što je i trener rekao, stekli smo dovoljno dobar kapital da nas ovaj poraz ne boli toliko. Samo nas je naučio jednoj važnoj lekciji i pokazao koje stvari moramo da poboljšamo. Treba nastaviti dalje”, izjavio je Amerikanac.
Govoreći o individualnom učinku, Tomas je rekao da je možda mogao i bolje da odigra u nekim segmentima.“Mislim da sam mogao da uradim dosta više da pomognem timu. Postigao sam dosta poena, ali mogao sam da neke druge stvari obavim bolje”.
Preostalo je svega desetak dana do sudara sa Crvenom zvezdom. Tomas tvrdi da uzbuđenje polako raste, ali i da će njegov tim pokušati da odigra na nivou pred domaćom publikom.“Znam da će to biti velika utakmica. Moraćemo da se dobro ‘doteramo’ za taj susret i da odigramo dobro pred našim navijačima”, zaključio je američki košarkaš.
Piše: Srđan TODOROVIĆFoto: MN Press
