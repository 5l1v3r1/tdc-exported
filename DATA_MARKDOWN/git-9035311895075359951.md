
# Sırbistan'dan S-400 açıklaması: 'Paramız yok, almayacağız'

Published at: **2019-11-07T09:50:53+00:00**

Author: **Yalcin Ademoglu**

Original: [euronews](https://tr.euronews.com/2019/11/07/sirbistan-dan-s-400-aciklamasi-paramiz-yok-almayacagiz-turkiye-f35-rusya-abd-nato)

Sırbistan, Rus yapımı S-400 füze savunma sistemini "mali kaynak eksikliğinden dolayı" satın almayacak.
Sırbistan Cumhurbaşkanı Aleksandar Vuçiç, Sırp devlet televizyonu RTS'e verdiği demeçte, "Gördüğüm kadarıyla etkileyici bir sistem. Ama bunu satın alma gibi bir planımız yok. Çünkü otoyol inşaatları ve diğer birçok dev projeye yaptığımız yatırımlardan dolayı bunu ödeyecek paramız yok." açıklamasında bulundu.
Bu tür bir silaha sahip olunduğunda "kimsenin asla saldıramayacağını" da belirten cumhurbaşkanı, "Golan tepeleri dışında bu sistemin bulunduğu Türkiye ve Suriye gibi ülkelerde Amerikan, İsrail ya da başka savaş pilotları uçuş yapmıyor." dedi.
Türkiye'ye Rusya'dan ilk S-400 teslimatı Amerika Birleşik Devletleri'nin muhalefeti ve yaptırım tehditleri gölgesinde temmuz ayında yapılmıştı.
Sırp lider kısa süre önce Rusya ile ortak düzenlenen Slav Kalkanı 2019 tatbikatında kullanılan S-400 füzelerini incelemişti. Ekim ayı sonunda gerçekleşen tatbikatta S-400'ler ve Pantsir füze bataryaları Rusya dışında ilk defa bir arada kullanıldı.
