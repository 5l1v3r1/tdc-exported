
# کشف 96 دستگاه استخراج ارز قاچاق در ابرکوه به ارزش 1.5 میلیارد تومان

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697006/%DA%A9%D8%B4%D9%81-96-%D8%AF%D8%B3%D8%AA%DA%AF%D8%A7%D9%87-%D8%A7%D8%B3%D8%AA%D8%AE%D8%B1%D8%A7%D8%AC-%D8%A7%D8%B1%D8%B2-%D9%82%D8%A7%DA%86%D8%A7%D9%82-%D8%AF%D8%B1-%D8%A7%D8%A8%D8%B1%DA%A9%D9%88%D9%87-%D8%A8%D9%87-%D8%A7%D8%B1%D8%B2%D8%B4-15-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86)

فرمانده منطقه انتظامی ابرکوه گفت: در شبانه‌روز گذشته با تلاش ماموران ۹۶ دستگاه استخراج ارز دیجیتال (ماینر) قاچاق به ارزش ۱۵ میلیارد ریال در این شهرستان کشف شد.
به گزارش ایرنا؛ سرهنگ علیرضا صالحی افزود: ماموران پلیس اطلاعات و امنیت عمومی با همکاری پاسگاه انتظامی فراغه از وجود تعدادی دستگاه ماینر در حال کار در یک منزل مسکونی در یکی از روستاهای این دهستان مطلع شدند.
به گزارش پایگاه خبری پلیس، وی ادامه داد: ماموران پس از تکمیل تحقیقات و هماهنگی قضایی در بازرسی از این منزل این تعداد ماینر را کشف و یک نفر را دستگیر کردند.
به گفته فرمانده منطقه انتظامی ابرکوه متهم پس از تشکیل پرونده به مراجع قضایی معرفی شد.
پول مجازی (بیت‌کوین) پیش از این با استفاده از رایانه‌های خانگی تولید می‌شد اما در سال‌های اخیر دستگاه‌های مخصوص تولید آن (ماینر) ساخته شد که واردات و استفاده از آنها در ایران غیرمجاز است.
استخراج ارزهای دیجیتال به خصوص نوع بیت‌کوین نیاز به مصرف بالای برق دارد به گونه‌ای که برای استخراج هر واحد بیت‌کوین نیاز به ۷۲ مگاوات ساعت برق است.
