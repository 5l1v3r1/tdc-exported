
# Αποσύρθηκε από την διεκδίκηση του χρίσματος των Δημοκρατικών για τον Λευκό Οίκο ο Μπέτο Ο'Ρουρκ

Published at: **2019-11-02T00:50:00+00:00**

Author: ****

Original: [enikos.gr](http://www.enikos.gr/international/681757/aposyrthike-apo-tin-diekdikisi-tou-chrismatos-ton-dimokratikon-gi)

Ο Δημοκρατικός υποψήφιος για το χρίσμα του κόμματός του για την αμερικανική προεδρία Μπέτο Ο’Ρουρκ ανακοίνωσε σήμερα ότι αποσύρεται από την κούρσα διεκδίκησης, τονίζοντας πως δεν έχει κατορθώσει να συγκεντρώσει την αναγκαία χρηματοδότηση για να συνεχίσει την εκστρατεία του.
«Οι υπηρεσίες μου προς την χώρα δεν θα είναι ως υποψήφιος, ούτε ως διεκδικητής. Το να το παραδεχθώ τώρα είναι προς το καλλίτερο συμφέρον όσων συμμετέχουν στην εκστρατεία μου. Είναι προς το καλλίτερο συμφέρον του κόμματος στην προσπάθειά μας να ενωθούμε γύρω από έναν διεκδικητή της προεδρίας. Και είναι προς το καλλίτερο συμφέρον της χώρας», τόνισε ο Ο’Ρουρκ σε μήνυμά του στο Twitter.
Ο 47χρονος Ο’Ρουρκ, που είχε γίνει ιδιαίτερα δημοφιλής στη χώρα καθώς παρ’ ολίγον να εκλεγεί Γερουσιαστής στο Τέξας το 2018, προσπάθησε να διεκδικήσει το χρίσμα του Δημοκρατικού Κόμματος. Ωστόσο, τα χαμηλά ποσοστά δημοφιλίας του και η έλλειψη ικανής χρηματοδότησης, τον ανάγκασαν να αποσυρθεί. Με την αποχώρησή του Ο’Ρουρκ παραμένουν πλέον 17 υποψήφιοι στην κούρσα της διεκδίκησης για το χρίσμα των Δημοκρατικών.
Ο ίδιος πρόσθεσε πως θα διεκδικήσει ξανά την εκλογή του στη Γερουσία του χρόνου, μία απόφαση που δεν πρόκειται να ευχαριστήσει αρκετά ηγετικά στελέχη του κόμματός του.
Πηγή: ΑΜΠΕ
