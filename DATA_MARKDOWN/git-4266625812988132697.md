
# Процедура жеребкування еліт-раунду кваліфікації ЧС-2020 з футзалу в європейській зоні

Published at: **2019-11-01T15:41:00+00:00**

Author: ****

Original: [ZIK.UA](https://zik.ua/news/2019/11/01/protsedura_zherebkuvannya_elitraundu_kvalifikatsii_chs2020_z_futzalu_v_1681651)


        У четвер, 7 листопада, національна збірна України з футзалу дізнається імена своїх суперників в елітному раунді європейської кваліфікації до чемпіонату світу-2020.
      
Церемонія жеребкування відбудеться в штаб-квартирі УЄФА у швейцарському Ньоні (початок – о 15:15 за київським часом), повідомляє офіційний сайт Української асоціації футболу.
Будуть сформовані чотири групи по чотири збірні. Процедура розпочнеться з визначення господарів груп. Оскільки заявки подали сім претендентів, то перевагу буде віддано чотирьом країнам, які витягнуть першими.
Перелік міст-претендентів: Запоріжжя (Україна), Малага (Іспанія), Повуа-ді-Варзін (Португалія), Ніш (Сербія), Загреб (Хорватія), Брно (Чехія), Єкатеринбург (Росія).
Кожна з країн-господарок буде відправлена до своєї групи під позицією з відповідним номером.
Кошик 1: Білорусь, Хорватія, Чехія, Фінляндія, Франція, Румунія, Словаччина, Україна.
У кошику під номером 1 представлені країни, які посіли другі місця у своїх групах в основному раунді. Позиція під час посіву: 3-4.
Кошик 2: Азербайджан, Італія, Сербія, Словенія.
У кошику під номером 2 представлені країни, які посіли перші місця в основному раунді, але є нижчими за рейтингом УЄФА, ніж чотири представники третього кошика. Позиція під час посіву: 2.
Кошик 3: Казахстан, Росія, Португалія, Іспанія.
У кошику під номером 3 представлені країни, які посіли перші місця в основному раунді та є найвищими за рейтингом в Європі. Позиція під час посіву: 1.
Зазначимо, що під час жеребкування збірні України та Росії будуть розведені. Матчі елітного раунду відбору ЧС-2020 відбудуться з 28 січня до 2 лютого 2020 року.
Згідно з квотою УЄФА до фінальної частини світової першості, що пройде в Литві з 12 вересня по 4 жовтня 2020 року, потраплять сім представників Старого світу. Литва, як господар змагань, отримала автоматичну перепустку до фіналу. До неї приєднаються чотири переможці груп еліт-раунду відбору та ще дві команди, які визначаться у плей-оф між збірними, що посядуть другі місця.
Відзначимо, що пари, які зіграють у плей-оф, будуть визначені одразу після жеребкування елітного раунду. Протистояння буде двоматчевим. Команди, які витягнуть першою та третьою, зіграють перший поєдинок удома (9 квітня), а поєдинок-відповідь – у гостях (12 квітня). Відповідно їхні суперники (2-й та 4-й номери) – навпаки. Збірні України та Росії, якщо потраплять до плей-оф, також будуть розведені.
Додамо також, що АФК (Азія) матиме змогу відправити на ЧС-2020 п’ять команд, КАФ (Африка) – три, КОНКАКАФ (Північна й Центральна Америка) – чотири, КОНМЕБОЛ (Південна Америка) – чотири, ОФК (Океанія) – одну. Загалом у світовій першості візьмуть участь 24 команди.
 
