
# ജാര്‍ഖണ്ഡിലെ ആള്‍ക്കൂട്ട കൊലപാതകം: 13 പേര്‍ക്കെതിരെ കൊലക്കുറ്റത്തിന് കേസെടുത്തു

Published at: **2019-11-07T20:23:00+00:00**

Author: **Sreehari**

Original: [Anweshanam | Part of A.N.N News Private Limited](http://anweshanam.com/index.php/india/news/mob-lynching-jharkhand-case-against-13)

റാഞ്ചി: ജാര്‍ഖണ്ഡിലെ ആള്‍ക്കൂട്ട കൊലപാതകത്തില്‍ 13 പേര്‍ക്കെതിരെ കൊലക്കുറ്റത്തിന് കേസെടുത്തു. കൂലിത്തൊഴിലാളിയായ മുബാറക് അന്‍സാരിയെ മോഷണമാരോപിച്ച് അടിച്ചുകൊലപ്പെടുത്തിയതിനാണ് പൊലീസ് കേസെടുത്തത്. ആക്രമണത്തിന് ഇരയായ അക്തര്‍ അന്‍സാരി ആശുപത്രിയില്‍ ചികിത്സയിലാണ്. 
കൊലപാതകം, വധശ്രമം എന്നിവയടക്കമുള്ള വകുപ്പുകള്‍ പ്രകാരമുള്ള കുറ്റങ്ങള്‍ ഉൾപ്പെടുത്തിയാണ് പൊലീസ് ‌എഫ്.ഐ.ആര്‍ റജിസ്റ്റര്‍ ചെയ്തിരിക്കുന്നത്. ‌കേസില്‍ ഇതിനോടകം അഞ്ച് പേരെ പൊലീസ് പിടികൂടി.
ധന്‍ബാദ് ജില്ലയിലെ ഗോവിന്ദ്പൂര്‍ ബോക്കാറോ തര്‍മല്‍ പൊലീസ് സ്റ്റേഷന്‍ പരിധിയിലാണ് സംഭവം. ‌കൂലിത്തൊഴിലാളികളായ സഹോദരങ്ങളാണ് ആക്രമണത്തിന് ഇരയായത്. ഗുരുതരമായി പരിക്കേറ്റ മുബാറക് പിന്നീട് കൊല്ലപ്പെട്ടു. എന്നാല്‍ മോഷണം നടത്തിയെന്ന ആരോപണം ബന്ധുക്കള്‍ നിഷേധിച്ചു.
നേരത്തെ ഒരു തര്‍ക്കമുണ്ടായിരുന്നു. അതിന് പകരം ചോദിക്കാനാണ് മോഷണം ആരോപിച്ച് അടിച്ചുകൊന്നതെന്നും കൊല്ലപ്പെട്ട മുബാറക് അന്‍സാരിയുടെ ഭാര്യ പറഞ്ഞു.  
