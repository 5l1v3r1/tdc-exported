
# ناتو «اخراج ترکیه» را رد کرد

Published at: **2019-11-03T19:02:00+00:00**

Author: ****

Original: [جامعه خبری تحلیلی الف](https://www.alef.ir/news/3980812175.html)

دبیر کل ناتو با ستایش از اقدامات ترکیه در مبارزه با داعش، اخراج ترکیه از سازمان ناتو را رد کرد.
آناتولی گزارش داد، «ینس استولتنبرگ»، دبیرکل ناتو با بیان این که ترکیه عضو مهمی از ناتو به شمار می‌رود، بر این موضوع تاکید کرد که ترکیه نگرانی‌های مشروعی دارد.
دبیر کل ناتو این سخنان را در گفتگو با یک نشریه آلمانی در برلین اعلام کرد.
به گفته دبیرکل ناتو، در جنگ علیه داعش، ترکیه نقش بسیار مهمی را ایفا کرد و هیچکدام از اعضای ناتو به مانند ترکیه میزبان ۳.۶ میلیون پناهجوی سوری نیستند.
به گفته خبرگزاری دولتی آناتولی ترکیه، استولتنبرگ در این سخنان برخی تلاش‌ها برای تعلیق عضویت ترکیه در ناتو را که از سوی برخی لابی‌های ضدترکیه در کشورهای اروپایی دنبال می‌شود را رد کرده است.
استولتنبرگ همچنین این را نیز افزوده است که ناتو برخلاف اتحادیه اروپا، سازوکاری برای اخراج و یا تعلیق دولت‌های عضو ندارد.
از حدود بیست روز پیش، ارتش ترکیه عملیات نظامی گسترده‌ای را در شمال سوریه برای آن چه «مبارزه با تروریست» عنوان شد، آغاز کرد.
با وجود ان که عملیات نظامی ترکیه در نتیجه توافق اولیه با آمریکا و سپس روسیه به صورت مشروط متوقف شده، اما این عملیات نظامی با انتقادات گسترده جهانی روبرو شد و برخی از متحدان غربی ترکیه اقدام به تحریم تسلیحاتی ترکیه کردند.
پیش از این برخی منابع از احتمال اخراج ترکیه از ناتو در صورت تداوم عملیات نظامی در شمال سوریه خبر داده بودند.
