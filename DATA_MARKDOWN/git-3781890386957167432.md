
# ตั้งกก.สอบบตร.เอี่ยวแก๊งลิขสิทธิ์ของจริงหรือแค่ปาหี่

Published at: **2019-11-07T22:00:00+00:00**

Author: ****

Original: [เดลินิวส์](https://www.dailynews.co.th/regional/740547)


        รองผบ.ตร. สั่งตั้งการสอบตร.เอี่ยวแก๊ง”ลิขสิทธิ์” รมว.ยุติธรรม เร่งทำหนังสือถามเจ้าของลิขสิทธิ์ที่ญี่ปุ่น จับตางานนี้จะเป็นมวยล้มต้มคนดูหรือไม่
      
ต้องตั้งโต๊ะนั่งรอดูผลงานที่ พล.ต.อ.วิระชัย  ทรงเมตตา รองผบ.ตร. เดินทางมาติดตามความคืบหน้ากรณีกลุ่มตัวแทนบริษัท”ลิขสิทธิ์”ล่อจับกุมผู้จำหน่ายสินค้าละเมิดลิขสิทธิ์หลายรายใน จ.นครราชสีมา ซึ่งขณะนี้พบผู้เสียหายกว่า 36 รายแล้ว หลังจาก ไปล่อซื้อกระทงการ์ตูน จากสาวน้อยวัย 15 ปี แล้วนำตัวเหยื่อมา รีดเงินถึงบนโรงพัก สภ.เมืองนครราชสีมา หลังเป็นข่าวอื้อฉาว จนชาวไทยรับไม่ได้กับการกระทำเช่นนี้ ทางตำรวจจึงเตรียมออกหมายจับ 3 ตัวแทนลิขสิทธิ์ มารับทราบข้อกล่าวหาตามขั้นตอน นอกจากนี้ทางพล.ต.อ.วิระชัย ได้สั่งการให้ตำรวจภูธรภาค 3 และภูธรจังหวัดนครราชสีมาตั้งกรรมการสอบสวนกรณีข้อสงสัยว่ามีเจ้าหน้าที่ตำรวจเข้าไปมีส่วนสมรู้ร่วมคิดรู้เห็นเป็นใจ หรือมีส่วนได้ส่วนเสียกับพฤติกรรมของขบวนการนี้หรือไม่หากพบผู้ใดเกี่ยวข้องจะดำเนินการเอาผิดขั้นเด็ดขาด โดยไม่ไว้หน้าผู้ใด ประชาชนได้ทราบข่าวนี้ต่างก็ดีใจว่า ผู้กระทำผิดจะถูกดำเนินคดีอย่างแน่นอน แต่ก็ต้องจับตาดูกันต่อไปอีกว่า งานนี้จะเป็นมวยล้มต้มคนดูหรือไม่
ขณะที่ทั้งฟากฝั่ง”ทนายเดชา กิตติวิทยานันท์" ทนายความชื่อดัง ได้มีความเห็นทางกฎหมายในกรณีที่ตำรวจถูกตั้งกรรมการสอบสวนว่า ถ้าพบว่ามีเจ้าหน้าที่เข้าไปข้องเกี่ยวกับการล่อซื้อ ล่อให้กระทำความผิด จับกุม สอบสวนโดยมิชอบ ร่วมกันตบทรัพย์ ตำรวจเหล่านี้ หลายๆคนในโรงพักแห่งนี้จะซวยแน่นอน อันดับแรกโดนวินัยแน่นอน ถ้าเป็นการกระทำอะไรที่ผิดกฎหมาย ไปร่วมกันตบทรัพย์ จับกุม สอบสวนโดยมิชอบก็โดนวินัยร้ายแรงต้องออกจากราชการหรือไล่ออก อันนี้โดนแน่ๆ ผมดูแล้วมีความเสี่ยงสูง เพราะในการรับแจ้งความของตำรวจ เกี่ยวกับเรื่องลิขสิทธิ์ต้องตรวจสอบว่าเป็นเจ้าของลิขสิทธิ์หรือไม่ ใบมอบอำนาจถูกต้องหรือไม่ ต้นฉบับเคยเห็นหรือไม่ ไม่ใช่มีเพียงแค่สำเนามาส่งพนักงานสอบสวน แบบนี้ใช้ไม่ได้ ถือว่าบกพร่องต่อหน้าที่ เพราะคดีลิขสิทธิ์ตบทรัพย์กันบ่อยความที่เห็นในข่าว แล้วไปร่วมในการตบทรัพย์ ล่อให้เขากระทำความผิด  เขาไม่ทำผิดก็ไปล่อเขา ไปช่วยไกล่เกลี่ย เจรจา มีส่วนแบ่งต่างๆก็ติดคุก มีความผิดตามประมวลกฎหมายอาญามาตรา157 ปฎิบัติหน้าที่โดยมิชอบ ต้องติดคุก 10 ปี โดนไล่ออกจากราชการ งานนี้ดูแล้วตำรวจเหล่านี้ ถ้ามีหลักฐานไปถึง ไม่รอดแน่นอน 
ที่สำนักงานตำรวจแห่งชาติ (ตร.) นายวรกร พงศ์ธนากุล ทนายความ พากลุ่มผู้เสียหายที่ถูกจับคดีลิขสิทธิ์ไม่ชอบด้วยกฎหมาย ถูกชุดแอบอ้างเป็นตัวแทนลิขสิทธิ์ จับปรับดำเนินคดีโดยไม่ชอบด้วยกฎหมาย นำหลักฐานเอกสารเข้าขอความเป็นธรรมกับ พล.ต.อ.จักรทิพย์ ชัยจินดา ผู้บัญชาการตำรวจแห่งชาติ (ผบ.ตร.) เรียกร้องให้มีคำสั่งให้หัวหน้าสถานีตำรวจทั่วประเทศ ใช้ดุลพินิจปล่อยตัวชั่วคราว โดยไม่ต้องใช้หลักทรัพย์เนื่องจาก พบว่ามีการใช้ช่องว่างของกฎหมายนี้เรียกรับผลประโยชน์ และทบทวนกฎหมาย พ.ร.บ.ลิขสิทธิ์ ที่พบว่าปัจจุบันมีช่องว่างเปิดโอกาสให้กลุ่มมิจฉาชีพฉวยโอกาสในการเรียกรับผลประโยชน์ในการไม่ดำเนินคดีในความผิดลิขสิทธิ์
ด้านนายสมศักดิ์ เทพสุทิน รมว.ยุติธรรม กล่าวถึงกรณีนี้ว่า กระทรวงยุติธรรมจะทำหนังสือสอบถามไปที่บริษัทเจ้าของลิขสิทธิ์ในประเทศญี่ปุ่น เพื่อตรวจสอบว่ามีการมอบอำนาจให้ตัวแทนจริงหรือไม่ อย่างไรก็ตาม แม้จะมีการมอบอำนาจให้ตัวแทนจริง แต่เมื่อพิจารณาจากแนวคำพิพากษาศาลฎีกาที่ระบุไว้ชัดเจนว่าการล่อให้กระทำความผิด หลักฐานที่ได้ไม่ใช่หลักฐานที่บริสุทธิ์ ดังนั้น ตัวแทนลิขสิทธิ์จึงไม่ใช่ผู้เสียหาย เด็กจะไม่มีความผิด ซึ่งกรณีนี้จะรวบรวมข้อมูลเป็นคดีตัวอย่าง และจะหารือหน่วยงานที่เกี่ยวข้อง โดยมีแนวคิดแก้กฎหมายดังกล่าวในอนาคต เพื่อไม่ให้นำช่องว่างของกฎหมายมาแอบแฝงหาผลประโยชน์ ขณะเดียวกันทางการไทยก็ไม่ได้สนับสนุนให้มีการละเมิดลิขสิทธิ์ 
