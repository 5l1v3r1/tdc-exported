
# شهدا درس استکبارستیزی را به معرض نمایش گذاشتند/ تبعیت از ولایت فقیه خواسته اصلی شهدا از مردم است

Published at: **2019-11-05T18:48:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545217.html/%D8%B4%D9%87%D8%AF%D8%A7-%D8%AF%D8%B1%D8%B3-%D8%A7%D8%B3%D8%AA%DA%A9%D8%A8%D8%A7%D8%B1%D8%B3%D8%AA%DB%8C%D8%B2%DB%8C-%D8%B1%D8%A7-%D8%A8%D9%87-%D9%85%D8%B9%D8%B1%D8%B6-%D9%86%D9%85%D8%A7%DB%8C%D8%B4-%DA%AF%D8%B0%D8%A7%D8%B4%D8%AA%D9%86%D8%AF--%D8%AA%D8%A8%D8%B9%DB%8C%D8%AA-%D8%A7%D8%B2-%D9%88%D9%84%D8%A7%DB%8C%D8%AA-%D9%81%D9%82%DB%8C%D9%87-%D8%AE%D9%88%D8%A7%D8%B3%D8%AA%D9%87-%D8%A7%D8%B5%D9%84%DB%8C-%D8%B4%D9%87%D8%AF%D8%A7-%D8%A7%D8%B2-%D9%85%D8%B1%D8%AF%D9%85-%D8%A7%D8%B3%D8%AA)

فرمانده گردان بقیه الله لشگر 31 عاشورا در دوران دفاع مقدس در اردبیل با بیان اینکه شهدا در اوج بندگی بودند، گفت: شهدا در دنیایی که استکبار جهانی سکاندار محض بود، درس استکبارستیزی را به معرض نمایش گذاشتند.
به گزارش شبکه اطلاع رسانی راه دانا؛ به نقل از سبلان‌ما، مراسم پنجمین سالگرد تدفین شهدای گمنام دانشگاه محقق اردبیلی بعد از ظهر امروز با سخنرانی سردار علی ابوالقاسم زاده از فرماندهان دوران دفاع مقدس و با حضور اساتید و دانشجویان اردبیل در مسجد دانشگاه محقق اردبیلی برگزار شد.
ابوالقاسم زاده با بیان اینکه شهدا به جهانیان درس غیرت و مردانگی دادند،گفت: شهدا در اوج بندگی بودند و به همه ما ثابت کردند که باید مطیع ولایت فقیه باشیم.
وی با اشاره به اینکه پدر و مادر شهدا، بین تکلیف الهی و فرزند، تکلیف الهی را انتخاب کردند، گفت: ملت ایران بهای سنگینی برای این نظام و انقلاب و مقاومت پرداخت کرده اند.
وی اضافه کرد: سوریه تنها کشوری بود که در ۸ سال دفاع مقدس در کنار ایران بود و دستور ناب اسلام هم می گوید هر جا مسلمانی کمک خواست، به کمکش بشتابیم.
 این رزمنده دوران دفاع مقدس در پایان سخنان خود به بیان خاطراتی از دوران دفاع مقدس به خصوص شهیدان باکری پرداخت و گفت: همه برنامه های نظامی، پول ها، فکر ها و سلاح ها در اختیار صدام بود اما رزمندگان ایثارگری و فداکاری کردند و اجازه ندادند یک وجب از خاک کشور به دست صدامیان بیفتد.
عباس فنی اصل معاون فرهنگی و اجتماعی دانشگاه محقق اردبیلی هم در این مراسم با بیان اینکه همه ما مدیون شهدا و رزمندگان و ایثارگری ها و فداکاری های آنها هستیم، گفت:نباید از یاد شهدا غفلت کنیم بلکه باید همیشه و در همه حال با الگو گرفتن از آنها در مسیر نظام و انقلاب اسلامی حرکت کنیم.
انتهای پیام/ج
