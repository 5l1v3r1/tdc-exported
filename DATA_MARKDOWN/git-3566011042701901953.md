
# ردیف بودجه‌ای برای کمک به مؤسسات فرهنگی و هنری دیده نشده است

Published at: **2019-11-07T18:38:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545506.html/%D8%B1%D8%AF%DB%8C%D9%81-%D8%A8%D9%88%D8%AF%D8%AC%D9%87-%D8%A7%DB%8C-%D8%A8%D8%B1%D8%A7%DB%8C-%DA%A9%D9%85%DA%A9-%D8%A8%D9%87-%D9%85-%D8%B3%D8%B3%D8%A7%D8%AA-%D9%81%D8%B1%D9%87%D9%86%DA%AF%DB%8C-%D9%88-%D9%87%D9%86%D8%B1%DB%8C-%D8%AF%DB%8C%D8%AF%D9%87-%D9%86%D8%B4%D8%AF%D9%87-%D8%A7%D8%B3%D8%AA)

وزیر فرهنگ و ارشاد اسلامی گفت: امسال در بودجه ردیف خاصی و ویژه‌ای برای کمک به مؤسسات چندمنظوره و تک فرهنگی و هنری دیده نشده است.
به گزارش شبکه اطلاع رسانی راه دانا؛ سید عباس صالحی عصر امروز در جلسه ملاقات با مدیران مسئول مؤسسات فرهنگی و هنری تک یا چندمنظوره شهرستان‌های گرمسار و آرادان با بیان اینکه وزارت فرهنگ و ارشاد اسلامی برای کمک به مؤسسات فرهنگی هنری در حال رایزنی‌هایی است اظهار داشت: تلاش می‌شود تسهیلاتی از بانک‌های برای کمک به مؤسسات فرهنگی و هنری اخذ شود.
وی با بیان اینکه ماهیت مؤسسات تک و چندمنظوره فرهنگی و هنری در واقع نهادهای مدنی و مردمی است گفت: باید تلاش شود تا این مؤسسات و همچنین کانون‌های فرهنگی به سمت کارآفرینی بروند.
وزیر فرهنگ و ارشاد اسلامی با اشاره به نقش مهم مؤسسات فرهنگی و هنری در عرصه‌های مختلف خدمت‌رسانی در کشور گفت: مؤسسات تک و چندمنظوره فرهنگی و هنری به‌عنوان تسهیلگر در ساختارهای مختلف در حال فعالیت هستند.
صالحی با اشاره به ظرفیت‌های اقتصادی حوزه فرهنگی کشور گفت: می‌توان به این حوزه نگاهی مولد و اقتصادی داشت و از آن در این زمینه بهره برد.
وی با اذعان به اینکه باید از ظرفیت‌های اقتصادی حوزه فرهنگی کشور بهره گرفت تصریح کرد: وزارت فرهنگ و ارشاد اسلامی قصد دارد ا از اعتبارات عمومی و اختصاصی با هدف اشتغال آفرینی فرهنگی بهره گیرد.
وزیر فرهنگ و ارشاد اسلامی با اشاره به برنامه‌های این وزارتخانه برای توسعه و ایجاد سینما در کشور گفت: در برنامه مشترک وزارت کشور و وزارت فرهنگ و ارشاد اسلامی هدف‌گذاری‌های مطلوبی انجام‌شده و بر اساس آن دیگر در کشور شهر بدون سینما نخواهیم داشت.
انتهای پیام
