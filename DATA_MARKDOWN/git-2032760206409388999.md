
# Foto: Bratislavská Karlova Ves otvorila novú lodenicu, neohrozí ju ani storočná voda

Published at: **2019-11-07T17:35:03+00:00**

Author: **Webnoviny**

Original: [Denník politika](http://dennikpolitika.sk/archiv/88991)

7.11.2019 (Webnoviny.sk) – V bratislavskej mestskej časti Karlova Ves otvorili novú lodenicu, využívať ju môžu vodácke kluby aj verejnosť. Jej výstavba stála takmer 700-tisíc eur a financovali ju z rozpočtu mestskej časti a z dotácií hlavného mesta. Magistrát na vybudovanie lodenice prispel čiastkou 335-tisíc eur, zvyšok hradila mestská časť. Lodenica sa nachádza vedľa zátoky na Botanickej ulici a prevádzkovať ju bude mestská časť. Informoval o tom hovorca Karlovej Vsi Branislav Heldes v tlačovej správe.
Napriek tomu, že táto lokalita je podľa starostky Karlovej Vsi Dany Čahojovej vyhľadávaná developermi, areál lodenice mestská časť nikomu neprenajala. Chcú, aby bola táto lokalita dostupná verejnosti.
„V Bratislave v posledných desaťročiach nenávratne zanikli mnohé športoviská. Zmizol cyklistický velodróm a obeťou developerskej činnosti sa stali aj mnohé futbalové ihriská. Vodácky šport je tiež v akútnom ohrození,“ vysvetlila Čahojová potrebu vybudovania novej lodenice.
Zobraziť fotogalériu k článku:Otvorenie lodenice v Karlovej Vsi (fotografie)
Ako uviedol primátor Bratislavy Matúš Vallo, vodácke športy a Bratislava sú historicky spojené. „Aj preto sme podpísali Memorandum o spolupráci s Asociáciou bratislavských vodáckych klubov, v ktorom sme sa okrem iného zaviazali vytvárať podmienky pre zaistenie bezpečného športovania na Dunaji a iných vhodných vodných plochách v meste,“ uviedol Vallo.
Architekti sa pri návrhu inšpirovali starými drevenými lodenicami Tatran a Kajak Klub Bratislava. „Na betónovom podzemnom hangári pre lode stojí dvojpodlažná drevená konštrukcia kombinovaná s oceľovými prvkami,“ vysvetlil Heldes s tým, že vstupné podlažie je vo výške, ktorú neohrozuje ani prípadná storočná voda. Na prvom poschodí bude kaviareň, určená aj pre kultúrno-spoločenské podujatia. V exteriéri prvého podlažia je čiastočne prekrytá letná terasa a v hornom podlaží budú šatne, sklady, sušiarne či fitnes centrum.
Viac k témam: LodenicaZdroj: Webnoviny.sk – Foto: Bratislavská Karlova Ves otvorila novú lodenicu, neohrozí ju ani storočná voda © SITA Všetky práva vyhradené.
