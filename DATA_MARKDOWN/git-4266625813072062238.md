
# Еліна Світоліна: У кожному поєдинку потрібно показувати свій кращий теніс

Published at: **2019-11-02T20:14:00+00:00**

Author: ****

Original: [ZIK.UA](https://zik.ua/news/2019/11/02/elina_svitolina_u_kozhnomu_poiedynku_potribno_pokazuvaty_sviy_krashchyy_1682379)


        Перша «ракетка» України і восьмий номер світового рейтингу 25-річна Еліна Світоліна прокоментувала свою перемогу над сьомою ракеткою світу 22-річною швейцаркою Беліндою Бенчіч у півфіналі Підсумкового турніру року Жіночої тенісної асоціації – WTA Finals-2019 у Шеньчжені (Китай) із призовим фондом 14 000 000 доларів.
      
Нагадаємо, у півфіналі Белінда Бенчіч знялася з гри через травму при рахунку 4:1 на користь Еліни Світоліної в третьому сеті.
«Ніколи не хочеться закінчувати матч таким чином. Це важко спостерігати, коли суперниця знімається через травму. Думаю, що для Белінди це був важкий момент. Це кінець сезону, один з найбільших турнірів і ти, звичайно ж, хочеш зіграти якомога краще. Будемо сподіватися, що вона зможе відновитися і бути в формі до старту наступного сезону.
Важко продовжувати гру, коли хтось травмований, тому що в такому випадку суперниця намагається грати більш ризиковано. Белінда відмінно пробивала по м’ячу, так що мені потрібно було намагатися змусити рухатися її по майданчику. Це було не так легко, тому що складно знайти баланс між тим, коли намагаєшся пробити потужно або намагаєшся зіграти в потрібному напрямку. Вона багато атакувала. Іноді, звичайно, вона допускала помилки, але у неї виходило чимало приголомшливих ударів. В цьому і є небезпека, про яку потрібно пам’ятати.
Сьогодні у мене був відмінний день на подачі. На початку матчу я просто здорово подавала. Думаю, що це мій рекорд за один матч – 16 ейсів. Це позитивний момент, сподіваюся, я зможу продовжити в тому ж дусі і в завтрашньому матчі.
Для мене не має значення, з ким я буду грати в фіналі, з Ешлі Барті чи Кароліною Плішковою. Вони перша і друга ракетки світу, тому треба бути готовою до матчу і до боротьби. З Кароліною на цьому тижні ми вже грали. Якщо я знову зустрінуся з нею, то це буде цікавий матч. Я постараюся просто залишатися зосередженою на грі.
Я намагаюся налаштовуватися від матчу до матчу і не думати наперед, що відбувається. Завтра мене чекає важливий матч, в якому я буду намагатися перемогти.
Це останній турнір сезону і завтра у мене буде останній матч в сезоні. Це буде важкий поєдинок, але я залишу всі сили на корті, щоб знову підняти над головою цей трофей чемпіонки.
Це великий турнір, на якому відразу ж доводиться грати з кимось із ТОП-8, хто зі старту грає сильно, тому ти повинен бути в формі з першого дня, бути зібраним і готовим до матчів. Це те, що ми і намагаємося робити. В кожному поєдинку потрібно показувати свій кращий теніс, свої кращі вольові якості і фізичну підготовку. Я завжди люблю розширювати свої межі. Це те, що я намагаюся робити на цьому турнірі», – цитує Еліну Світоліну btu.org.ua.
 
 
