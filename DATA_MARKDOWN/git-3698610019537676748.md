
# На забезпечення діяльності президента України та його офісу в бюджеті передбачено 916 млн грн

Published at: **2019-11-06T17:25:00+00:00**

Author: ****

Original: [DT.ua](https://dt.ua/ECONOMICS/na-zabezpechennya-diyalnosti-prezidenta-ukrayini-ta-yogo-ofisu-v-byudzheti-peredbacheno-916-mln-grn-328735_.html)

Проект державного бюджету на 2020 рік до другого читання передбачає видатки в 916 млн 169,2 тис. грн на обслуговування, організаційне, інформаційно-аналітичне, матеріально-технічне забезпечення діяльності президента України та його офісу.
Як зазначено в законопроекті №2000 від 15 вересня, з доопрацюванням до другого читання, загалом на Державне управління справами з загального та спеціального фонду виділено 2 млрд 412 млн 781,2 тис. грн, з яких 2 млрд 379 млн 819,9 тис. грн передбачено на апарат Держуправління справами, частина з яких саме йде на забезпечення діяльності глави держави та його кабінету.
На "надання медичних послуг медичними закладами" передбачено 793 млн 239,7 тис. грн, на підготовку кадрів, підвищення кваліфікації керівних працівників, спеціалістів державного управління, підготовку науково-педагогічних і наукових кадрів з питань стратегічних проблем внутрішньої та зовнішньої політики - 299 млн 718,8 тис. грн.
На збереження природно-заповідного фонду в національних природних парках і заповідниках у держбюджеті-2020 для апарату Держуправління справами виділено 96 млн 659,6 тис. грн, на наукову та науково-технічну діяльність у сфері державного управління, стратегічних проблем внутрішньої та зовнішньої політики і з питань посередництва та примирення при вирішенні колективних трудових спорів (конфліктів) - 92 млн 021,4 тис. грн, на фінансову підтримку санаторно-курортних закладів і закладів оздоровлення - 86 млн 216,5 тис. грн.
Для фінансової підтримки Національного камерного ансамблю "Київські солісти", Національного культурно-мистецького та музейного комплексу "Мистецький арсенал" закладено 50 млн 092,2 тис. грн, на реалізацію державного інвестиційного проекту "Відновлення матеріально-технічної бази та об'єктів інфраструктури ДП України "Міжнародний дитячий центр "Артек" (розширення і реконструкція приміщень харчоблока) - 33 млн 121 тис. грн.
На виготовлення державних нагород і пам'ятних знаків для апарату Держуправління справами передбачено 10 млн 381,5 тис. грн, виплату державних премій - 2,2 млн грн.
Окремим рядком на Національну службу посередництва і примирення України для сприяння у врегулюванні колективних трудових спорів - 32 млн 961,3 тис. грн.
Кабінет міністрів України планує скоротити видатки державного бюджету у наступному році, заради чого передбачається скоротити мінімум десяту частину державних службовців.
