
# چه جرم هایی در خراسان جنوبی بیشتر اتفاق می افتد؟

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697177/%DA%86%D9%87-%D8%AC%D8%B1%D9%85-%D9%87%D8%A7%DB%8C%DB%8C-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%A8%DB%8C%D8%B4%D8%AA%D8%B1-%D8%A7%D8%AA%D9%81%D8%A7%D9%82-%D9%85%DB%8C-%D8%A7%D9%81%D8%AA%D8%AF)

رئیس کل دادگستری خراسان‌ جنوبی گفت: مواد مخدر، تصادفات و ضرب و جرح در خراسان جنوبی از جرم‌های دارای فراوانی است.
‌حجت‌الاسلام ابراهیم حمیدی‌ در گفت‌وگو با ایسنا گفت: بسیاری جرم‌ها در خراسان جنوبی دیده نمی‌شود اما چند جرم عمده در استان وجود دارد که از نظر تعداد بیش از بقیه است.
وی ادامه داد: بحث مواد مخدر یکی از این جرم‌هاست که در استان فراوانی دارد چراکه خراسان جنوبی با افغانستان مرز مشترک داشته و یکی از دروازه‌های ورودی مواد مخدر است.
رئیس کل دادگستری خراسان‌ جنوبی بیان کرد: میزان مواد مخدر سنگین نیست اما تعداد‌پرونده‌ها نسبتا زیاد است و این باعث شده این جرم‌ها یکی از مهم‌ترین جرایم استان باشد.
حمیدی ادامه داد: موضوع بعدی که تعداد آن زیاد است، تصادفات جاده‌ای است که آمار ان بالاست و یکی از علت‌های این آمار بالا این است که خراسان جنوبی در مسیر تردد چندین استان قرار دارد و از آن سو زیرساخت‌ها فراهم نیست.
وی افزود: کمترین بزرگراه و جاده یک طرفه را در استان داریم و به علت وجود مناطق حادثه‌خیز، تصادفات افزایش می‌یابد اما باید فرهنگ رانندگی در کشور ترویج و آموزش داده شود تا به این طریق از بسیاری حوادث پیشگیری شود.
رئیس کل دادگستری خراسان‌ جنوبی تصریح کرد: ضرب و جرح‌های عمدی و نزاع‌ها نیز در استان زیاد است که در این راستا نیاز به پیشگیری و افزایش آستانه تحمل داریم.

        تاکید بر پیشگیری از وقوع جرم و رسیدگی به پرونده‌های مسن
      
حمیدی با اشاره به برنامه‌ها برای سال جاری، تصریح کرد: بر اصل پیشگیری از وقوع جرم بسیار تمرکز داریم تا از آسیب‌های اجتماعی پیشگیری کنیم.وی بیان کرد: کارگروه‌هایی را در دادگستری شکل دادیم تا از ظرفیت نهادها و مشاوران بهره ببریم و میزان طلاق را کاهش دهیم.
رئیس کل دادگستری خراسان‌ جنوبی بیان کرد: با بهره‌گیری از ظرفیت‌ها در بحث منابع داخلی در حال انجام مطالعات هستیم که در شهرستان‌هایی که نیاز به تاسیس دادگاه وجود دارد، دادگاه تاسیس کنیم.
حمیدی با اشاره به افتتاح دو دادگاه در آینده‌ای نزدیک در شهرستان‌های استان، اظهار کرد: افزایش بهره‌گیری از ظرفیت شوراهای حل اختلاف از دیگر برنامه‌ها است.
وی با تاکید بر رسیدگی به پرونده‌های مسن، یادآور شد: این پرونده‌ها در دادگستری نسبت به کشور بسیار کم است و در استان کمتر از ۳۰۰ پرونده است اما این امر در اولویت است تا پایان سال پرونده‌های مسن تعیین تکلیف شوند.
