
# Daniele Minati e Anna Pieropan, morti nell’incidente sulla A13 con la piccola Diletta

Published at: **2019-11-02T22:00:00+00:00**

Author: **Andrea Priante**

Original: [Corriere della Sera](https://www.corriere.it/cronache/19_novembre_03/daniele-minati-anna-pieropan-morti-nell-incidente-a13-la-piccola-diletta-620b6d38-fe44-11e9-9c5d-ee1cd17612e0.shtml)

Anna e Daniele — morti sabato notte, nello schianto sulla A13: una orrenda carambola, innescata da un neopatentato, che ha coinvolto un camper, un’auto e un pullman — sempre insieme, fin dai tempi dell’ università. Si erano fidanzati nel 2012, quando lei era ancora una studentessa della facoltà di Scienze Politiche e tutte le mattine partiva da Schio - dove abitava con i genitori e i due fratelli - per raggiungere Padova in treno. «I viaggi con lei erano un continuo parlare di Daniele: di quanto le piaceva, di come stava bene con lui... Erano completamente rapiti l’ uno dall’ altro: il loro, era un amore da film», racconta Barbara Corzato. Lei e Anna Pieropan erano amiche fin da bambine. «Una brava mamma, una moglie felice, una donna piena di energia», la descrive adesso che un incidente stradale se l’ è portata via per sempre, assieme al «suo» Daniele e alla loro bambina. Aveva 29 anni. Anna era un’ operatrice della cooperativa «ConTe», che assiste persone in difficoltà; era a capo del settore che si occupa dei richiedenti asilo; era cresciuta in una famiglia molto religiosa e attiva nel volontariato. Ed era anche la sorella di Stefano, un ragazzo malato di sclerosi multipla che ha scritto diversi libri e che ha ispirato «Contando le formiche», il cortometraggio vincitore di diversi premi, trasmesso lo scorso anno dalla Rai. «Le piaceva dare una mano agli altri, era compassionevole», racconta Stefano. «Ma soprattutto, mia sorella era un vulcano: sembrava volare da una cosa all’ altra». A riportarla con i piedi per terra, ci pensava il marito Daniele Minati, 32 anni, originario di Sovizzo, sempre in provincia di Vicenza. «Lui era una roccia, un tipo concreto. Caratterialmente, era completamente diverso da Anna. E forse proprio per questo si amavano così tanto: erano in grado ci compensarsi a vicenda», conclude il fratello. Gli amici li ricordano sempre affiatati. Le foto sui social, li mostrano sorridenti, in viaggio attraverso gli Stati Uniti o impegnati a girare in camper lungo le strade italiane. A cinque anni dall’ inizio della loro relazione, il «grande passo»: si erano sposati nell’ estate del 2017 e subito dopo erano andati a vivere a Torreselle, una frazione di Isola Vicentina. Il 31 maggio era nata Diletta. In questi anni, terminata l’ università, Minati aveva lavorato in una fabbrica di mangimi per animali e di recente si era licenziato: aveva trovato un’ altra occupazione. E proprio domani sarebbe stato il suo primo giorno di lavoro. Ma prima di intraprendere questa nuova esperienza, Daniele aveva voluto concedersi una breve vacanza: lui, Anna e Diletta, insieme per una nuova avventura on the road . Minati, che adorava i fumetti, aveva convinto la moglie ad accompagnarlo al Lucca Comics, il grande festival dei personaggi di fantasia e dei giochi di ruolo. Così, erano partiti mercoledì notte a bordo di quel loro vecchio Fiat, e avevano raggiunto la cittadina toscana. Lì, sono rimasti fino all’ altra notte. Nel viaggio di ritorno, mentre percorrevano il tratto bolognese dell’ A13, il loro camper è finito stritolato in quell’ inferno di lamiere. Prima lo schianto con l’ utilitaria guidata da un neopatentato, poi l’ impatto con un pullman. Una trappola mortale. Per l’ intera famiglia Minati, non c’ era stato scampo. «Una tragedia senza senso, che ci lascia sconvolti», dice il sindaco di Schio, Valter Orsi. Ieri, ha fatto visita ai genitori e ai fratelli di Anna Pieropan. Ancora non ha deciso se proclamare il lutto cittadino in occasione dei funerali che saranno celebrati la prossima settimana, appena arriverà il nullaosta della procura emiliana. «In ogni caso daremo tutto l’ appoggio possibile - conclude il sindaco - anche mettendo a disposizione i nostri psicologi».
