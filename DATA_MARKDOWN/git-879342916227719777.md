
# НАБУ відкрило провадження стосовно Кличка

Published at: **2019-11-01T17:44:28+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/nabu-vidkrylo-provadzhennya-shhodo-klychka)


        НАБУ відкрило кримінальне провадження щодо мера Києва Віталія Кличка на вимогу Вищого антикорупційного суду.
      
Про це у відповідь на запит «РБК-Україна» повідомили в НАБУ.
Йдеться про те, що НАБУ на виконання постанови Вищого антикорупційного суду від 2 жовтня 2019 року внесло відомості до Єдиного реєстру досудових розслідувань.
«Станом на 31 жовтня досудове розслідування в зазначеному провадженні триває», - повідомили в НАБУ.
Відзначимо, ВАКС до цього зобов'язав бюро відкрити справу щодо Кличка за підозрою в можливому зловживанні владою.
«Зобов'язати уповноважену особу Національного антикорупційного бюро України внести до ЄРДР відомості, викладені в депутатському зверненні від 18.09.2019 р. за вх. № Ко-11235, про вчинені кримінальні правопорушення, передбачені ст. 364, 368, 368-2, 191 Кримінального кодексу України. Постановою слідчого судді Вищого антикорупційного суду від 30 вересня 2019 провадження у вищевказаній скарзі було відкрито», - йдеться в постанові ВАКС.
Крім того, в НАБУ відзначили, що не розслідують факт можливої ​​державної зради з боку Кличка і двох його заступників.
Раніше повідомлялося, що 25 жовтня НАБУ зобов'язали відкрити нову справу проти Кличка.
Також нагадаємо, ВАКС зобов'язав НАБУ внести відомості про кримінальні правопорушення Кличка.
Хочете обговорити цю новину? Долучайтеся до телеграм-чату CHORNA RADA
