
# Отчитат тежък стрес при здравните работници у нас

Published at: **2019-11-05T18:37:00+00:00**

Author: **Стандарт**

Original: [Стандарт Новини](https://standartnews.com/balgariya-zdraveopazvane/prouchvane-otchita-silen-stres-na-zdravnite-rabotnitsi-u-nas-405969.html)

Повече от половината от здравните работници у нас са подложени на силен стрес и дори психическо насилие на работното си място. Това показва национално проучване, направено от Федерацията на синдикатите в здравеопазването към КНСБ. То обхваща лекари, медицински и административен персонал от 53 здравни заведения.
"Близо 59 на сто, или над 700 от анкетираните, посочват, че психоклиматът на работното им място не е добър. Изследванията показват, че по-младите медицински работници имат по-високо ниво на емоционално изтощение в сравнение с колегите си в по-зряла възраст. За 1/3 от тях този факт е причина за търсене на реализация в чужбина.
Над 60% посочват, че са били жертва на психическо насилие на работното място. Сред водещите стресови фактори, свързани с професионалната среда, са полагането на извънреден труд, работа на празници, както и нощем, удължено работно време, недостатъчно време за почивка.
Според синдикалистите много показателен и тревожен е фактът, че над 90% от анкетираните считат, че не се предприемат мерки за отстраняване на посочените причини, свързани с психо-социалните рискове.
КНСБ предлага на социалните партньори съвместно да разработят харта за психично здраве в сектор "Здравеопазване".
