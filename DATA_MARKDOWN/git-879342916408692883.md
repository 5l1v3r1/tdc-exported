
# Зеленський доручив Кабміну вирішити питання боргів «Укроборонпрому»

Published at: **2019-11-06T18:14:01+00:00**

Author: ****

Original: [Слово і Діло](https://www.slovoidilo.ua/2019/11/06/novyna/polityka/zelenskyj-doruchyv-kabminu-vyrishyty-pytannya-borhiv-ukroboronpromu)


        Президент України Володимир Зеленський доручив вирішити питання заборгованості по зарплаті на ДК «Укроборонпром» під час консультації за участю членів уряду.
      
Про це він заявив під час візиту в Харківську область у середу, 6 листопада, передає ОПУ.
Зеленський зустрівся із колективами трьох заводів держконцерну. Раніше, працівники підприємств поскаржилися президенту на заборгованість по заробітній платі. В цілому станом на 1 листопада 43 підприємства концерну заборгували працівникам 463 млн грн.
Президент закликав гендиректора «Укроборонпрому» Айвараса Абромавичуса провести консультації з урядом щодо вирішення питання погашення заборгованості із зарплати.
«Прем'єр-міністр має зібрати всі уряд, щоб були всі представники правоохоронних органів. Щоб ми розуміли, хто є замовником, скільки танків. Чому ми робимо продукцію для Таїланду, а для України не робимо? Чому у нас є чудові літаки, чудові конструктори, а ми нічого не виробляємо і нічого не літає?», - сказав Зеленський.
Зі свого боку, Абромавичус повідомив, що 70 підприємств держконцерну є прибутковими, а 46 - збиткові. На підприємствах працюють: 68 000 чоловік, середня зарплата - 12,9 тис. Гривень. Найнижча заробітна плата - на Харківському авіаційному заводі.
Він також звинуватив попереднє керівництво країни у проблемах на підприємствах, розповівши, що велика частина оборонного держзамовлення діставалася приватним фірмам минулих політиків, а не держпідприємствам.
Абромавичус запропонував скликати засідання РНБО, на якому розглянути заходи щодо фінансового оздоровлення оборонно-промислового комплексу, зокрема поповнення статутного капіталу ДК «Укроборонпром» із подальшою виплатою боргів.
Президент зі свого боку наголосив на пріоритетності погашення заборгованості по заробітній платі.
Раніше «Укроборонпром» звільнив керівників найбільших спецекспортерів.
Також нагадаємо, «Укроборонпром» підписав контракт із аудитором.
Хочете обговорити цю новину? Долучайтеся до телеграм-чату CHORNA RADA
