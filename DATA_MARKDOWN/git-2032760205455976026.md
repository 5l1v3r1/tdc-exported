
# Ide o politickú nomináciu a rozhodnutie o Glváčovi tak musia podľa Danka prijať smeráci

Published at: **2019-11-06T10:35:05+00:00**

Author: **Webnoviny**

Original: [Denník politika](http://dennikpolitika.sk/archiv/88819)

6.11.2019 (Webnoviny.sk) – Rozhodnutie o Martinovi Glváčovi musí podľa predsedu Národnej rady SR Andreja Danka prijať strana Smer-SD. Ako uviedol pre agentúru SITA, ide o politickú nomináciu, takže odvolať ho môže buď strana Smer-SD, alebo plénum Národnej rady SR.
Danko zároveň zdôraznil, že ak by Glváč skončil na poste podpredsedu parlamentu, Smer-SD nominuje nového podpredsedu, keďže im tento post prináleží.
Glváč čelí tlaku na odstúpenie od 21. októbra pre jeho údajnú komunikáciu s Marianom Kočnerom cez aplikáciu Threema.
Ďalšiu údajnú komunikáciu medzi Glváčom a Kočnerov z rokov 2014 až 2016 cez aplikáciu Viber zverejnil líder opozičného hnutia Obyčajní ľudia a nezávislé osobnosti (OĽaNO) Igor Matovič.
Glváč tvrdil, že ho zverejnená komunikácia nijako nediskvalifikuje ani nepoukazuje na žiadne porušenie zákona či zneužívanie postavenia verejného činiteľa. S Kočnerom sa vraj nestretol od roku 2012 a Matovičovi hrozil trestným oznámením.
Opozícia sa preto 29. októbra pokúsila odvolať Glváča z funkcie podpredsedu Národnej rady SR. Parlament však neschválil program mimoriadnej schôdze, keďže za hlasovalo 67 z 138 prítomných poslancov. Glváč v reakcii na to v ten deň vyhlásil, že sa v krátkom čase rozhodne, či odstúpi z funkcie podpredsedu parlamentu.
Glváč však zatiaľ žiaden krok neoznámil a stranícky šéf Robert Fico v utorok vyhlásil, že bude rešpektovať akékoľvek jeho rozhodnutie a kritizoval opozíciu vrátane Matoviča. Hnutie Obyčajní ľudia a nezávislé osobnosti (OĽaNO) chce preto opätovne odvolávať Glváča. OĽaNO pôvodne chcelo žiadať schôdzu na odvolanie premiéra Petra Pellegriniho (Smer-SD), ak nezabezpečí Glváčov odchod.
Viac k témam: podpredseda Národnej rady SR (NR SR), podpredseda strany Smer-SD, predseda Národnej rady SR (NR SR), predseda strany Smer-SDZdroj: Webnoviny.sk – Ide o politickú nomináciu a rozhodnutie o Glváčovi tak musia podľa Danka prijať smeráci © SITA Všetky práva vyhradené.
