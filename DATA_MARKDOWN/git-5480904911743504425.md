
# Paris St. Germain, Bayern a Juventus postoupily do osmifinále LM

Published at: **2019-11-06T23:24:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/paris-st-germain-bayern-a-juventus-postoupily-do-osmifinale-lm/1817442?utm_source=rss&utm_medium=feed)

Praha - Fotbalisté Paris St. Germain díky výhře 1:0 nad Bruggami ovládli i čtvrtý zápas ve skupině Ligy mistrů a dvě kola před koncem základních skupin postoupili do osmifinále. O jejich vítězství rozhodl ve 22. minutě Mauro Icardi. Stoprocentní bilanci a postup si zajistil také Bayern Mnichov, který zdolal 2:0 Olympiakos Pireus. Účast mezi 16 nejlepšími si s předstihem vybojoval i Juventus Turín, který trefou ve třetí minutě nastavení druhého poločasu zvítězil na hřišti Lokomotivu Moskva 2:1.
K postupu se ve skupině A, v níž je PSG, výrazně přiblížil rovněž Real Madrid, který na Santiago Bernabéu rozstřílel Galatasaray Istanbul 6:0. Hattrickem se o výhru postaral Brazilec Rodrygo, který se v 18 letech a 301 dnech stal druhým nejmladším třígólovým střelcem v historii Ligy mistrů. Prvenství drží legenda "Bílého baletu" Raúl z října 1995.
Real vedl o tři branky už po 14 minutách hry. Mezi čtvrtou a sedmou minutou se po přihrávkách Marcela dvakrát trefil Rodrygo. Třetí branku "panenkovskou" penaltou kapitán Ramos a čtvrtý gól přidal v závěru prvního poločasu po Rodrygově nahrávce Benzema.
Jednatřicetiletý Francouz se po Lionelovi Messimu z Barcelony stal druhým hráčem v historii soutěže, který skóroval v 15 ročnících po sobě. V 81. minutě se Benzema trefil podruhé a ve druhé minutě nastavení Rodrygo po jeho přihrávce završil hattrick.
Bayern poprvé vedl dočasný trenér Hans-Dieter Flick, který po bundesligové porážce 1:5 ve Frankfurtu nahradil odvolaného Nika Kovače.
Domácí se dlouho nemohli prosadit. Až v 69. minutě otevřel skóre Lewandowski, který se trefil v osmém utkání základní skupiny Ligy mistrů po sobě. Pojistku přidal minutu před koncem Perišič.
Z vítězství se radoval i letošní finalista soutěže Tottenham, který v Bělehradu porazil tamní Crvenou zvezdu 4:0. Ze dvou tref se radoval Son Hung-min.
Body poprvé ztratil Manchester City po remíze 1:1 proti Bergamu. "Citizens" si tak na postup musejí počkat. Hosté vedli na milánském San Siru, kde Atalanta hraje domácí zápasy v Lize mistrů, od sedmé minuty zásluhou Sterlinga. Dvě minuty před koncem úvodního dějství mohl zvýšit z penalty Jesus, který však minul branku.
Bergamo anglické šampiony potrestalo čtyři minuty po přestávce, kdy srovnal Pašalič. Od 81. minuty dohrával Manchester bez vyloučeného brankáře Brava.
Ve druhém duelu skupiny C Dinamo Záhřeb doma po divokém průběhu remizovalo se Šachťarem Doněck 3:3. Oba celky mají shodně pět bodů. V 74. minutě uviděl červenou kartu domácí Moro a opět minut později hostující Marlos. Chorvatský celek dvěma brankami odskočil do vedení 3:1, ale ukrajinské mužstvo v nastaveném času dvakrát skórovalo a vytěžilo bod.
Juventus začal výborně a ve třetí minutě se ujal vedení. Přímý kop Ronalda propadl gólmanovi Guilhermemu mezi nohy a Aaron Ramsey ho doklepl do sítě. Velšský záložník byl označen za střelce, byť míč možná přešel brankovou čáru o chvíli dříve.
Ramsey vstřelil 300. gól "Staré dámy" v novodobé historii soutěže, která se datuje od roku 1992. Italští mistři se stali pátým mužstvem, který tuto metu pokořil. Více tref zaznamenaly pouze Manchester United, Bayern, Barcelona a nejlepší Real Madrid.
Ronaldo si připsal 174. start v evropských pohárech, čímž vyrovnal na druhém místě historického pořadí Paola Maldiniho. Více zápasů má jen brankář Iker Casillas.
Lokomotiv vyrovnal ve 12. minutě, kdy si na Rybusův centr vyskočil ve vápně nejvýše Alexej Mirančuk, který zamířil hlavou přesně k tyči. V 78. minutě mohli domácí skóre otočit, ale obránce Bonucci na brankové čáře Máriovu střelu zastavil.
Výhru Juventusu zařídil ve třetí minutě nastaveného času Costa po spolupráci s Higuaínem. "Bianconeri" tak porazili ruský celek stejně jako doma 2:1.
Postup si ve skupině D mohlo pojistit také Atlético Madrid, které však prohrálo v Leverkusenu 1:2. Bayer vedl po 55 minutách o dvě branky. V 84. minutě byl vyloučen domácí Amiri a hosté snížili, na vyrovnání však nedosáhli. "Rojiblancos" jsou druzí o čtyři body před Lokomotivem a svým přemožitelem.
Branky: 4., 7. a 90.+2 Rodrygo, 45. a 81. Benzema, 14. Ramos z pen. Rozhodčí: Zwayer - Schiffner, Achmüller - Stegemann (všichni Něm., video). 
Branka: 22. Icardi. Rozhodčí: Madden - Stewart, Roome (všichni Skot.) - Attwell (Angl., video) 
Branky: 69. Lewandowski, 89. Perišič. Rozhodčí: Raczkowski - Obukowicz, Sijeka (všichni Pol.) - Hernández (Šp., video). 
Branky: 57. a 61. Son Hung-min, 34. Lo Celso, 85. Eriksen. Rozhodčí: Del Cerro - Yusta, Alonso - Sánchez (všichni Šp., video). 
Branky: 25. Petkovič, 83. Ivanušec, 89. Ademi - 13. Alan Patrick, 90.+3 Moraes, 90.+8 Tete. Rozhodčí: Brych - Borsch, Lupp - Dingert (všichni Něm., video). ČK: 74. Moro - 79. Marlos. 
Branky: 49. Pašalič - 7. Sterling. Rozhodčí: Kulbavkov - Žuk, Masljanko (všichni Běl.) - Turpin (Fr., video). ČK: 81. Bravo (Manchester City). 
Branky: 12. Alexej Mirančuk - 3. Ramsey, 90.+3 Costa. Rozhodčí: Buquet - Debart, Pacelli - Millot (všichni Fr., video). 
Branky: 41. vlastní Thomas, 55. Volland - 90.+4 Morata. Rozhodčí: Skomina - Prapotnik, Vukan (Slovin.) - Orsato (It., video). ČK: 84. Amiri (Leverkusen). 
