
# بمباران فرودگاه معیتیقه لیبی توسط نیروهای حفتر

Published at: **2019-11-04T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696669/%D8%A8%D9%85%D8%A8%D8%A7%D8%B1%D8%A7%D9%86-%D9%81%D8%B1%D9%88%D8%AF%DA%AF%D8%A7%D9%87-%D9%85%D8%B9%DB%8C%D8%AA%DB%8C%D9%82%D9%87-%D9%84%DB%8C%D8%A8%DB%8C-%D8%AA%D9%88%D8%B3%D8%B7-%D9%86%DB%8C%D8%B1%D9%88%D9%87%D8%A7%DB%8C-%D8%AD%D9%81%D8%AA%D8%B1)

جنگنده‌های وابسته به نیروهای خلیفه حفتر، یکشنبه شب فرودگاه بین‌المللی معیتیقه در طرابلس پایتخت لیبی را هدف قرار دادند.
به گزارش ایرنا به نقل از خبرگزاری آناتولی، مصطفی المجعی سخنگوی مرکز رسانه‌ای عملیات «آتشفشان خشم» (وابسته به دولت وفاق ملی) گفت: جنگنده‌های متعلق به نیروهای حفتر چهار بار به فرودگاه معیتیقه حمله کردند.
وی توضیحی در باره خسارت‌های احتمالی ناشی از این حملات نداد.
یک پهپاد اماراتی حامی نیروهای حفتر نیز روز یکشنبه فرودگاه معیتیقه را هدف قرار داد. این اقدام چند روز پس از آن انجام شد که لیبی از نزدیک بودن بازگشایی این فرودگاه خبر داده بود.
در حالی که دولت وفاق ملی لیبی (مورد حمایت جامعه جهانی)، همواره امارات را به حمایت از نیروهای حفتر به طرابلس متهم می‌کند، ابوظبی در بیانیه‌ای این اتهامات را تکذیب کرده است.
اوضاع لیبی از ۱۵ فروردین ماه امسال همزمان با دستور ژنرال حفتر از نزدیکان "معمر القذافی" دیکتاتور پیشین این کشور برای حمله به طرابلس متشنج شده است.
لیبی از زمان سرنگونی "قذافی" در سال ۲۰۱۱ به دو دولت موازی در شرق و غرب تقسیم شده است.
نظامیان طرفدار حفتر (مورد حمایت امارات، مصر و فرانسه) بر شرق این کشور مسلط هستند و دولت وفاق ملی به ریاست فائز السراج کنترل غرب لیبی را در دست دارد.
