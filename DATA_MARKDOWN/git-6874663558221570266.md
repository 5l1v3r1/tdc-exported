
# אקזיט של 430 מיליון דולר לחברת Crossix של אסף אבן חיים

Published at: **2019-11-04T00:00:00+00:00**

Author: **הגר רבט ועדי פיק**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3773055,00.html)

חברת הביג דאטה קרוסיקס (Crossix) אשר מייסדה הישראלי הוא אסף אבן חיים, נרכשה על ידי חברת Veeva האמריקאית בעסקת מזומן של 430 מיליון דולר, כך הודיעה היום (ב') חברת וויוה.
לפי ההודעה, עובדי קרוסיקס יקבלו אחזקות בסך 120 מיליון דולר. מרבית פעילות החברה בניו יורק, אולם יש לה 25 עובדים בקריית אונו.
קרוסיקס נוסדה ב-2005 על ידי אבן חיים המכהן כמנכ״ל החברה ואנדרו ויליס המשמש כ-CFO. היא מספקת שירותי אנליטיקה ליותר מ-200 חברות פארמה בינלאומיות, ביניהן גם טבע הישראלית, פייזר, ג׳ונסון אנד ג׳ונסון ואחרות.
בהודעה לתקשורת נמסר כי קרוסיקס תמשיך לפעול כחטיבה עצמאית תחת המותג שלה ובהנהגתו של אבן חיים. הפעילות שלה בישראל, ארה״ב ובלארוס צפויה להמשיך כסדרה.
אבן חיים אמר לכלכליסט שלחברה 25 עובדים בארץ ושהיא מעוניינת להכפיל את מספרם בעקבות הרכישה.
Veeva שנסחרת בבורסת ניו יורק, מספקת פתרונות תוכנה מבוססי ענן עבור תחום מדעי החיים. יש לה מעל ל-775 לקוחות, מחברות הפארמה הגדולות בעולם ועד לסטארט-אפים צעירים בתחום הביוטק. מטה החברה בסן פרנסיסקו ויש לה משרדים גם באירופה, אסיה ואמריקה הלטינית.
