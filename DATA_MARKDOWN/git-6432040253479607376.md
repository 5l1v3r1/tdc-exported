
# Marta Andrzejczyk: na pierwszym planie [ROZMOWA]

Published at: **2019-11-03T10:00:00+00:00**

Author: ****

Original: [Gazeta Olsztyńska](http://gazetaolsztynska.pl/615193,Marta-Andrzejczyk-na-pierwszym-planie-ROZMOWA.html)


        Mąż twierdzi, że nie można się z nią nudzić, a córka chciałaby mieć normalną rodzinę. Tylko że życie musi być szalone, bo właśnie takie jest ciekawsze. Dlatego postawiła wszystko na jedną kartę — chce być sobą. Codziennie. Z Martą Andrzejczyk, wokalistką i aktorką z Olsztyna, rozmawia Ada Romanowska
      
— W Łodzi zdobyłaś nagrodę za monodram, który grasz od lat, bo od 2008 roku Z wiekiem nabierasz doświadczenia?— Zdobyłam nagrodę za kreację aktorską w spektaklu „Letnie małżeństwo”, rzeczywiście, nie grałam go wieki. Chciałam o sobie przypomnieć w środowisku, ale też poobserwować, co też dzieje się i jest na fali w teatrze niezależnym. Doświadczenie? Jestem jak dobre wino, zyskuję z wiekiem… I zauważam nowe zmarszczki. Może więc jednak jestem jak winogrono? (śmiech)— A może ty wcale się nie starzejesz? Błysk w oczach masz wciąż jak u nastolatki.— Pewnie dlatego nadal proszą mnie w sklepie o dowód osobisty, kiedy kupuję alkohol. (śmiech)— Scenariusz "Letniego małżeństwa" powstał w oparciu o autentyczną historię. Na podstawie twojego pamiętnika?— I to prawie dobry trop, ale nieco myląca jest metryczka monodramu. Spektakl powstał na podstawie pamiętnika, ale nie mojego, bo mojej kuzynki, która nazywa się tak samo jak ja. A że i ja, i ona postarzałyśmy się i mamy większe doświadczenie, więc z perspektywy czasu wiemy już, że ta smutna wtedy historia ma dzisiaj swoje pozytywne zakończenie. Moja kuzynka jest szczęśliwą żoną innego męża. Czasami trzeba się z kimś rozstać, aby być szczęśliwym.— Takie mamy czasy, że związki nie potrafią trwać. Małżeństwa nie są wieczne, a rozwodów coraz więcej...— Związki czasami się rozpadają, a czasami nie — jak w wierszach Grzegorza Kapicy. Znam wspaniałe małżeństwa, jak choćby moich teściów, którzy włożyli ogrom pracy, aby być razem przez czterdzieści lat. Ale oni o związek dbają, zabiegają o siebie nawzajem. Po prostu trwają przy sobie mimo zawieruch, a przede wszystkim mądrze kochają. Znam też takie pary, które na siłę, mimo niedopasowania, są ze sobą, aby komuś coś udowodnić i znajdują się w matni. Mam wrażenie, że gonimy za króliczkiem. Nie mamy czasu, aby pobyć sami ze sobą. Jak w takim razie być mądrze i trwale z drugim człowiekiem?— Człowiek dziś w ogóle nie lubi być uwiązany, wplątany. Dużo mówi się o wolności i tym, co naprawdę czujemy. Na ile to jest dla nas dobre?— Ja mam wspaniałego męża, jesteśmy razem od dziewięciu lat. Nie czuję się wplątana i uwiązana, a przede wszystkim nie czuję się zniewolona. Żyjemy w zgodzie ze sobą samym, rozwijamy się, poszukujemy rozwiązań i podejmujemy rękawicę w każdej toczącej się w nas wojnie. Jesteśmy uczciwi względem nas samych, a co za tym idzie — jesteśmy szczęśliwi ze sobą. Dzięki temu jesteśmy w stanie dać szczęście innym i być wolnym. Ale to temat raczej dla filozofów. — A co dziś jest dla nas najlepsze? Dla ciebie?— Dla mnie dzisiaj? Moja rodzina i czas, jaki sobie dajemy nawzajem, by być ze sobą. Ważne jest też zdrowie. I przyjaźnie. Moje przyjaciółki z Białego Teatru, z którymi pomimo, że nie mam czasu, spotykam się i tworzymy wspólnie spektakle. Ważne są też koncerty z Piotrem Banaszkiem, próby z Ewą Pawlak i praca nad nowym materiałem muzycznym.
— Po 13 latach pracy odeszłaś z MOK. Dlaczego?— Odeszłam, aby zająć się w końcu, tylko i wyłącznie moją pracą artystyczną, która zawsze była, ale gdzieś z boku, na drugim planie, przy okazji. Dzięki tej decyzji zyskałam przestrzeń — taką wewnętrzną przestrzeń, energię, ale i czas — dla siebie, na siebie, do siebie.— Jak piszesz na Facebooku, kurs Basi Jurgi był dla ciebie deską ratunkową. Co to za kurs i co zmienił?— „Kurs żyj z pasją i z pasji” pojawił się na Facebooku ni z tego ni z owego, kiedy złożyłam wypowiedzenie z pracy i wtedy się zaczęło. Basia Jurga zaczęła porządkować moje życie zawodowe, nie przebierając w środkach, a raczej nie dając forów. Odpowiedziałam sobie na fundamentalne pytania: kim jestem, gdzie, co chcę robić i z kim. Dzięki pracy z nią postawiłam swoją firmę artystyczną, wiem, gdzie jestem i po co, a przede wszystkim, jak działać i jak żyć z pasji i z pasją!— Gdybyś dziś miała zrobić coś szalonego. Ale takiego bardzo, bardzo szalonego… co by to było?— Mój mąż twierdzi, że nie można się ze mną nudzić. Córka prosi, abyśmy byli czasami normalną rodziną i posiedzieli w domu przed telewizorem. Ale my nie mamy telewizora! Eksplorujemy wspólnie i z osobna wiele przestrzeni meta- i fizycznych. Spałam na przykład w namiocie przy 20-stopniowym mrozie. Wstawałam też o piątej nad ranem, aby fotografka Magda Szurek mogła uchwycić wschód słońca z modelką w tle. Ale może szaleństwem byłaby emigracja do Irlandii albo do Szkocji?— Dlaczego akurat tam?— Bo nie identyfikuję się z obecną sytuacją społeczno-polityczną. Wychodzą z nas jakieś ohydne potwory, które pożerają to, co dobre i twierdzą, że wszystko jest ok. Człowiek znowu staje się człowiekowi wilkiem, wampirem. A na Wyspach ludzie są szczęśliwi, uprzejmi, tolerancyjni i przede wszystkim dużo grają i śpiewają. A ja marzę o tym, aby dużo śpiewać i grać, i tworzyć przepiękne dobre światy z mądrymi ludźmi wokół.----------
