
# Хмельницькі фірми «Діта» та «Прогрес» сплатять штраф за змову на тендері

Published at: **2019-11-06T12:58:00+00:00**

Author: **Христина Бондар**

Original: [Всім](https://vsim.ua/Groshi/hmelnitski-firmi-dita-ta-progres-splatyat-shtraf-za-zmovu-na-tenderi-10962743.html)

2016 року Сатанівська селищна рада вирішила збудувати спортивний комплекс на території місцевої школи. Аби знайти підприємство, яке облаштує новий комплекс, оголосили тендер. У ньому взяли участь дві фірми — ПАТ «Об’єднання „Прогрес“» зі Славути та ПФ «Діта» з Хмельницького. У квітні Хмельницьке відділення антимонопольного комітету виявило, що фірми під час проведення тендеру узгодили свої дії, що суперечить законодавству.
За це два будівельні підприємства оштрафували загалом на 136 тисяч гривень. Фірми з цим не погодилися та вирішили подати до суду. Проте у всіх трьох інстанціях — першій, апеляційній та касаційній — судді стали на сторону антимонопольників. Тому будівельним фірмам таки доведеться сплати штраф. Про це повідомляє сайт хмельницького відділення антимонопольного комітету.
За даними сервісу YouControl, кінцевим бенефіціарним власником ПАТ «Об’єднання „Прогрес“» є депутат Хмельницької обласної ради Артур Фрідман. Кінцевим власником ПФ «Діта» є колишній депутат Хмельницької міської ради Михайло Кіперман. За даними YouControl, Артур Фрідман та Михайло Кіперман є співзасновниками Хмельницької обласної іудейської релігійної громади.
Як ми вже писали раніше, ознаки змови під час тендеру щодо спортивного комплексу у Сатанові помітили активісти ГО «ЖАР». За даними розслідування, «Діта» не намагалася знижувати ціну, тому не мала жодного шансу виграти тендер. У вересні цього року Хмельницька обласна рада надала Артуру Фрідману звання «Почесний громадянин Хмельниччини».

        Слідкуйте за новинами Хмельницького у Facebook, Telegram, Instagram, Viber та YouTube.
      
