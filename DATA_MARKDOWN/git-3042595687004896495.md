
# Forsvant i 1955 - likfunn identifisert

Published at: **2019-11-07T11:51:20+00:00**

Author: **Jesper Nordahl Finsveen**

Original: [Dagbladet.no](https://www.dagbladet.no/nyheter/forsvant-i-1955---likfunn-identifisert/71793429)

Politiet i Agder og ID-gruppa ved Kripos har identifisert levningene som ble funnet i Mandal i mai og september i år.
Det melder Agder politidistrikt i en pressemelding.
Identifikasjonen løser dermed en 64 år gammel forsvinningssak.
Levningene er etter Arne Odd Torgersen, som forsvant i Mandal i januar i 1955. Da var han 21 år gammel.
- Vi er veldig glade for at vi har fått et svar i denne saken. Det er godt for familien og de pårørende. Og nå vil de også få en grav å gå til etter hvert, noe som de pårørende har gitt uttrykk for at de har ønsket, sier Anne Margrethe Ruud, politistasjonssjef i Mandal, til Dagbladet.
Levningene ble identifisert etter å ha sammenliknet tannopplysninger som stammet fra den savnede, ifølge en pressemelding fra politiet.
Det er også blitt brukt materiale fra etterforskningen av forsvinningen, ifølge politistasjonssjef Ruud.
- Vi har hentet materiale om saken fra arkivene våre. Det ble gjort et grundig arbeid i 1955 og i åra som fulgte, sier hun til Dagbladet.
I september ble det gjort funn av levninger inne i to brune gummistøvler, samt rester av et våpen i Mandal. I mai ble det funnet en hodeskalle.
Da var Torgersen den eneste som var meldt savnet i området.
Det var Kjell Norli som fant levningene og hodeskallen på eiendommen sin.
Han fortalte til Dagbladet i september at han selv har eid en Krag Jørgensen-rifle og at han kjente igjen mekanismen og lukkearmen på geværet ved siden av levningene.

        - Alle spor peker på at dette er Torgersen. Jeg håper det er han som er funnet. Han hadde fortjent en grav, sier Norli.
      
Torgersen forsvant dagen før han og en kamerat skulle møte i Mandal herredsrett, mistenkt for innbrudd på en matbutikk.
I mange år har det gått rykter om at 21-åringen stakk av, for å unnslippe rettsforfølgelse.
Nå vet man altså at det ikke var tilfellet, men politiet vet fremdeles ikke hva som forårsaket forsvinningen og dødsfallet. Akkurat de svarene vil heller neppe komme.
I 1980 var saken foreldet.
- Det er også grunnen til at vi ikke kommer til å gjøre noe videre med denne saken. Men vi er veldig glade for at vi har fått svart på at han ikke stakk av gårde.
