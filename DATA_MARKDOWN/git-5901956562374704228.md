
# Pri 50 je spet postal očka

Published at: **2019-11-01T11:22:00+00:00**

Author: **T. P.**

Original: [Slovenske novice](https://www.slovenskenovice.si/bulvar/tuji-traci/clanek/pri-50-je-spet-postal-ocka-218501)

Že 18 let se je odvrtelo, odkar je bil hollywoodski zvezdnik Christian Slater do vratu zakopan v umazane pleničke. Tedaj mu je na svet namreč privekala drugorojenka Eliana Sophia in brž postala mlajša sestrica dve leti starejšemu Jadenu Christopherju, oba sta se igralcu rodila iz ljubezni z zdaj že 12 let bivšo ženo Ryan Haddon. A čeprav sta zvezdnikova otroka že mlada odrasla in je Slater, ki je pred komaj dvema tednoma srečal abrahama, še nedolgo tega verjetno menil, da so dnevi neprespanih noči zaradi joka novorojenčka za vselej mimo, je zdaj spet začel od začetka. Sicer nikoli ni razkril, da je njegova ljubezen z Brittany Lopez, s katero sta se poročila pred slabimi šestimi leti, obrodila sad, a je zdaj zadonelo, da je igralec pri dopolnjeni petdesetici še v tretje postal očka.
Njuna sreča je popolna. Čeprav je Christian – tako je sam povedal – brez dvoma srečno poročen in ima odličen odnos s svojima otrokoma, je zdaj postal še za odtenek bolj srečen in zadovoljen. »Vzhičen sem, da imam priložnost, da sem še malce oče,« je dejal igralec, ki je v teh dneh na svetu pozdravil zalito dojenčico, prvega otroka z Brittany, v katero se je na mah zaljubil že pred
devetimi leti, ko jo je uzrl na plaži med počitnikovanjem na otočku Little Palm Island. Čeprav je sprva menil, da pri temnolaski nima možnosti, saj je bil zmotno prepričan, da jo je zagledal med snubitvijo starejše ženske. »Sedel sem tam kot vsako jutro in žulil svojo ovseno kašo, ko sem zagledal dekle, ki se je sprehajalo z malce starejšo gospo. Bilo je na kraju, ki je precej znan kot mesto snubitev. In v tistem vidim, kako je mladenka pokleknila pred svojo starejšo prijateljico, mislil sem, da sem priča lezbični zaroki. Šel sem proti njima, da jima čestitam. Izkazalo pa se je, da sta nečakinja in teta. In še preden sem dobro vedel, sem že preživljal čas z njo.« To je bilo pred devetimi leti, dobri dve leti po tem usodnem srečanju pa je padel na eno koleno in Brittany zaprosil za roko.Zaroko sta praznovala s pompom. Z okoli 200 prijatelji na silvestrski večer. Zato pa je bila poroka leto pozneje toliko bolj umirjena, intimna in zasebna, v le najožjem krogu. Kar jima je, saj sta sicer precej zaseben par, dolgo uspevalo skrivati. A vseeno manj uspešno in manj časa kot Brittanyjino nosečnost. Nihče namreč niti vedel ni, da je v blaženem stanju, ko je zdaj odjeknilo, da se jima je rodila hčerka. 
