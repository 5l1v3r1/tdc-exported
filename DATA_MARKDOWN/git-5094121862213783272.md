
# Vytvoří nový rekord? Nejvíc véček připomene výročí svobody a demokracie

Published at: **2019-11-03T05:55:00+00:00**

Author: **Denisa Šimanová**

Original: [Deník.cz](https://www.denik.cz/regiony/svobodu-a-demokracii-oslavi-spolecnym-rekordem-20191103.html)

Stačí, když zájemci v průběhu letošního listopadu pořídí svou fotografii se symbolem vítězství, oblíbeným gestem prezidenta Václava Havla, gestem spjatým se sametovou revolucí, a tu následně zveřejní. Z jednotlivých fotografií vznikne rekordní galerie Nejvíc véček.
Součástí rekordu se tedy stane každý, kdo do 30. listopadu nahraje na web www.nejvicvecek.cz zmíněnou fotografii, na které bude gesto ruky se vztyčeným ukazovákem a prostředníkem tvořícími písmeno V. Přispět lze také prostřednictvím Instagramu, kde je třeba fotku s véčkem označit hashtagem #nejvicvecek.
„Jak bude fotografie s véčkem vypadat, je na každém účastníkovi. Může se například jednat o selfie, o fotku osoby nebo více osob, samotné gesto ruky v zajímavé kompozici, ale také fotku výtvarného díla s daným motivem,“ vyjmenoval možnosti Luboš Rafaj z Agentury Dobrý den Pelhřimov.
Součástí oslav bude také rekordní pokus nazvaný Největší véčko z lidí, který se uskuteční v pátek 15. listopadu na ploše pelhřimovského Masarykova náměstí. O obraz z lidských těl se v Pelhřimově pokusí ve spolupráci se všemi pelhřimovskými základními školami, a to ve 12.30 hodin.
Živý obraz v českých národních barvách bude znázorňovat symbol vítězství. K dokreslení obrazu poslouží také největší česká vlajka měřící 12 krát 18 metrů, která je exponátem Muzea rekordů a kuriozit.
„Pojďme celému světu, ale hlavně sami sobě tímto jednoduchým způsobem říci, že jsme silný český národ, který si váží 17. listopadu 1989 jako významného dne naší novodobé historie,“ láká malé i velké prezident Agentury Dobrý den Miroslav Marek.
