
# Troppa TV o smartphone potrebbe rallentare lo sviluppo cerebrale dei bambini. Ma servono altri studi

Published at: **2019-11-05T15:20:00+00:00**

Author: **Massimiliano Di Marco**

Original: [DDay.it](https://www.dday.it/redazione/32948/studio-ricerca-tempo-tv-smartphone-cervello-bambini-piccoli)

Una fruizione superiore alla media di schermi elettronici (come TV e smartphone) nei bambini in età prescolare potrebbe essere associato a una minore integrità della materia bianca del cervello. Sono le conclusioni a cui è giunto uno studio, i cui risultati sono stati pubblicati su Jama Pediatrics, condotto tra agosto 2017 e novembre 2018 e intitolato "Associations Between Screen-Based Media Use and Brain White Matter Integrity in Preschool-Aged Children".
La ricerca ha coinvolto 47 bambini statunitensi tra i 3 e 5 anni per valutare gli effetti sui più piccoli di un'esposizione agli schermi "superiore a quella consigliata" dall'American Academy of Pediatrics (AAP). Di questi, 28 bambini (il 60%) avevano un proprio dispositivo portatile, mentre 19 (il 41%) avevano una televisione o un dispositivo portatile nella propria camera da letto.
I genitori dei bambini partecipanti hanno dovuto prima eseguire un test ScreenQ per attestare, per esempio, parametri come l'accesso agli schermi, la frequenza d'uso e i contenuti visti. I piccoli sono stati poi sottoposti a una risonanza magnetica con immagini a diffusione.
La ricerca è partita da stime recenti secondo cui i bambini di età inferiore ai 9 anni passano più di due ore al giorno di fronte a uno schermo. L'Organizzazione Mondiale della Sanità ha scoraggiato l'esposizione dei bambini più piccoli di 5 anni agli schermi elettronici, raccomandando maggiori studi in merito.
Nelle conclusioni, i ricercatori (guidati da John S. Mutton del Cincinnati Children's Hospital Medical Center) hanno scritto che un uso superiore alla media degli schermi è stato associato a "una minore integrità microstrutturale della materia bianca" del cervello. Quest'ultima supporta il linguaggio, le funzioni di esecuzione e le abilità di "emergent literacy", ossia la capacità di leggere e scrivere prima dell'insegnamento scolastico
Gli stessi ricercatori hanno esposto, però, che tali conclusioni "suggeriscono la necessità di ulteriori studi" per identificare le implicazioni degli schermi elettronici nello sviluppo cerebrale e cognitivo, "in particolare durante le fasi della crescita dinamica del cervello nella prima infanzia".
 
Lo studio aveva alcuni limiti, come hanno spiegato gli stessi ricercatori. Per esempio, nei parametri per valutare il "punteggio" dei bambini è stato coinvolto anche il reddito annuale dei genitori (tra 50 e 100mila dollari l'anno). Per tale motivo, viene specificato che quando il reddito è stato incluso, "i punteggi i test cognitivo e i sondaggi ScreenQ non hanno raggiunto la soglia di rilevanza statistica" in particolare perché il campione preso in esame era molto ristretto.
Inoltre, il test ScreenQ era poco oggettivo poiché eseguito direttamente dai genitori e quindi a rischio di "pregiudizi di desiderabilità sociale". Nonostante ciò secondo i ricercatori questo studio è particolarmente importante "a causa della difficoltà di condurre con successo risonanze magnetiche a questa età"; i riscontri delle immagini a diffusione, inoltre, sono "allineati" con le misurazioni cognitive di altre ricerche.
Uno studio molto interessante che rappresenta soltanto un punto di partenza per un discorso che, naturalmente, è molto complesso e richiede altre ricerche.
