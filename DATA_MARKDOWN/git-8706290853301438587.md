
# Κίνδυνος βαριάς καμπάνας για τον Δώνη

Published at: **2019-11-04T17:45:00+00:00**

Author: ****

Original: [enikos.gr](http://www.enikos.gr/sports/682274/kindynos-varias-kampanas-gia-ton-doni)

Ο Γιώργος Δώνης δεν θα είναι στον πάγκο του Παναθηναϊκού στον αγώνα με την ΑΕΚ την Κυριακή (10/11, 19:30), καθώς αναμένεται να τιμωρηθεί με βάση όσα έγραψε ο διαιτητής στο φύλλο αγώνα («στο 6ο λεπτό των καθυστερήσεων στην Τούμπα απώθησε τον τέταρτο διαιτητή».
Ο Δώνης, όμως, κινδυνεύει με ακόμη μεγαλύτερη τιμωρία, αφού ο πειθαρχικός κώδικας και συγκεκριμένα το άρθρο 11 παρ 2. προβλέπει ποινή από 15 μέρες έως 6 μήνες!
Αν ο Δώνης θα τιμωρηθεί με τη μίνιμουμ τιμωρία και από τη στιγμή που μετά το ματς με την ΑΕΚ ακολουθεί διακοπή της Super League 1, τότε θα χάσει μόνο το ντέρμπι του ΟΑΚΑ, καθώς το παιχνίδι με τον Παναιτωλικό για την 11η αγωνιστική θα διεξαχθεί στις 24 Νοεμβρίου.
Συγκεκριμένα, το άρθρο 11 παρ. 2 για τις ποινές αξιωματούχων ομάδας (αγωνιστικού χώρου) αναφέρει: "Ο αξιωματούχος ομάδας, με δικαίωμα να παρευρίσκεται στον αγωνιστικό χώρο, που διαπράττει τα αδικήματα που αναφέρονται στις περιπτώσεις β, γ, δ, ε, στ, ζ, η της παρ.1 του άρθρου 10 τιμωρείται με χρηματική ποινή από πέντε χιλιάδες (5.000) ευρώ έως σαράντα χιλιάδες (40.000) ευρώ και απαγόρευση εισόδου στον αγωνιστικό χώρο ή και τα αποδυτήρια από δεκαπέντε (15) ημέρες έως έξι (6) μήνες ή το ανάλογο διάστημα σε αγωνιστικές ημέρες, εκτός αν η παραβατική του συμπεριφορά εμπίπτει στις διατάξεις των άρθρων 18, 19 και 20 όπου του επιβάλλονται οι εκεί προβλεπόμενες ποινές".
Πηγή: filathlos.gr
