
# Soud rozhodne o pětici obžalovaných z obchodu s lidmi v Británii

Published at: **2019-11-06T02:16:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/soud-rozhodne-o-petici-obzalovanych-z-obchodu-s-lidmi-v-britanii/1817648?utm_source=rss&utm_medium=feed)

Ústí nad Labem - Ústecký krajský soud dnes rozhodne o pětici obžalovaných z obchodu s lidmi ve Velké Británii. Manželé Rigovi podle žalobce organizovali odchod lidí z Mostecka do ciziny, kde je nutili k různým pracím a prostituci a peníze jim poté odebírali. Státní zástupce navrhl pro údajného strůjce vykořisťování Júlia Riga 14 let vězení. Na obchodu s lidmi podle státního zástupce dvojice získala během několika let nejméně 15 milionů korun. Obžalovaní vinu odmítli.
Vazebně stíhaný Július Rigo popřel, že by někoho vydíral nebo nutil k prostituci, odmítl také znásilnění jedné poškozené, prostituci podle něj dívky vykonávaly dobrovolně. Doznal se k dvojímu manželství. V době, kdy vstupoval do manželství s Darinou Rigovou, byl už ženatý s ženou pocházející ze země mimo EU.
Vinu odmítli i Rigová, pro kterou státní zástupce žádá trest kolem devíti let, a Karel Ádám, jemuž žalobce navrhl šestiletý trest. Podmíněné tresty od roka do dvou let navrhl státní zástupce v závěrečné řeči pro bratra Júlia Riga Josefa za vydírání a pro Blanku Sárköziovou obžalovanou z kuplířství.
