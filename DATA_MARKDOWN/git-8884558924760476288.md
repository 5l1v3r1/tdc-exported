
# Deset let dvojezičnega literarnega natečaja

Published at: **2019-11-02T06:00:00+00:00**

Author: **Andraž Gombač**

Original: [Primorske novice](https://www.primorske.si/kultura/deset-let-dvojezicnega-literarnega-natecaja)


        Na dvojezičnem literarnem natečaju Koroška v besedi - Kärnten wortwörtlich v Pliberku je nagrado za liriko v slovenskem jeziku prejela Daniela Kocmut iz Gradca, za prozo pa Franjo Frančič iz Padne v Istri.
      
PLIBERK > Posebnost natečaja Mestne občine Pliberk je dvojezičnost. Dobrodošla so izvirna prozna in lirska besedila na prosto temo v nemškem ali slovenskem jeziku. Letos je prispelo 78 šifriranih prispevkov iz Avstrije, Slovenije, Nemčije in Italije, ocenili pa so jih člani štirih strokovnih komisij, v kateri so slavisti, germanisti, jezikoslovci, literarni zgodovinarji in pisci.
Daniela Kocmut, leta 1980 rojena v Mariboru, je v Gradcu zaključila študij slovenščine, nemščine in angleščine. Njen učitelj in mentor je bil Fabjan Hafner (1966-2016), ki mu je posvetila eno od nagrajenih pesmi, napisano v obeh deželnih jezikih.
Franjo Frančič, leta 1958 rojen v Ljubljani, je nagrado prejel za zgodbo Mi in oni. V središču frančičevskega sredobežnega kroga je možakar, ki ob umirajočem psu opazuje propadanje tako svojega intimnega sveta kot sodobne družbe. Zgodba, ki jo je Frančič letos pod naslovom Vzemi me k sebi objavil že v istoimenski knjigi, izdani pri založbi Amalietti & Amalietti, bo prostor našla še v knjigi, s katero bodo na Koroškem decembra kronali jubilejno, deseto leto literarnega natečaja.
Nagrado v višini 500 evrov sta v kategorijah proza in lirika v nemškem jeziku prejela Harald Schwinger (1964) iz Vernberka in Tara Meister (1997) iz Šentvida ob Glini.  
