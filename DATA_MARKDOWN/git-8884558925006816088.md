
# Lufthansino kabinsko osebje začelo dvodnevno stavko

Published at: **2019-11-07T08:52:47+00:00**

Author: **STA**

Original: [Primorske novice](https://www.primorske.si/svet/lufthansino-kabinsko-osebje-zacelo-dvodnevno-stavk)


        Kabinsko osebje nemškega letalskega prevoznika Lufthansa je opolnoči začelo 48-urno stavko. Družba je odpovedala 1300 letov, prizadetih bo 180.000 potnikov. Na ljubljanskem letališču zaradi stavke v sredo pozno popoldne še ni bil odpovedan noben let, so za STA pojasnili v družbi Fraport Slovenija, ki upravlja z letališčem.
      
FRANKFURT > Za danes je Lufthansa zaradi stavke odpovedala 700 letov, za petek pa 600. Večinoma gre za lete iz Nemčije.
Potnikom, ki imajo vozovnico za let v času stavke, prevoznik ponuja možnost brezplačne menjave za drug let v prihodnjih desetih dneh. Za lete v Nemčiji ponujajo tudi menjavo za vozovnico za vlak.
Pri letih z Letališča Jožeta Pučnika Ljubljana za četrtek in petek v sredo pozno popoldne ni bilo napovedanih sprememb, tako da naj bi lete - dvakrat dnevno v Frankfurt in enkrat dnevno v München - izvedli po planu.
Sindikat Ufo, ki zastopa Lufthansino kabinsko osebje, je k stavki pozval v ponedeljek. Lufthansa je svoje zadnje upe polagala na delovno sodišče v Frankfurtu, kamor je vložila zahtevo za prepoved stavke, a jo je sodišče zavrnilo.
Lufthansa se je na delovno sodišče obrnila že pred časom, da bi dobila mnenje o tem, ali je Ufo še pristojen za dogovarjanje o kolektivni spremembi plač. Po mnenju letalskega prevoznika je sindikat po odhodu številnih članov zaradi notranjih sporov izgubil reprezentativnost.
