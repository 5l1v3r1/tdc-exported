
# Мигрантската криза в Гърция се засилва

Published at: **2019-11-03T10:30:00+00:00**

Author: **Елка Василева**

Original: [Dnes.bg](https://www.dnes.bg/world/2019/11/03/migrantskata-kriza-v-gyrciia-se-zasilva.428367)

Мигрантската криза в Гърция се разраства. Поетапно биват транспортирани търсещи убежище от островите към вътрешността на страната, предаде БНР.
Само за ден – в събота, бяха прехвърлени 800 души от остров Лесбос, за да се облекчи положението в лагера Мория, където вече има над 15 хил. души при капацитет за 3000.
Не стихват протестите на гърци срещу настаняване на мигранти. Тази нощ жителите на град Гяница направиха жива верига, за да не допуснат автобус с мигранти.
Блокираха пристанището на островите Лерос и Кос, като не допуснаха ферибот с мигранти да акостира.
Напрежение има и в Серес, както и до лагера “Диавата“ до Солун.
Съгласно приетите преди два дни нови законови условия за прием на бежанци полицията провежда акции по издирване на нелегални мигранти, които нямат право за пребиваване в Гърция.
В рамките на няколко часа в Солун задържаха 78 чужденци.
Джип с 15 нелегални мигранти катастрофира до Кавала. Една жертва и един в тежко състояние с опасност за живота. Ранени са още пет души.
Националистите от партията "Гръцко решение" настояват  да се изгради стена на сухопътната граница с Турция и да се минира теренът. Искането беше отхвърлено от депутатите. 
