
# Foto: Ján spôsobil tragickú nehodu pod vplyvom drog, kukláči mu doma našli metamfetamín

Published at: **2019-11-04T16:35:07+00:00**

Author: **Webnoviny**

Original: [Denník politika](http://dennikpolitika.sk/archiv/88665)

4.11.2019 (Webnoviny.sk) – Vodič, ktorý v polovici októbra spôsobil v Michalovciach tragickú nehodu, bol pod vplyvom drog. V týchto dňoch to potvrdili výsledky jeho krvi. Tridsaťročný Ján sa 18. októbra čelne zrazil s protiidúcim VW Touran, v ktorom zahynul 54-ročný spolujazdec a dve ženy sa zranili.
Ako agentúru SITA informovala košická policajná hovorkyňa Lenka Ivanová, špecializované zdravotnícke pracovisko v jeho krvi zistilo prítomnosť pervitínu a amfetamínu. Ján však bol v policajnom hľadáčiku aj pre drogovú trestnú činnosť. Pár dní po nehode ho doma prekvapili kukláči a našli drogy.
Ako uviedla Ivanová, pri prehliadke zaistili metamfetamín, z ktorého by sa dalo pripraviť minimálne 162 dávok. Na základe zhromaždených a vyhodnotených dôkazových materiálov ho obvinili z drogového zločinu.
Stíhaný je za to vo väzbe a v prípade dokázania viny mu hrozí trest na tri roky až 10 rokov. Nie je však vylúčené, že po doručení všetkých výsledkov znaleckého dokazovania dôjde aj k zmene právnej kvalifikácie na prísnejšiu trestnú sadzbu. Vodiča Peugeotu 407 po nehode obvinili z prečinu usmrtenia a prečinu ublíženia na zdraví.
Viac k témam: drogy, metamfetamín, pervitín, tragická dopravná nehodaZdroj: Webnoviny.sk – Foto: Ján spôsobil tragickú nehodu pod vplyvom drog, kukláči mu doma našli metamfetamín © SITA Všetky práva vyhradené.
