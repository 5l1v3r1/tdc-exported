
# मुंबई: PMC बैंक मामले में आठवें पीड़ित की मौत, खाते में जमा थे 26 लाख से अधिक रुपये

Published at: **2019-11-05T03:08:33+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/eighth-victim-dies-in-pmc-bank-case-in-mumbai/271396/)

घोटाले में घिरे पंजाब एंड महाराष्ट्र को-आपरेटिव (पीएमसी) बैंक के एक और खाताधारक की मौत का मामला सामने आया है। मृतक के परिवार वालों ने मौत का कारण कथित तौर पर इलाज का खर्च नहीं उठा पाना बताया है।
समाचार एजेंसी भाषा की रिपोर्ट के मुताबिक, मृतक के पोते क्रिस ने बताया कि 74 वर्षीय एंड्रयू लोबो का गुरुवार देर शाम ठाणे के पास काशेली में उनके घर पर निधन हो गया। एंड्रयू लोबो पीएमसी बैंक में कथित रूप से 4,355 करोड़ रुपये का घोटाला सामने आने और आरबीआई द्वारा धन निकासी पर लगाए प्रतिबंधों के बाद से मारे जाने वाले आठवें जमाकर्ता हैं। आरबीआई के इस फैसले के बाद 23 सितंबर को एक जमाकर्ता ने आत्महत्या कर ली थी।
क्रिस ने बताया कि एंड्रयू लोबो के बैंक खाते में 26 लाख से अधिक रुपये जमा थे। लोबो इस जमा राशि के ब्याज से अपना गुजारा करते थे। क्रिस ने कहा, ‘दो महीने पहले उनके फेफड़े में संक्रमण हो गया जिसके लिए उन्हें नियमित दवाओं और डॉक्टरों के इलाज की जरूरत थी। उनका पैसा बैंक में अटका हुआ था जिसके कारण उनकी चिकित्सा जरुरतें पूरी नहीं हो पाई।
