
# В Полша: Фирма използва инвалиди за онлайн тролове под наем

Published at: **2019-11-01T12:30:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/v-polsha-firma-izpolzva-invalidi-za-onlajn-trolove-pod-naem.html)

Десетки хиляди провокативни коментари, масово тиражиране на неистини от десетки тролове, контролиращи армии от фалшиви профили и, зад всичко това, маркетинг фирма, която манипулира общественото мнение в полза на всеки, който е готов да си плати – по този начин се изкривява дебатът в социалните мрежи в Полша по ключови за бъдещето на страната въпроси, става ясно от мащабно разследване, цитирано от „Гардиън”.
Полската разследваща журналистка Катржина Прузкиевич успяла да се внедри в малка компания на име Cat@Net, описваща себе си като „дигитална пиар агенция със специалисти, които изграждат позитивен имидж на физически и юридически лица, както и на държавни институции”. В действителност, основен предмет на дейност на фирмата от Вроцлав е било отглеждането и насъскването на тролове в социалните мрежи.
За целта служителите получавали всекидневни указания, а експерти сравняват системата на контрол със заповедите на армейски командир. Журналистката видяла с очите си това в момента, в който била допусната до вътрешната комуникация във фирмата. Използват се близо 180 профила във "Фейсбук", както и още десетки в другите платформи - "Туитър", "Инстаграм" и "Ютуб".
Репортерката под прикритие била повишена преди няколко месеца и вече работела директно с копирайтърите (автори на комерсиални текстове - б.р.), които спускали "опорните точки" на троловете.
Една от кампаниите, в които Прузкиевич била ангажирана, била в подкрепа на държавната телевизия Те Ве Пе – критикувана заради близостта си с управляващата ултраконсервативна партия „Право и справедливост” и заради използването на език на омразата спрямо представители на малцинствата.
Според изследователския център „Ай Ес Ди Глобъл”, който следи радикализацията, фалшивите профили, създадени от Cat@Net са генерирали около 10 000 поста в подкрепа на държавната телевизия и тяхното съдържание е стигнало до 15 млн. поляци. Според вътрешни документи, до които от „Гардиън” са получили достъп, целта на кампанията е била да се заглушат критиките към едностранчивото отразяване на ключови теми от медията.
Работата на агенцията обаче далеч не била свързана само с десния политически спектър. До троловете прибегнал и крайноляв депутат, който искал да влезе в европарламента. 90 профила били натоварени с разпространяването на информация за него и с коментари в негова полза в различни форуми, групи и страници. Нещо повече, друг екип тролове – с крайнодесни профили, били ангажирани, за да създават спорове с първата група и така да повишават интереса към политика.
Сред по-любопитните операции по налагане на влияние в общественото пространство е опитът да се повлияе на решението на правителството да купи американски изтребители F-35. Клиентът на Cat@Net искал чрез тролове да накара властите да предпочетат „Еврофайтър”. Имало и директива: „F-35 е враг номер 1 (…) Не прекалявайте с хвалбите за „Еврофайтър”, защото (потребителите ще разберат), че сте тролове”.
Според журналистическата фондация, провела разследването, голяма част от служителите на Cat@Net са хора с увреждания и това даже е позволило на фирмата да получи стотици хиляди евро от Националния фонд за рехабилитация. Катржина Прузкиевич коментира пред „Гардиън”: „Много от тях са наистина добри хора, съчувстват на страдащите, участват в благотворителни инициативи в свободното си време, но уврежданията ограничават възможностите им да работят. За тях това (да са тролове-б.р.) е просто работа”.
Клиентите на Cat@Net са пестеливи в коментарите си, като единствено отбелязват, че спазват етичните правила в своите бизнес дела. В повечето случаи е възможно даже да не са знаели с кого точно работят в социалните мрежи, защото други пиар агенции са играли ролята на посредник, отбелязва британското издание.
Самата маркетинг компания отрича да се занимава с пропагандна дейност: „Ние комуникираме достоверна информация, говорим от името на клиентите си и промотираме техните продукти и услуги както всяка друга агенция от този тип”.
Към момента агенцията е изтрила цялото съдържание на сайта си, а властите разследват траншовете, които е получавала заради наемането на хора с увреждания.
