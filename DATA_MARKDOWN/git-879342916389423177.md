
# Медичні довідки: де найчастіше вимагають і скільки коштують на «чорному» ринку

Published at: **2019-11-05T17:21:00+00:00**

Author: ****

Original: [Слово і Діло](https://www.slovoidilo.ua/2019/11/05/infografika/suspilstvo/medychni-dovidky-najchastishe-vymahayut-skilky-koshtuyut-chornomu-rynku)


        В уряді міркують над тим, як скасувати медичні довідки. Міністр охорони здоров'я Зоряна Скалецька заявила, що відомство хоче відмовитися від документів із корупційною складовою, міністр Кабміну Дмитро Дубілет теж вивчає це питання. «В Україні є таке явище, як медичні довідки, які наша держава вимагає в найнесподіваніших місцях. З одного боку, вони призводять до зайвої бюрократії, витрат і навантаження лікарень, а самі довідки часто просто продаються. З іншого боку, може, це робить позитивний вплив на здоров'я українців?» – сформулював він проблему. «Слово і Діло» вивчило, в яких випадках найчастіше вимагають медичні довідки, а також скільки вони коштують на «чорному» ринку.
      
Паперової тяганини не уникнути практично в будь-якій сфері діяльності. Довідки вимагають від працівників підприємств у сфері громадського харчування (кухарів, офіціантів), у торгівлі продовольством, в навчальних закладах, оздоровчих установах для дітей, готелях і гуртожитках, армії, силових структурах, розважальних закладах, перукарнях, салонах, хімчистках тощо.
Причому в деяких місцях довідки потрібні не тільки співробітникам, а й відвідувачам. Йдеться про спортивні секції, дитячі оздоровчі установи і лікувально-профілактичні установи для дорослих. Скрізь потрібна мінімум одна довідка, а подекуди – і три.
Різновидів медичних довідок в Україні величезна кількість. Один із найпопулярніших – особиста медична книжка, яку вимагають від працівників підприємств, пов'язаних з обслуговуванням населення і ризиком поширення інфекційних захворювань.
Для водіїв або тих, хто хоче отримати водійські права або зброю, є обов'язковим сертифікат про проходження наркологічного контролю, а також довідка про проходження психіатричного огляду.
Цілу купу довідок потрібно отримати дитині: при вступі до навчального закладу – довідка про медичний огляд і карта щеплень, щоб піти в спортивну секцію – довідка про допуск до занять спортом, поїхати на оздоровлення – довідка для отримання путівки. Не легше і дорослому: в разі хвороби потрібно взяти листок непрацездатності, який є підставою для виплати відповідної допомоги.
Не всі готові пройти через «бюрократичне пекло» для отримання медичної довідки. На «чорному» ринку їх можна купити в середньому лише за 150-300 гривень. Найдешевше коштує медична книжка, дорожче – довідки для дозволу на зброю або довідки, пов'язані з вагітністю.
Нагадаємо, в Україні до кінця року можуть скасувати паперові трудові книжки.
Хочете обговорити цю новину? Долучайтеся до телеграм-чату CHORNA RADA
