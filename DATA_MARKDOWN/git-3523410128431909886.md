
# 
        بلاکچین و رمزارز به سرفصل‌های آموزشی مدارس فرانسه اضافه شد
      

Published at: **2019-11-03T20:04:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637890/%D8%A8%D9%84%D8%A7%DA%A9%DA%86%DB%8C%D9%86-%D9%88-%D8%B1%D9%85%D8%B2%D8%A7%D8%B1%D8%B2-%D8%A8%D9%87-%D8%B3%D8%B1%D9%81%D8%B5%D9%84%E2%80%8C%D9%87%D8%A7%DB%8C-%D8%A2%D9%85%D9%88%D8%B2%D8%B4%DB%8C-%D9%85%D8%AF%D8%A7%D8%B1%D8%B3-%D9%81%D8%B1%D8%A7%D9%86%D8%B3%D9%87-%D8%A7%D8%B6%D8%A7%D9%81%D9%87-%D8%B4%D8%AF)

گروه IT: دانش آموزان فرانسوی نخستین نوجوانانی در دنیا هستند که در سیستم آموزش رسمی با کارکرد ارزهای مجازی از جمله بیتکوین آشنا می شوند.   به گزارش بولتن نیوز به نقل از دیجیاتو، وزارت آموزش فرانسه در پی آموزش مفاهیم مربوط به ارزهای مجازی به دانش آموزان دبیرستانی و آشنا کردن آنها با تاثیرات بیتکوین بر اقتصاد است. در این دوره‌ها دبیران مطالب پایه ای رمزنگاری و چارچوب سیستم های مالی غیرمتمرکز را به دانش آموزان تعلیم می دهند.وزارت آموزش فرانسه به معلمان توصیه کرده برای پاسخ به سوالاتی نظیر «آیا بیتکوین واحد پول آینده است؟» یا «بیت کوین می تواند جای یورو را بگیرد؟» از چهار ویدیویی آموزشی استفاده کنند که با همین منظور طراحی شده اند. پس از نمایش ویدیوها هم دانش آموزان به بحث درباره تفاوت ارزهای معمولی با بیتکوین تشویق می شوند.  
این نخستین بار نیست که موسسات آموزشی اقدام به برپایی دوره هایی در مورد ارزهای مجازی می کنند. بر اساس گزارشی از Coinbase حدود ۴۲ درصد دانشگاه های تراز اول دنیا دوره هایی را در مورد ارزهای مجازی و بلاکچین برگزار می کنند که از اهمیت این مفاهیم در میان مراکز آکادمیک حکایت دارد.با این حال اهمیت برگزاری این دوره ها در دبیرستان فرانسه به این خاطر است که برای نخستین بار به صورت برنامه ای فراگیر و مدون در یک کشور برگزار می شود. البته این به معنی روی خوش نشان دادن دولت فرانسه به همه رمزارزها نیست چرا که وزیر اقتصاد این کشور پیشتر خواستار مخالفت با ورود لیبرا به اتحادیه اروپا شده بود.در هر صورت تشویق نوجوانان به مطالعه در مورد سیستم های مالی جدید نکته‌ای مثبت است که به رشد اقتصاد در آینده کمک می کند. در صورتی که این نسل درک درستی از اقتصاد و ارزهای مجازی پیدا کنند، از هوش مالی بالاتری برخوردار شده و احتمال گرفتاری آنها در طرح های کلاهبرداری به حداقل می رسد. علاوه بر این زمانی که زمام امور را هم در دست بگیرند، دچار این سردرگمی نمی شوند که یک روز برق مراکز ماینینگ را قطع کنند و روز دیگر ماینرهای خانگی را به کسب مجوز مجبور کنند.
