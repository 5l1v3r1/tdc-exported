
# Minst én skal være pågrepet for massakren i Mexico

Published at: **2019-11-06T16:20:39+00:00**

Author: **Halldor Hustadnes**

Original: [Dagbladet.no](https://www.dagbladet.no/nyheter/minst-n-skal-vaere-pagrepet-for-massakren-i-mexico/71790495)

Minst én person skal være pågrepet, mistenkt for medvirkning til massedrapene på familien LeBarón på mandag.
Det opplyser Mexicos byrå for kriminaletterforskning (AMIC), ifølge CNN.
Den mistenkte skal ha holdt to gisler i åsene ved Agua Prieta i den meksikanske delstaten Sonora, og skal ha hatt flere geværer og grovkalibrede våpen og ammunisjon.
Julián LeBaron, et medlem av familien som er rammet av tragedien, sa tirsdag til nettstedet Mexicos sol at sikkerhetsminister Alfonso Durazo har kontaktet ham og fortalt at tre personer er pågrepet etter det væpnede angrepet som kostet tre mødre og seks barn i LeBarón-familien livet.
Statsadvokat i delstaten Sonora, César Peniche, oppga derimot bare at én var arrestert.
- Vi er informert om at en person skal være anholdt nær Agua Prieta, og flere våpen har blitt beslaglagt, men vi har fortsatt ikke fått noen bekreftelse på at denne personen deltok i hendelsene, sa Peniche tirsdag til meksikanske Excelsior TV.
Det groteske massedrapet rammet tre mødre og seks av deres barn, mens de forflyttet seg i bil mellom delstatene Sonora og Chihuahua.
Mange antar at Mexicos narkokarteller står bak, fordi Julián LeBarón har vært en tilhenger av ei hard linje mot kartellene og i et leserinnlegg i Dallas Morning News i 2010 oppfordret Mexicos befolkning om å reise seg mot organisert kriminalitet.
17 personer skal ha kjørt i kolonnen av tre biler, men flere av barna greide å ta seg tilbake til landsbyen LaMora for å varsle familien.
Den amerikanske storfamilien, som er mormonere, har i mange år bodd i de to meksikanske delstatene.
