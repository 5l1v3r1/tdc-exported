
# CSM CSU Oradea a câştigat şi meciul din Elveţia şi este pe primul loc în Grupa D a FIBA Europe Cup

Published at: **2019-11-07T09:47:00+00:00**

Author: **Florin Mihalca**

Original: [Bihoreanul](https://www.ebihoreanul.ro/stiri/ultima-or-31-2/csm-csu-oradea-a-castigat-si-meciul-din-elvetia-si-este-pe-primul-loc-in-grupa-d-a-fiba-europe-cup-152616.html)

Baschetbaliştii de la CSM CSU Oradea au obţinut, miercuri seară, o nouă victorie în deplasare în cadrul Grupei D a FIBA Europe Cup.
Campionii României au evoluat de această dată pe terenul campioanei Elveţiei, formaţia Fribourg Olympic, pe care au întrecut-o cu scorul de 79-60, într-un meci din cadrul etapei a 3-a.
Antrenorul Cristian Achim a început partida cu Watson, Richard, Barnette, Zekovic şi Valeika, iar primul sfert a fost destul de echilibrat, cu dese răsturnări de scor. Totuşi, bihorenii au intrat în avantaj în prima pauză, cu scorul de 24-22.
Sfertul al doilea a aparţinut însă CSM-ului, care a făcut un joc bun, atât în atac cât şi în apărare. Totuşi, Watson, Barnette şi Zekovic au ajuns deja la două greşeli personale, dar deşi tehnicianul Cristian Achim a avut o rotaţie de nouă jucători, în pauza mare orădenii conduceau cu o diferenţă de şapte puncte, scor 42-35.
În jumătatea secundă, elveţienii au început mai bine, apropiindu-se la o posesie, dar Kris Richard a replicat cu două reuşite consecutive de pe semicerc pentru a reface avantajul CSM-ului.
Cu un joc bun în defensivă şi cu un Richard care a mărit avantajul orădenilor la 11 puncte, "roş-albaştrii" au câştigat şi sfertul III, cu 20-14, pentru a conduce în ultima pauză cu 62-49.
În debutul secvenţei decisive, orădenii s-au distanţat chiar mai tare, după reuşita lui Sean Barnette, dar şi în apărare au continuat să evolueze bine, ceea ce le-a conferit o încredere bihorenilor, ei controlând apoi finalul de joc, ceea ce le-a permis să obţină o victorie la o diferenţă de 19 puncte, cu 79-60.
Astfel, CSM CSU Oradea are un parcurs bun până acum în Grupa D a FIBA Europe Cup, cu 3 victorii din 3 partide, fapt care îi conferă prima şansă la calificare.
Până la următorul meci din FIBA Europe Cup, care va avea loc săptămâna viitoare, pe 13 noiembrie, în compania echipei CSU Sibiu, duminică, 10 noiembrie, de la ora 20, "roş-albaştrii" vor juca în campionat, la Arena Antonio Alexe, dar tot cu echipa sibiană.
