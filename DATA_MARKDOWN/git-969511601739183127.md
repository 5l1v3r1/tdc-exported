
# Gral Medical, venituri în creştere cu 12% în primele nouă luni din 2019, până la 120 mil. lei

Published at: **2019-11-04T00:00:00+00:00**

Author: **Georgiana Mihalache**

Original: [BusinessMagazin](https://www.businessmagazin.ro/actualitate/gral-medical-venituri-in-crestere-cu-12-in-primele-noua-luni-din-2019-pana-la-120-mil-lei-18538916)

Gral Medical, al şaselea jucător din piaţa privată de sănătate, controlat de antreprenorul Robert Şerban, a înregistrat venituri de 120 mil. lei în primele nouă luni din 2019, în creştere cu 12% faţă de aceeaşi perioadă a anului trecut, potrivit unui comunicat de presă al companiei.
Gral Medical, al şaselea jucător din piaţa privată de sănătate, controlat de antreprenorul Robert Şerban, a înregistrat venituri de 120 mil. lei în primele nouă luni din 2019, în creştere cu 12% faţă de aceeaşi perioadă a anului trecut, potrivit unui comunicat de presă al companiei.
În 2019, Gral Medical a investit 6 mil. euro în două spitale oncologice la Piteşti şi Bucureşti.
„Vom încerca să ne menţinem ritmul de creştere a investiţiilor, dar în acelaşi timp cu rentabilizarea celor demarate deja. Este mult mai greu să aduci şi să implementezi ceva nou pe piaţa serviciilor medicale, dar pe termen mediu şi lung acest lucru va duce la o creştere durabilă a business-ului“, a spus Robert Şerban, acţionar Gral Medical.
Creşterea din primele nouă luni din an a fost determinată de segmentul oncologic, nişa pe care a pariat antreprenorul Robert Şerban, dar şi divizia de laboratoare, Gral deţinând în prezent 15 astfel de centre.
Targetul Gral pentru 2019 este să atingă pragul de 35 mil. euro venituri (166 mil. lei).
Compania a mizat pe nişa de oncologie şi analize de laborator, raportând afaceri de 125 mil. lei în 2018, în creştere cu 16% faţă de anul anterior.
Cei mai mari trei jucători de pe piaţa serviciilor medicale private sunt MedLife,  Regina Maria, Medicover. Piaţa serviciilor medicale private, estimată la peste 7 miliarde de lei anual, continuă să fie un sector efervescent, iar jucătorii privaţi se dezvoltă prin achiziţiile unor companii de talie mica sau medie, care nu pot rezista pe piaţă.
