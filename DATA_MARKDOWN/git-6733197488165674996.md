
# Elektrický SsangYong Korando se blíží. Bude moci zatopit i nové Škodě iV

Published at: **2019-11-02T07:00:00+00:00**

Author: **Daniel Fuglevič**

Original: [AutoRevue.cz](https://www.autorevue.cz/elektricky-ssangyong-korando-se-blizi-bude-moci-zatopit-i-nove-skode-iv)

Jak bylo dříve oznámeno, novou generaci SUV Korando, kterou jsme si mohli detailněji prohlédnout letos v Ženevě, chystá SsangYong později vybavit i čistě elektrickým ústrojím. I na českém trhu, kde si značka opět buduje povědomí, tak půjde o další elektromobil, jenž bude chtít zaujmout dostupnou cenovkou oproti konkurenci.
Vůči současným rivalům jako Kia e-Niro či Hyundai Kona Electric by navíc zajistil celkově větší rozměry, přičemž nasnadě může být i srovnání s očekávaným elektrickým SUV od Škody na základě konceptu Vision iV, kterého se dočkáme na konci příštího roku. Každopádně pak rivalita na poli elektrických SUV v následujících letech ještě dále vzroste.
Zatím přitom víme, že elektrický SsangYong Korando, interně označovaný jako E100, dorazí na trh v prvním čtvrtletí roku 2021. S elektromotorem o výkonu 138 kW (188 koní) by pak existoval jako nejsilnější varianta v nabídce, neboť současným vrcholem je benzinová motorizace 1.5 T-GDI o výkonu 120 kW (163 koní).
Baterie o kapacitě 61,5 kWh mají poskytnout dojezd kolem 420 kilometrů. SsangYong ovšem mluví o hodnotě na základu starší metodiky testování NEDC, tudíž reálný dojezd očekáváme okolo 300 kilometrů. Přesně dynamické schopnosti elektromobilu zatím automobilka neuvádí.
Co se týče vzhledu, pravděpodobně dojde na tradiční zahlazení mřížky chladiče na přídi a další aerodynamická vylepšení pro snížení odporu vzduchu.
S ohledem na rozšíření elektrifikace bude mimochodem Korando později nabízet i mild-hybridní motorizaci se základem ve vznětové jednotce. Toto rozšíření nabídky chystá SsangYong na rok 2022. Silné ambice značky pak dokazují plány o uvedení nové platformy výhradně určené pro elektrické modely v roce 2024.
