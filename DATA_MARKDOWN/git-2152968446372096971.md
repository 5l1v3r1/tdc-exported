
# Германия забранява найлоновите торбички в супермаркетите

Published at: **2019-11-06T16:20:00+00:00**

Author: **Елка Василева**

Original: [Dnes.bg](https://www.dnes.bg/notifikacii/2019/11/06/germaniia-zabraniava-nailonovite-torbichki-v-supermarketite.428763)

Германското правителство одобри днес забрана за найлоновите торбички в супермаркетите, предаде ДПА.
Предложението на германската министърка на околната среда Свеня Шулце изключва от забраната малките найлонови пликчета за плодове и зеленчуци, но включва биоразградимите торбички.
Найлоновите торбички са пример за пропиляване на ресурси. Произвеждат се от петрол и често се използват само няколко минути, посочва тя в изявление.
Германският парламент трябва да приеме закона, след което ще има преходен период от около шест месеца, през който да се изразходват останалите наличности от найлонови торбички. Точният времеви период зависи от датата на приемане на закона.
Първоначално германският план беше клиентите да плащат за найлоновите торбички. Само около 20 торбички на глава от населението са използвани през 2018 година спрямо 68 през 2015 година. Преценено бе обаче, че потреблението няма да спадне достатъчно и затова се налага цялостна забрана.
/БТА/
 
