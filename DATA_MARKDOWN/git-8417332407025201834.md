
# Regimet i Damaskus bidro til repatriering av IS-tilknyttet 11-åring til Italia

Published at: **2019-11-07T23:40:35+00:00**

Author: **(NTB) NTB-AFP**

Original: [adressa.no](https://www.adressa.no/nyheter/utenriks/2019/11/08/Regimet-i-Damaskus-bidro-til-repatriering-av-IS-tilknyttet-11-%C3%A5ring-til-Italia-20346109.ece)

En IS-tilknyttet gutt er på vei hjem til Italia fra al-Hol-leiren i Syria i det som er den første returen i sitt slag i samarbeid med det syriske regimet.
Elleveåringen, som er født i Italia av albanske foreldre, havnet i Syria da moren hans tok ham med til Syria for å slutte seg til IS. Moren skal ha blitt drept i kampene.
De siste månedene har gutten bodd i al-Hol-leiren nordøst i Syria, der det også bor flere norske kvinner og barn med IS-tilknytning.
Torsdag befant han seg ifølge Den internasjonale Røde Kors og Røde Halvmåne føderasjonen (IFRC) i Beirut, på vei hjem til faren i Italia.
– Dette begynte for fem år siden med moren som bortførte barnet, hvorpå hun bestemte seg for å dra og krige for IS, sier IFRCs talsmann Tommaso Della Longa til AFP.
– Vi oppdaget gjennom en melding fra al-Hol-leiren at gutten fortsatt var i live, sier Della Longa.
Med støtte fra italienske og albanske myndigheter og etter forhandlinger med myndighetene i Damaskus ble gutten overlevert til Røde Kors onsdag, i det som er den aller første repatrieringen i sitt slag via det syriske regimet.
– Våre frivillige syrere i Røde Halvmåne fulgte gutten fra al-Hol-leiren til Damaskus, sier talsmannen.
Italiensk presse har fulgt historien om elleve år gamle Alvin tett siden det i oktober ble kjent at han bodde i den kurdiskkontrollerte leiren. For få uker siden fikk de med seg opptak av det følelsesladde gjensynet mellom gutten og hans far i leiren i Syria.
Kurderne, som har hatt ansvaret for leiren, har gjentatte ganger bedt vestlige land ta tilbake sine egne statsborgere. Etter den tyrkiske offensiven i oktober har det vært frykt for at mange IS-tilhengere ville rømme fra al-Hol.
(©NTB)
