
# اردوغان بدنبال گزینه خرید جنگنده «سوخو-۳۵»

Published at: **2019-11-05T21:01:00+00:00**

Author: ****

Original: [جامعه خبری تحلیلی الف](https://www.alef.ir/news/3980814185.html)

رئیس جمهور ترکیه گفت که برای خرید جنگنده‌های پیشرفته ساخت روسیه از هیچ‌کسی اجازه نمی‌گیرد و در صورت عدم فروش جنگنده «اف-۳۵» از سوی آمریکا، اقدامات لازم را انجام خواهد داد.
به گزارش فارس، رئیس جمهور ترکیه سه‌شنبه گفت که اگر آمریکا جنگنده‌های «اف-35»  را به آنکارا تحویل ندهد، این کشور جنگنده‌های مورد نیاز خود را از «روسیه» تامین می‌کند.
به نوشته وبگاه «احوال» به نقل از روزنامه «استار» از رسانه‌های طرفدار دولت ترکیه، «رجب طیب اردوغان» رئیس جمهور ترکیه بعد از برگزاری نشستی با اعضای حزب حاکم «عدالت و توسعه» در روز سه‌شنبه در گفت‌و‌گو با خبرنگاران اظهار داشت، ترکیه برای خرید سامانه‌های دفاع موشکی «اس-400» از کسی اجازه نگرفت، بنابراین برای خرید جنگنده‌های روسی نیز از کسی اجازه نمی‌گیرد.
بر اساس این گزارش، آمریکا در ماه ژوئن (خرداد) پس از دریافت نخستین بخش از سامانه دفاع موشکی اس-400 ساخت روسیه از سوی ترکیه، با مطرح کردن نگرانی‌های امنیتی آنکارا را تهدید به لغو قرارداد ارسال این جنگنده‌‌های پیشرفته کرد. این در حالی است که ترکیه قصد داشت 100 فروند جنگنده نسل پنجم اف-35 از آمریکا بخرد.  
سوخو-35
کاخ سفید در آن برهه در بیانیه‌ای اعلام کرد: «ترکیه برای 65 سال، یک شریک قدیمی و مورد اعتماد و همپیمان ناتو بوده است اما پذیرش اس-400، تعهدات تمامی همپیمانان ناتو در قبال یکدیگر در خصوص دوری کردن از سامانه‌های روسی را تضعیف می‌کند و تأثیرات زیان‌آوری بر قابلیت همکاری ترکیه با ناتودارد.»
این در حالی است که «دونالد ترامپ » رئیس جمهور آمریکا در هفته‌های گذشته ضمن ابراز نگرانی از حمله ترکیه به کردهای سوریه، پیشنهاد از سرگیری فروش جنگنده‌های اف-35 را مطرح کرد. (جزئیات بیشتر)
به نوشته وبگاه احوال، اردوغان در ادامه سخنان خود با خبرنگاران با اشاره به جنگنده‌های روسی گفت: «اگر مسئله اف-35 برطرف نشود، ما اقدامات لازم را انجام خواهیم داد.»
«اسماعیل دمیر» رئیس بخش صنایع دفاعی ترکیه نیز روز دوشنبه گفت که آنکارا پیشنهاد روسیه را برای فروش جنگنده‌های «سوخو-35» خود ارزیابی می‌کند.
روزنامه «دیلی صاباح» نیز چندی قبل در این زمینه نوشت که مقامات ترکیه و روسیه در حال گفت‌وگو در مورد جزئیات فروش 36 فروند جنگنده سوخو-35 به ترکیه هستند.
چندی قبل «دیمیتری شوگائف» رئیس شرکت خدمات همکاری‌های فنی و نظامی روسیه (FSMTC) نیز با تایید این خبر گفت که مسکو و آنکارا مذاکرات برای خرید جنگنده‌های سوخو-35 را آغاز کرده‌اند اما مذاکره درباره امکان فروش جنگنده‌های سوخو-57 به بعد موکول شده است. 
سوخو-35، یک جنگنده تک کابینه، دو موتوره  و چند منظوره با قابلیت مانور بالاست و در ناتو با نام «فلانکر-ای» شناخته می‌شود.
