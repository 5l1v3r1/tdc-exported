
# Boliviaanse oppositiekandidaat wil nieuwe verkiezingen

Published at: **2019-11-04T03:04:00+00:00**

Author: ****

Original: [De Standaard](https://www.standaard.be/cnt/dmf20191104_04699205)

De centrist Carlos Mesa beschuldigt zittend president Morales van fraude.
Carlos Mesa, de Boliviaanse presidentskandidaat van de oppositie, eiste zondag nieuwe verkiezingen. Die kunnen volgens Mesa een uitweg bieden voor de crisis waarin Bolivië zich momenteel bevindt. Oorzaak daarvan is de controversiële herverkiezing van socialist en zittend president Evo Morales eind oktober.
Mesa, een centrist die Bolivia leidde van 2003 tot 2005, eindigde als tweede. Volgens de definitieve resultaten, die zaterdag werden vrijgegeven, behaalde Mesa 36,51% van de stemmen. Morales behaalde 47,08%.

        Fraude
      
Het verschil tussen beide scores zou groot genoeg zijn om Morales zonder een tweede ronde te herverkiezen. Maar volgens de oppositie is er sprake van fraude. Daarom wil Mesa 'een nieuwe verkiezing onder toezicht van een nieuw onpartijdig verkiezingsorgaan en onder de strenge observatie van de internationale gemeenschap'. 
De officiële bekendmaking van de verkiezingsresulten zaterdag leidde tot een golf van protest in Bolivië. Mesa riep zijn aanhangers op om geweldloos te protesteren. Een andere oppositiefiguur, Luis Fernando Camacho, riep het Boliviaanse leger op 'aan de kant van het volk te staan'.
De Boliviaanse regering vroeg de Organisatie van Amerikaanse Staten (OAS) om de verkiezingsresultaten te onderzoeken, maar dat initiatief werd door de oppositie verworpen. 
