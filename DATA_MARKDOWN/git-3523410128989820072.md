
# 
        آمریکا فشار بر کره جنوبی را افزایش می‌دهد
      

Published at: **2019-11-04T21:20:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638181/%D8%A2%D9%85%D8%B1%DB%8C%DA%A9%D8%A7-%D9%81%D8%B4%D8%A7%D8%B1-%D8%A8%D8%B1-%DA%A9%D8%B1%D9%87-%D8%AC%D9%86%D9%88%D8%A8%DB%8C-%D8%B1%D8%A7-%D8%A7%D9%81%D8%B2%D8%A7%DB%8C%D8%B4-%D9%85%DB%8C%E2%80%8C%D8%AF%D9%87%D8%AF)

به گزارش بولتن نیوز، برخی منابع دیپلماتیک آمریکایی اعلام کرده‌اند که این کشور فشار بر سئول را برای بازگشت به توافقنامه نظامی مشترک با ژاپن افزایش خواهد داد.
در همین ارتباط دیپلمات های آمریکایی از کره جنوبی خواسته‌اند تا پیش از پایان اعتبار توافقنامه نظامی با ژاپن، در تصمیم خود برای خروج از آن تجدید نظر کند.
پیش از این نیز، «آبه شینزو» نخست‌وزیر ژاپن اعلام کرده بود که خروج سئول از معاهده اشتراک اطلاعات نظامی بین دو کشور در شرایطی که اقدامات کره شمالی تهدیدی برای هردو کشور محسوب می‌شود، به اعتماد دوجانبه صدمه خواهد زد.
ماه گذشته در ادامه اختلافات جدی بین سئول و توکیو، کره جنوبی خروج خود از معاهده نظامی مشترک با ژاپن را به‌صورت یک‌جانبه اعلام کرد.
ریشه این اختلافات به رأی سال گذشته دادگاهی در کره جنوبی برمی‌گردد که به دلیل چهار شکایت مطرح شده علیه دو شرکت ژاپنی «نیپون استیل» و «سومیتومو متال» به دلیل اقداماتشان در زمان دوره استعمار توکیو علیه شبه جزیره کره در سال‌های ۱۹۱۰ تا ۱۹۴۵، آن‌ها را به پرداخت جریمه ۱۰۰ میلیون وون (۸۸ هزار دلاری) محکوم کرد و پس از مجموعه‌ای رفتارهای متقابل دو کشور به افزایش تنش‌ها میان دو طرف منجر شد.
لازم به ذکر است که معاهده اشتراک اطلاعات نظامی بین ژاپن و کره‌ جنوبی با حمایت آمریکا در سال ۲۰۱۶ بین دو کشور امضا شد تا دو کشور بتوانند تحرکات موشکی و نظامی کره‌ شمالی را زیر نظر بگیرند.
