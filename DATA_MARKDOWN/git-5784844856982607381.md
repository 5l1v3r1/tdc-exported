
# Zunanja grafična kartica z vodnim hlajenjem!

Published at: **2019-11-06T13:50:00+00:00**

Author: ****

Original: [Računalniške novice](https://www.racunalniske-novice.com/novice/dogodki-in-obvestila/zunanja-graficna-kartica-z-vodnim-hlajenjem.html?RSS647e01392199d69ee928a9bc82dacd8a)

Le redki prenosniki na trgu so opremljeni z zmogljivo grafično kartico, ki je kos poganjanju tudi grafično naprednejših iger. Zaradi tega so  inženirji podjetja Gigabyte pripravili zunanjo grafično kartico, ki bo skorajda vsak novejši prenosni računalnik spremenila v pravo igralno postajo. Novost ima namreč za preračunavanje podatkov na voljo zmogljivo grafično kartico Nvidia GeForce RTX 2080 Ti, ki je kos tudi najzahtevnejšim nalogam in podpira izris slik z ločljivostjo do 7.680 x 4.320 slikovnih točk.
Hladilni sistem zunanja grafična kartica Gigabyte AORUS RTX 2080 Ti Gaming Box je grajen na osnovi aluminijastega hladilnega telesa, bakrenih cevi in vodno hlajenega sistema. Ta je dejansko sestavljen iz zmogljive vodne črpalke, 240 milimetrskega hladilnega sistema in kar dveh 120 milimetrskih ventilatorjev. Ti bodo zlahka kos tudi največjim obremenitvam in večurnemu igranju priljubljenih iger.
Zunanja grafična kartica Gigabyte AORUS RTX 2080 Ti Gaming Box bo seveda brez težav kos tudi najzahtevnejšim opravilom. Grafično jedro namreč grafične vsebine preračuna pri frekvenci 1.545 megahercev, na voljo pa je celo 12 gigabajtov lastnega grafičnega pomnilnika. Pasovna širina podatkovnega vodila pa zanaša 616 gigabajtov na sekundo, kar je dovolj tudi za najzahtevnejša opravila.
Vse strojne komponente so nameščene v ohišju velikosti 300 x 140 x 173 milimetrov in teže 3.788 gramov. Tu so na voljo številni priključki, in sicer Thunderbolt 3, LAN, USB 3.0, HDMI, DisplayPort in USB-C. Za nemoteno napajanje celote pa skrbi napajalnik moči 450 vatov. Zmogljivosti je seveda primerna tudi maloprodajna cena, saj bo za zunanjo grafično kartico Gigabyte AORUS RTX 2080 Ti Gaming Box za osebne računalnike v Združenih državah Amerike treba odšteti okoli preračunanih 1.348 evrov.
