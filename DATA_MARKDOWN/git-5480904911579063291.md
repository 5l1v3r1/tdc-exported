
# Trojice britských opozičních stran uzavřela předvolební pakt

Published at: **2019-11-07T13:17:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/trojice-britskych-opozicnich-stran-uzavrela-predvolebni-pakt/1818338?utm_source=rss&utm_medium=feed)

Londýn - Trojice menších britských politických stran uzavřela spojenectví, které má zajistit, aby se po prosincových volbách dostalo do britského parlamentu co nejvíce odpůrců brexitu. Liberální demokraté, velšská strana Plaid Cymru a zelení se dohodli, že proti sobě nebudou kandidovat až v šedesáti volebních obvodech v Anglii a Walesu.
"Máme radost, že se nám podařilo uzavřít dohodu," oznámila předsedkyně Liberálních demokratů Jo Swinsonová. "Je to významný okamžik pro všechny, kdo hodlají napříč zemí podpořit kandidáty, kteří chtějí setrvat v EU," dodala. Všechny tři strany, které uzavřely předvolební pakt, vystupují proti odchodu Británie z Evropské unie.
V posledních volbách v roce 2017 Liberální demokraté získali 12, Plaid Cymru čtyři a zelení jedno poslanecké křeslo v 650členné Dolní sněmovně. Především Liberální demokraté by si ale po prosincových volbách mohli výrazně polepšit. Podle středečního průzkumu by mohli mít až 17 procent hlasů oproti 7,4 procenta ve volbách před dvěma lety.
Strany se nyní dohodly, že budou ve 43 obvodech kandidovat bez konkurence ostatních dvou stran Liberální demokraté, v deseti zelení a v sedmi velšští nacionalisté.
Analytici ale upozorňují, že nový pakt může mít opačný účinek, než strany zamýšlejí. Rozdělení hlasů voličů, kteří chtějí zůstat v EU, mezi tábor tří stran a labouristy by mohl posílit konzervativce premiéra Borise Johnsona.
Kandidáti Plaid Cymru a zelených již v létě odstoupili při doplňovacích volbách v obvodu Brecon a Radnorshire, aby podpořili kandidátku Liberálních demokratů. Jane Doddsová nakonec poslanecké křeslo skutečně získala.
Podobnou spolupráci, na jaké se dohodly tři strany bojující proti brexitu, chtěl s konzervativci uzavřít lídr Strany pro brexit Nigel Farage. Premiér Johnson to ale odmítl.
Předčasné parlamentní volby se v Británii uskuteční přesně za pět týdnů, tedy 12. prosince. Předvolební kampaň oficiálně začala ve středu, kdy ministerský předseda informoval královnu Alžbětu II. o rozpuštění parlamentu. Liberální demokraté, zelení i velšští nacionalisté již své kampaně zahájili. Všechny tři strany chtějí, aby Spojené království zůstalo v EU, a podporují uspořádání nového referenda o brexitu.
