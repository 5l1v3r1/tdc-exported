
# 
        Vörös kódot adott ki a rendőrség, két hónap alatt 127-en haltak meg az ország közútjain
      

Published at: **2019-11-07T13:15:00+00:00**

Author: **MTI**

Original: [www.borsonline.hu](http://www.borsonline.hu/aktualis/voros-kodot-adott-ki-a-rendorseg-ket-honap-alatt-127-en-haltak-meg-az-orszag-kozutjain/186097)


        Úgynevezett vörös kódot adott ki a rendőrség az elmúlt időszak baleseti adatai miatt. Szeptembertől rohamos hanyatlásnak indult a közlekedési morál, 2 hónap alatt 127-en haltak meg az ország közútjain - közölték csütörtökön az MTI megkeresésére. 
        Úgynevezett vörös kódot adott ki a rendőrség az elmúlt időszak baleseti adatai miatt. Szeptembertől rohamos hanyatlásnak indult a közlekedési morál, 2 hónap alatt 127-en haltak meg az ország közútjain - közölték csütörtökön az MTI megkeresésére.
      
Az Országos Rendőr-főkapitányság tudatta: a vörös kód egyfajta figyelemfelhívás, hogy a "közlekedők legalább egy pillanatra megálljanak és elgondolkozzanak: mindenkit várnak haza és a balesetekben érintett lehet bárkinek a hozzátartozója".
A rendőrség, ahogy eddig is, ezután is határozottan fellép a jogsértésekkel szemben, és minden olyan eszközt alkalmazni fog, ami gátat szabhat a kedvezőtlen folyamatoknak.
Példaként említették, hogy tavaly óta nem jelentik be előre az ellenőrzések helyét és idejét. Ennek hatására a baleseti adatok kedvező irányba változtak. A tendencia azonban eddig tartott: idén szeptembertől rohamos hanyatlásnak indult a közlekedési morál - tették hozzá.
2019 szeptemberében 56-an, októberben 71-en vesztették életüket közúti közlekedési balesetben. "Minden balesetmegelőzési kampány, erőfeszítés kevés, ha a közlekedők ennek a negatív folyamatnak a megfékezésében nem partnerek" - hangsúlyozták.
