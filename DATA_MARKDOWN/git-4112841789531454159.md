
# Indické hlavné mesto zatvorilo školy: Kvôli smogu sa nedá dýchať, úroveň znečistenia je 9-krát vyššia, než je bezpečné pre človeka

Published at: **2019-11-02T11:40:00+00:00**

Author: **Timea Krauszová**

Original: [REFRESHER](https://refresher.sk/76140-Indicke-hlavne-mesto-zatvorilo-skoly-Kvoli-smogu-sa-neda-dychat-uroven-znecistenia-je-9krat-vyssia-nez-je-bezpecne-pre-cloveka)


        Naí Dillí je zahalené smogom, pamiatky sotva vidieť cez hustý prach.
      
Panel expertov vyhlásil stav núdze v Naí Dillí po tom, čo pri poslednom meraní znečistenia vzduchu namerali deväťkrát vyššie hodnoty, než aké odporúča Svetová zdravotnícka organizácia. Až do 5. novembra sa tak brány škôl zatvorili, od 4. do 15. novembra obmedzujú aj pohyb súkromných áut. O krízovej situácii v Indii píše France 24.
Panel expertov, ktorý určil indický najvyšší súd, zakázal akúkoľvek stavbu počas najbližších dní, aby tým regulovali prach vo vzduchu. Najhoršie je na tom krajina práve v období okolo prvého novembra, kedy oslavujú hindský sviatok a zároveň sa ešte pália polia v okolitých štátoch.
Pri aktuálnej úrovni znečistenia sa odporúča vôbec nevychádzať von, podľa France 24 rozdávajú zadarmo viac ako 5 miliónov masiek na tvár. Niektorí obyvatelia hlavného mesta začali masky nosiť sami od seba, prípadne na odporúčanie lekára.
Ďalším krokom je obmedzenie dopravnej premávky. V rôzne dni budú mať povolené vyjsť na cesty len autá s párnou či nepárnou ŠPZ-kou, pričom podľa France 24 sa im v roku 2016 podarilo týmto krokom znížiť znečistenie o 13 %.
