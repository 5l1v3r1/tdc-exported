
# Українсько-американський Антарес вивів на орбіту вантажний корабель та експериментальну духовку

Published at: **2019-11-02T21:28:12+00:00**

Author: ****

Original: [Українська правда](https://www.pravda.com.ua/news/2019/11/2/7230832/)

Українсько-американська ракета-носій "Антарес" вивела на орбіту вантажний корабель "Сігнус", який доставить на МКС корисний вантаж для екіпажу та наукових досліджень, а також експериментальну духовку, в якій проведуть дослідження властивостей теплопередачі та процесів приготування їжі в умовах мікрогравітації. 
Джерело: повідомлення КБ "Південне" у Facebook
Деталі: В рамках місії NG-12 на "Антаресі" до Міжнародної космічної станції доправлять провізію та речі для екіпажу, матеріали для наукових досліджень, устаткування для станції та виходу у відкритий космос. 
Дослівно: "За даними NASA, основні завдання, які будуть виконані під час поточної місії, включають доставку на МКС обладнання для магнітного альфа-спектрометра, призначеного для пошуку ознак темної матерії та антиматерії. Буде проведено випробування "спеціального жилета" AstroRad, призначеного для захисту космонавтів від радіації". 
Також "Сігнус" доставить на станцію експериментальну духову шафу Zero-G в якій будуть проведені дослідження властивостей теплопередачі та процесів приготування їжі в умовах мікрогравітації.
"Ще один експеримент, який називається "The Made in Space Recycler" – пристрій для переробки пластику, що розглядається з точки зору збереження навколишнього середовища, буде протестовано в процесі переробки пластику на нитку для 3D-друку, яка потім може бути використана в пристрої "Made in Space Manufacturing Device" – 3D-принтері Refabricator, який працює в орбітальній лабораторії МКС з 2016 року", - повідомили  у КБ. 
