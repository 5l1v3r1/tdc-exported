
# Andre rekordmåling for Senterpartiet på få dager

Published at: **2019-11-06T18:01:36+00:00**

Author: **NTB**

Original: [Aftenbladet](https://www.aftenbladet.no/lokalt/i/e8RmxO/andre-rekordmaaling-for-senterpartiet-paa-faa-dager)

I novembermålingen Sentio i har utført på vegne av Nettavisen og Amedia, viser mandatberegningen at Sp og Ap til sammen får 83 representanter på Stortinget.
Med en oppslutning på 20 prosent oppnår også Senterpartiet sitt beste resultat noensinne på Sentios målinger.
Dette er den andre rekordmålingen partiet får denne uken, etter at de 4. november fikk en oppslutning på 19,5 prosent på TV 2s novembermåling.
Den ferske målingen er også en dobling fra resultatet i stortingsvalget i 2017, og ville gitt Senterpartiet en kraftig økning i antall stortingsrepresentanter, fra 19 til 40. De ville dermed fått to flere representanter enn Høyre på Stortinget.
Dersom målingen hadde vært resultat i et stortingsvalg, ville Arbeiderpartiet, SV og Senterpartiet ville fått et klart flertall med 97 mandater, opp fra 93 i oktober. Senterpartiet og Ap ville fått 83, to færre enn det som kreves for flertall.
Dagens regjeringspartier Høyre, Frp, Venstre og KrF ville fått 58 mandater, ned fra 61 i oktober. Både Venstre og KrF er under sperregrensen på målingen. Det samme er Rødt.
Partiene målte som følger i november (resultat fra oktober i parentes):
Arbeiderpartiet får 22,6 prosent (24,9), Frp 9,2 (9), Høyre 20,8 (20,9), KrF 3,1 (3,6), Rødt 3,9 (3,2), Sp 20 (17,6), SV 7,7 (6,4), Venstre 3,9 (4,1), MDG 6,3 (7,7) og andre 2,6 (2,7).
Målingen er gjennomført imellom 29. oktober til 2. november og har en feilmargin mellom 1,1 og 3 prosent.
