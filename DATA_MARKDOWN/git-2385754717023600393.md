
# Γαλλία: 31 Πακιστανοί βρέθηκαν κρυμμένοι μέσα σε φορτηγό

Published at: **2019-11-02T15:57:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595433/gallia-31-pakistanoi-vrethikan-krymmenoi-mesa-se-fortigo)

Τριάντα ένας Πακιστανοί βρέθηκαν κρυμμένοι μέσα σε φορτηγό χθες, Παρασκευή, κατά τη διάρκεια ελέγχου σε αυτοκινητόδρομο της νοτιοανατολικής Γαλλίας, κοντά στα ιταλικά σύνορα, ανακοίνωσε σήμερα η εισαγγελία της Νίκαιας, διευκρινίζοντας ότι ο οδηγός του φορτηγού, ίδιας εθνικότητας, τέθηκε υπό κράτηση. Η ομάδα των πακιστανών μεταναστών, η οποία ανακαλύφθηκε κατά τη διάρκεια ελέγχου που πραγματοποιήθηκε στα διόδια της κοινότητας Λα Τυρμπί στον αυτοκινητόδρομο 8 κοντά στα ιταλικά σύνορα, περιλάμβανε τρεις έφηβους ηλικίας 15 ετών αλλά όχι οικογένειες, σύμφωνα με την ίδια πηγή. Όλοι παραδόθηκαν στις ιταλικές αρχές σύμφωνα με τη διαδικασία της απαγόρευσης εισόδου που ισχύει μετά την επαναφορά των ελέγχων στα σύνορα τον Νοέμβριο του 2015, διευκρινίζει η νομαρχία της Αλπ-Μαριτίμ, στη νοτιοανατολική Γαλλία, επιβεβαιώνοντας πληροφορία της εφημερίδας Nice-Matin. Η διαδικασία αυτή ισχύει όταν τα πρόσωπα που υποβάλλονται σε έλεγχο βρίσκονται σε "επιτρεπόμενο σημείο διέλευσης", ένα είδος εικονικού συνόρου, όπως συμβαίνει με τα διόδια της Λα Τουρμπί, και εφαρμόζεται για όλα τα πρόσωπα που βρίσκονται εκεί παράνομα, χωρίς να έχουν χαρτιά, ανεξαρτήτως ηλικίας. "Θα προσπαθήσουμε να διαπιστώσουμε εάν μπορούμε να εντοπίσουμε ένα δίκτυο ή εντολοδότες, όπως κάνουμε συστηματικά σε αυτές τις υποθέσεις", εξήγησε η εισαγγελία της Νίκαιας. Σε περίπτωση που αυτό δεν καταστεί δυνατό, ο οδηγός του φορτηγού, που τελεί υπό κράτηση στο αστυνομικό τμήμα στα σύνορα στην πόλη Μεντόν της νοτιοανατολικής Γαλλίας, θα πρέπει τότε να προσαχθεί ενώπιον της εισαγγελίας και να διωχθεί για επιτεινόμενη στήριξη για την είσοδο και τη διαμονή αλλοδαπών που δεν είχαν τα νόμιμα χαρτιά, πρόσθεσε η πηγή. "Αυτό δείχνει την αποτελεσματικότητα των μέτρων κατά της παράτυπης μετανάστευσης που λειτουργούν 24 ώρες την ημέρα, επτά ημέρες την εβδομάδα", σχολίασε η νομαρχία της Αλπ-Μαριτίμ. Πηγή: ΑΠΕ-ΜΠΕ  
