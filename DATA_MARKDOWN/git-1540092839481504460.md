
# Κάλπες υψηλού ρίσκου: Η τελευταία ζαριά του Τζόνσον θέτει σε κίνδυνο ακόμη και το ίδιο το Brexit

Published at: ****

Author: ****

Original: [CNN.gr](https://www.cnn.gr/news/kosmos/story/196022/kalpes-ypsiloy-riskoy-h-teleytaia-zaria-toy-tzonson-thetei-se-kindyno-akomi-kai-to-idio-to-brexit)

Κατερίνα Αγριμανάκη, CNN Greece 20:30 , 02 November 2019 - 09:06
Έχουν μεσολαβήσει δύο χρόνια και κάτι μήνες από την 9η Ιουνίου του 2017, όταν η Γηραιά Αλβιώνα οδηγήθηκε τελευταία φορά σε εκλογές και η Τερέζα Μέι διαπίστωσε με τον πιο πικρό τρόπο πως το ρίσκο τής προκήρυξης πρόωρων εκλογών είχε μόλις αποτύχει.
Η Βρετανίδα τέως πρωθυπουργός φιλοδοξούσε να ενισχύσει την ισχνή πλειοψηφία της στη Βουλή. Αντ’αυτού, απώλεσε την αυτοδυναμία και το όποιο (μικρό) πλεονέκτημα διέθετε, με το μεγάλο στοίχημα της εφαρμογής του Brexit να γίνεται από δύσκολο, δυσεπίλυτο.
Ο Μπόρις Τζόνσον πορεύτηκε, αναγκαστικά, στον δύσβατο δρόμο της προκατόχου του. Έχοντας κληρονομήσει την κυβέρνηση μειοψηφίας της Μέι, διαπίστωσε εγκαίρως πως η αισιοδοξία του και η επιθετική ρητορική υπέρ Brexit δεν ήταν αρκετά για να κερδίσει το στοίχημα του «διαζυγίου».
Παρότι κατάφερε το φαινομενικά ακατόρθωτο, πετυχαίνοντας μία νέα συμφωνία με την Ε.Ε, προς το παρόν δεν διαθέτει την αριθμητική κοινοβουλευτική υπεροχή για να περάσει τη νομοθεσία που απαιτεί η διαδικασία του Brexit. Συνεπώς, η προκήρυξη πρόωρων εκλογών, όπου θα κληθεί να εξασφαλίσει νέα πλειοψηφία, ήταν η μόνη ρεαλιστική επιλογή του.
Ωστόσο, πρόκειται για ρίσκο υψηλού κόστους. Έχοντας δεσμευτεί προεκλογικά και επιμείνει με τον πιο ηχηρό τρόπο στην αποχώρηση, «άτακτα» ή μη, του Ηνωμένου Βασιλείου από την Ε.Ε στα τέλη Οκτωβρίου, ο Τζόνσον ρισκάρει όχι μόνο την πιθανότητα περαιτέρω καθυστέρησης, αλλά και την προοπτική ακύρωσης τού Brexit. Παρότι, προς το παρόν απολαμβάνει ένα σεβαστό προβάδισμα στις δημοσκοπήσεις, κατά τη διάρκεια της προεκλογικής εκστρατείας πολλά μπορούν να συμβούν.
Το πρώτο πρόβλημα του Τζόνσον είναι η αξιωματική αντιπολίτευση των Εργατικών. Όπως διαπίστωσε και η Μέι, ο Τζέρεμι Κόρμπιν, επικεφαλής του Εργατικού Κόμματος, είναι ένας εξαιρετικά ικανός υποψήφιος και ακόμη ικανότερος αντίπαλος. Ο Κόρμπιν εξέπληξε τους πάντες το 2017, καταλαμβάνοντας πολλές περισσότερες, από το αναμενόμενο, έδρες, τη στιγμή που εκείνος εθεωρείτο αουτσάιντερ και η Μέι κυρίαρχος του πολιτικού παιχνιδιού - με μία φιλόδοξη εσωτερική ατζέντα και, ασφαλώς, το «ακριβοθώρητο» σχέδιο εξόδου της χώρας από την Ε.Ε.
Έκτοτε, πολύ νερό κύλησε στ’αυλάκι και αυτή τη φορά η αποστολή του Κόρμπιν μοιάζει απείρως ευκολότερη. Από τη μία, η επιθετική πολιτική στρατηγική του Τζόνσον, από την άλλη οι σχέσεις φιλίας και ιδεολογικής συγγένειας με τον Αμερικανό πρόεδρο, Ντόναλντ Τραμπ, έναν ηγέτη εξαιρετικά αντιδημοφιλή στη βρετανική κοινή γνώμη, έχουν επιτρέψει στον Κόρμπιν να αυτοπροβάλλεται ως το αντίπαλον δέος, ως ο «αντί – Τζόνσον» της βρετανικής πολιτικής.
Ο 70χρονος Κόρμπιν κατηγορεί τον Τζόνσον πως με την μυωπική εμμονή του να διασφαλίσει μία εμπορική συμφωνία με την Αμερική, θα καταλήξει να ξεπουλήσει το Εθνικό Σύστημα Υγείας (NHS) στις αμερικανικές φαρμακοβιομηχανίες.
Κάθε άλλο παρά τυχαία προβάλλεται το NHS ως αιχμή του δόρατος στην αντί - Τζόνσον ρητορική του Κόρμπιν, καθώς το βρετανικό σύστημα υγείας είναι για τους Βρετανούς «θρησκευτικής» ιερότητας. Όπως επισημαίνει ο Τζένινγκς, θα είναι εξαιρετικά επικίνδυνο για τους Συντηρητικούς του Τζόνσον να τους σύρει ο Κόρμπιν στη δίνη μίας μεθοδευμένης προεκλογικής κρίσης με επίκεντρο το NHS.
Επιπλέον, άλλη μία παράμετρος που ευνοεί τον Κόρμπιν στην παρούσα συγκυρία είναι πως ο δρόμος του προς τη ηγεσία – σε αντίθεση με το 2017 – είναι… βατός.
Αν η Βρετανία καταλήξει για άλλη μία φορά με το λεγόμενο «μετέωρο κοινοβούλιο» (hung parliament, όπου κανένα κόμμα δεν κατέχει την πλειοψηφία των εδρών), ο Κόρμπιν θα αναδειχτεί ο ως ο πιο επιτυχημένος… ηττημένος, ο ρυθμιστής των πολιτικών εξελίξεων που ενδεχομένως να ηγηθεί κάποιου είδους κυβερνητικού συνασπισμού ή κυβέρνησης μειοψηφίας. Το τίμημα για κάτι τέτοιο είναι σχεδόν βέβαιο πως θα συνεπάγεται τη δέσμευσή του για ένα δεύτερο δημοψήφισμα για το Brexit.
