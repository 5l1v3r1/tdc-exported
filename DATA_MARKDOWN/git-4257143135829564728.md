
# Kétszáz kilométert autózott rákos betege oxigénpalackjáért a nemzet háziorvosa

Published at: **2019-11-06T03:52:00+00:00**

Author: **InfoRádió**

Original: [infostart](https://infostart.hu/belfold/2019/11/06/ketszaz-kilometert-autozott-rakos-betege-oxigenpalackjaert-a-nemzett-haziorvosa)

A nemzet háziorvosa pályázat első helyezését Fekete Borbála kisapostagi háziorvos nyerte el, a határon túlról pedig a vajdasági Topolyáról Herbut Elvira.
Idén hirdették meg kilencedik alkalommal A nemzet háziorvosa pályázatot, amelyen a páciensek ajánlásai alapján választották ki a Kárpát-medence legjobb háziorvosait és munkatársaikat. A tíz hazai és a tíz határon túli toplistást a zsűri választotta ki, a végső sorrendet azonban az evpraxisa.hu internetes portál olvasói és szavazói döntötték el.
Az orvoscsaládból származó Dr. Fekete Borbála aneszteziológus, emellett intenzív terápiás és sürgősségi betegellátó orvosi szakvizsgákkal is rendelkezik a háziorvosi szakvizsga mellett. A doktornő a Fejér megyei településre 2011-ben költözött 11 éves fiával.
A doktornőt egy baracsi lakos nevezte be a versenyre, miután egy helyi, végső stádiumos rákos beteg elhasználta a rendelkezésre álló oxigénpalackját sorozatos rosszulléteivel. A háziorvost értesítették, aki kiment a helyszínre, és látta, hogy nagy a baj, a légzés megtámogatásához szükség van sürgősen egy új palackra - idézi az Indexet a Hello Vidék.
Mint írják, a Baracshoz legközelebbi oxigénpalack-elosztó hely a Baracstól 96 kilométerre fekvő Alsónémediben található. A doktornő beült a saját autójába, azonnal elhajtott Alsónémedibe, és – erős nyomást gyakorolva az ottani elosztóra – szerzett palackot a betegének, napi bérleti díj ellenében. Mindezt a saját költségén vállalta.
Dr. Herbut Elviráról ajánlásában azt írta Topolya község elnöke, hogy szakmai hozzáértése, a betegekkel szembeni alázata és empátiája munkatársai iránt érzett maximális tisztelete követendő példa.
A díjátadón Kásler Miklós, az emberi erőforrások minisztere a díjátadón a háziorvosok szerepének jelentőségét hangsúlyozta. Mint mondta, az esetek többségében a diagnosztizálástól a gyógyításig kísérik a betegeket,
Hozzátette: a gyógyítás igazi esszenciája - a felfedezéseken és a tudományos eredményeken túl - a szereteten alapuló orvos-beteg viszony.

        Kapcsolódó hang
      
Nemzet Háziorvosa díjakat átadták
 
