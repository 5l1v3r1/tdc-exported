
# Nasce la consulta giovanile Villafranchese. Si punta al territorio

Published at: **2019-11-01T14:18:34+00:00**

Author: **Salvatore Di Trapani**

Original: [Tempostretto](https://www.tempostretto.it/news/nasce-la-consulta-giovanile-villafranchese-si-punta-al-territorio.html)


        Lo scorso lunedì la presentazione ufficiale della consulta giovanile di Villafranca Tirrena. A guidarla sarà il presidente Gabriele Maimone.
      
Partecipazione attiva dei giovani e attenzione per il territorio. Questi gli obiettivi principali della nuova consulta giovanile di Villafranca Tirrena. Lunedì 28 ottobre la presentazione ufficiale, che farà da apripista alla campagna di informazione e sensibilizzazione per far conoscere il nuovo organi ai giovani dai 18 ai 35 anni.
A guidare la consulta sarà il presidente Gabriele Maimone, coadiuvato dal comitato esecutivo composto da Giovanni Alizzi, Antonino Mangano e Carmelo Ramuglia. Tanti i temi principali presenti nel programma della consulta, si spazierà infatti dai temi della salute e del benessere, ai temi dell’ambiente e della cultura. Spazio anche alle attività sportive e al volontariato, al turismo e allo spettacolo.
«I giovani sono risorse inestimabili per far ripartire la Sicilia, sempre più vittima dello spopolamento, di perdita di competenze preziosissime –ha dichiarato Maimone- Per questo motivo la consulta si farà carico del compito di intermediaria tra i ragazzi e le ragazze e la politica comunale, al fine di valorizzare i progetti e attuare le idee di tutti i giovani che vorranno partecipare attivamente al nostro fianco a una “ventata di cambiamento” e di impegno nel collaborare per costruire un futuro per le nuove generazioni».
Già pronta a fare rete, la consulta punta a inserirsi nel circuito della Rete Regionale delle Consulte Giovanili, da poco divenuto realtà e il cui scopo principale è proprio quello di realizzare una proficua collaborazione con tutte le consulte del territorio.
«Sono felice per l’entusiasmo che, ne sono convinto, animerà la Consulta –ha dichiarato il sindaco di Villafranca Tirrena, Matteo De Marco- Adesso l’obiettivo è mettere a frutto quest’entusiasmo tramite impegno e costanza nelle attività da sviluppare in sinergia con l’amministrazione».
