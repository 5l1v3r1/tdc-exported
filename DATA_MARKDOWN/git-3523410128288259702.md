
# 
        بازداشت موبایل قاپان مولوی حین گشت زنی پلیس
      

Published at: **2019-11-02T16:19:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637535/%D8%A8%D8%A7%D8%B2%D8%AF%D8%A7%D8%B4%D8%AA-%D9%85%D9%88%D8%A8%D8%A7%DB%8C%D9%84-%D9%82%D8%A7%D9%BE%D8%A7%D9%86-%D9%85%D9%88%D9%84%D9%88%DB%8C-%D8%AD%DB%8C%D9%86-%DA%AF%D8%B4%D8%AA-%D8%B2%D9%86%DB%8C-%D9%BE%D9%84%DB%8C%D8%B3)

به گزارش بولتن نیوز، سرهنگ دوست علی جلیلیان سرکلانتر هفتم پلیس پایتخت بیان داشت: ساعت ۱۶:۴۵ عصر روز جمعه نهم آبان ماه ماموران کلانتری ۱۱۶ مولوی هنگام گشت زنی در محدوده کلانتری به ۲ موتورسوار زن و مرد جوان برخورد کردند که موتورسیکلت آنان فاقد پلاک انتظامی بود.
سرکلانتر هفتم عنوان کرد: ماموران کلانتری برای بررسی موضوع دستور ایست به ۲ موتورسوار دادند، اما راکب موتورسیکلت بدون توجه به فرمان‌های پلیسی از محل متواری شد.
وی بیان داشت: پس از مدتی تعقیب و گریز ماموران کلانتری مولوی موفق شدند هر ۲ متهم را دستگیر کنند و در همان بازجوئی اولیه به جرم ارتکابی مبنی بر موبایل قاپی اعتراف کردند.
جلیلیان تصریح کرد: متهمان پس از انتقال به کلانتری تا کنون به ۲۱ فقره سرقت با همکاری یکدیگر اعتراف کردند.
این مقام انتظامی افزود: تحقیق از متهمان برای شناسایی مالباختگان ادامه دارد.
