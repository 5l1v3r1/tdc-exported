
# Készül az M0-s körgyűrű tehermentesítőjének tanulmányterve

Published at: **2019-11-04T18:55:00+00:00**

Author: **Infostart / MTI**

Original: [infostart](https://infostart.hu/belfold/2019/11/04/keszul-az-m0-s-korgyuru-tehermentesitojenek-tanulmanyterve)

A nyílt tenderfelhívást a cikk szerint az uniós közbeszerzési közlönyben tette közzé az ajánlatkérő NIF.
A feladat - és az út is - két részből áll. Az első rész Komárom-Nagyigmánd térségében ágazik le az M1-es autópályáról, és a Székesfehérvárt nyugatról elkerülő útig tart, hossza 85 kilométer. A második rész a fehérvári elkerülő úttól halad - az M7-es autópálya új csomópontján keresztül - az M8-as autópályáig, amelyet Sárbogárd térségében ér el, és hossza 35 kilométer.
A tervezési idő 20 hónap. Mindkét résznek el kell készíteni a tanulmánytervét, továbbá a környezeti hatásvizsgálati dokumentációt, végül pedig meg kell szerezni a környezetvédelmi engedélyt is.
Ajánlatot az tehet, akinek az elmúlt három lezárt üzleti évben az első rész esetében legalább 200 millió forint, a második rész esetében legalább 160 millió forint nettó árbevétele volt országos közút tervezéséből. Az ajánlattételi határidő december 5. Az értékelésnél az ár és a minőség 50-50 súlyszámmal szerepel.
Mosóczi László, az ITM államtitkára májusban azt nyilatkozta, hogy a kormány a nemzetközi áruforgalom jobb elvezetése érdekében az M1-es, az M0-s és az M5-ös főváros környéki szakaszainak tehermentesítésére új félgyűrű létesítését kezdeményezte - idézi fel a lap. Megvalósíthatósági tanulmány készül az M1-es autópályából Komáromnál leágazó 13-as és 81-es, továbbá a Székesfehérvártól délre induló 63-as főút kétszer két sávosra alakítására a meglévő nyomvonalakon, így létrejönne egy településeket elkerülő gyorsforgalmi összeköttetés az M1-es és a szintén előkészítés alatt álló M8-as autópálya között.
Magyarországot több nemzetközi közlekedési folyosó érinti, a legnagyobb átmenő forgalom Németország és a Balkán, valamint Törökország között zajlik. Ez azt jelenti, hogy Hegyeshalom és Nagylak között haladnak a teherautók a legnagyobb számban, jelenleg az M1-esen, az M0-s nyugati és déli szektorában, valamint az M5-ösön. A Nemzeti Útdíjfizetési Szolgáltató (NÚSZ) Zrt. adatai alapján az úthálózaton díjat fizető teherautók több mint fele tranzitszállítást végez - írja a Napi.hu.

        Nyitókép: Pixabay
      
