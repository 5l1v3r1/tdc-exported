
# Нам казали, що цей президент не доживе до жовтня і долар буде по 100. Головне з нового інтерв‘ю Зеленського у Tesla

Published at: **2019-11-07T19:13:00+00:00**

Author: ****

Original: [НВ](https://nv.ua/ukr/ukraine/politics/zelenskiy-pro-rozvedennya-viysk-normandskiy-format-i-posadki-interv-yu-v-tesla-novini-ukrajini-50052238.html?utm_medium=desktop&utm_referrer=https%3A%2F%2Fyandex.ua%2Fnews&utm_source=yxnews)

Про нові закони. Найбільша перемога цієї Ради — проголосовані законопроєкти. Прийнято близько 70-ти законів. Серед них дуже важливі: це і повернення закону про незаконне збагачення, і дійсно гучний закон про зняття недоторканості, судова реформа, перезавантаження Генеральної прокуратури, багато законів для поліпшення бізнес-клімату в Україні. Словосполучення «турбо-режим» мені казали всі: і європейці, і Міжнародний валютний фонд, і представники ЄБРР, і Світового банку. Всі дуже задоволені, навіть кажуть: «Давайте трошечки повільніше».
Про монобільшість у парламенті. Мінус який — у цілому, інші партії можуть не ходити на роботу, але не всі, тому що, наприклад, партія Голос голосувала за деякі важливі закони. Але мінус, що інші партії не хочуть голосувати, і це є правда. Кожен з них вважає, що він головний опозиціонер сучасній владі.
Про партію Слуга народа. Партія, в назві якої є весь головний стовідсотковий зміст, тобто це не тільки президентська, а й народна партія. Є деякі помилки, є деякі аморальні вчинки. Є деякі депутати, які не хочуть голосувати за ті чи інші закони, хоча ми домовлялися, що коли обговорюються законопроєкти на засіданнях, на фракціях, коли обговорюються законопроєкти у комітетах — там, будь ласка, суперечки, але не виносьте це на засідання Верховної Ради. У нас є така домовленість, вона чесна, якщо 70% партії Слуга народа за той чи інший законопроєкт напередодні голосування, то ми всі голосуємо. Тому я особисто і ми всі дуже уважно слідкуємо за статистикою. […] Є мінуси з приводу статистики, серйозні висновки будуть зроблені до кінця цього року. Кожен депутат має розуміти, що він повинен голосувати за закони, які потрібні суспільству. Не всі законопроєкти популярні, не просто ж так їх не приймали депутати Верховної Ради вздовж 30-ти років. […] Поки що у нас у Верховній Раді демократія, але поки що.
Про критику. Нам казали що: «Дивіться, цей президент не доживе до жовтня. Цей уряд буде існувати максимум два місяці». Нам казали, що долар буде по 100. Нам казали, що всі міжнародні партнери від нас відвернуться. Нам казали, що жодного інвестора ми не зможемо притягнути в Україну. Нічого з того не відбулося, все нормально. І ще казали, що буде повна ескалація і війна. Слава богу, нічого з теорії цих політичних медіумів не вдбулося.
Про «посадки». Не дуже багато посадок? Дивіться — справа Свинарчуків, Пашинський, Микитась, Дубневич. Є? Є. А далі будуть вироки тим людям, про кого я сказав, а не будуть, будуть відкриті інші справи, і ніхто не буде зупинятися. В чому є проблема швидких посадок? Є багато справ, до яких ми маємо підготуватися, а інакше ці люди будуть виходити на свободу, тому що всі ці справи розваляться в судах. І справа Каті Гандзюк, Павла Шеремета, і всі ці справи в оборонній галузі — всі вони будуть. […] Ми проголосували закон Про незаконне збагачення, скоро він починає реально діяти. Тому це будуть не тільки посадки, але й повернення коштів у бюджет країни. Це найголовніше, тому що грошей немає.
Про розведення військ на Донбасі та Нормандський формат. Немає ніякої капітуляції. Ми не можемо вирішити питання війни, ми не можемо припинити війну, не розмовляючи з людьми. Як мінімум у Нормандському процесі. Ви знаєте, що ми довго йшли до того, щоб відновити Нормандський формат. З 2016 року вже цих зустрічей не було, це пройшло вже 3,5 року. Давайте порахуємо, скільки людей вже загинуло за цей час. І тому Нормандський формат спрямований на те, щоб оновити діалог, який може нас наблизити до повного припинення війни і повернення наших територій. І обов’язково, найголовніше повернення наших полонених. Дивіться, умови Нормандської зустрічі — це розведення військ у Станиці Луганській, розведення військ у Золотому, саме у Катеринівці, і розведення у Петрівському. Ми розвели війська у Станиці Луганській і навіть зробили тимчасовий пішохідний міст. А сьогодні вже заливається бетон, буде збудовано фундаментальний міст з КПВВ, світло, там Швейцарія. У Золотому, ви бачили, скільки було страйків, маніпуляцій. Деякі люди щиро вважають, що ми собі не можемо дозволити розведення військ, але це Мінські угоди. Ми розвели війська у Катеринівці, і нічого не відбулося. І там зовсім немає пострілів, і в Станиці Луганській немає. І статистика така: де є розведення, там вогню немає. Щодо Петрівського — проблема тільки у термінах. […] А який далі план дій? Як далі буде, і у яких містах буде розведення, який формат обміну наших людей, у які терміни, який формат може бути для проведення місцевих виборів — всі ці питання потрібно ставити та вирішувати на Нормандській зустрічі. […] Ніяких секретів від нашого суспільства не буде, бо це дуже сенсаційна тема.
Про власний рівень української мови. Рівень української мови, на мою особисту думку, зростає. Але я знаю, що є помилки з наголосами, з деякими словами. Хочу говорити краще. Може, і неможливо знати мову на 100%, але я намагаюся її знати. Практика, треба говорити, краще з розумними людьми.
Про посаду президента. До цієї роботи, до цього звикнути не можна. Люди як кажуть: до доброго швидко звикаєш, а це реально життя дуже складне, дуже складна професія, яка забирає всі сили, час та іноді бажання. В кінці вечора з людини перетворюєшся в якийсь організм, який не хоче думати, робити, навіть не розуміє іноді, про що говорить сім'я, і це виснажливо не тільки для мене, але й для родини. […] Ну, як кажуть у Раді, рішення прийнято.
