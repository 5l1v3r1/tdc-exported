
# Andreescuová o zranění z Turnaje mistryň: Uslyšela jsem křupnutí

Published at: **2019-11-02T13:52:00+00:00**

Author: ****

Original: [Tenisový svět](https://www.tenisovysvet.cz/article/detail/10610--andreescuova-o-zraneni-z-turnaje-mistryn-uslysela-jsem-krupnuti)


        Turnaj mistryň v Šen-čenu skončil pro kanadskou kometu Biancu Andreescuovou nejhorším možným způsobem už po jednom a půl zápase. V utkání s Karolínou Plíškovou se devatenáctiletá tenistka zranila a její další účast na finále WTA bylo vyloučené. Aktuálně navíc není jisté, jestli vůbec stihne začátek příští sezony...
      
Mladičká Kanaďanka vstoupila do Turnaje mistryň porážkou ve třech setech se Simonou Halepovou a následně byla přinucena skrečovat duel s Karolínou Plíškovou po prvním prohraném setu. Důvodem bylo zranění kolene, které jí sebralo možnost bojovat na čínském turnaji o úspěch.
Andreescuová se zranila během jedné z výměn, kdy se snažila zahrát forhendový return při přeběhu. „Podvrtnula jsem si koleno při svém returnu. Uslyšela jsem dokonce křupnutí,“ přiznala zpětně Andreescuová. „Pak už bylo hrozně složité ho vystavit zátěži.“
„Přímo na kurtu mi fyzioterapeutka řekla, že to byl můj meniskus, takže mi to zatejpovala. S tejpou bylo hrozně těžké ohýbat nohu a bolest se neustále zhoršovala, tak jsem musela zápas ukončit. Nechtěla jsem to zhoršit ještě víc,“ vysvětlovala.
„Na vyšetření se pak ukázalo, že to není ve stavu, kdy by se dalo hrát,“ podotkla Andreescuová. „Jasně, je to velké zklamání. Je to poslední turnaj sezony, chcete na kurtu nechat vše a pak se stane tohle. Musíte udělat krok zpátky a přehodnotit situaci. To sem udělala a myslím, že to bylo mé nejlepší možné rozhodnutí,“ odůvodnila předčasný konec na Turnaji mistryň.
Světová čtyřka, jež vstoupila do sezony na 178. místě žebříčku, se nyní pokusí vyléčit své zranění přirozenou cestou bez nutnosti chirurgického zákroku. Až další vyšetření ukáží, v jakém stavu se její koleno nachází.
Hlavním cílem Andreescuové je rozhodně stihnout začátek nové sezony, během něhož bude obhajovat finále v Aucklandu a také druhé kolo na Australian Open.
