
# Dominavęs Leonardas parklupdė iki tol nepralaimėjusią „Spurs“

Published at: **2019-11-01T07:20:00+00:00**

Author: ****

Original: [basketnews.lt](https://www.basketnews.lt/news-134202-dominaves-leonardas-parklupde-iki-tol-nepralaimejusia-spurs.html)

Nuotr.: Zuma Press – Scanpix
Nuotr. Zuma Press – Scanpix
Kawhi Leonardas savo buvusiai komandai San Antonijaus „Spurs“ (3-1) atseikėjo 38 taškus ir įteikė pirmąjį pralaimėjimą šį NBA sezoną.
Jo vedama Los Andželo „Clippers“ (4-2) savo aikštėje 103:97 (23:24, 27:24, 30:27, 23:22) palaužė „Spurs“, kuriai Leonardas atstovavo 2011-2018 metais.
Leonardas per 34 minutes pataikė 13 iš 28 dvitaškių, 2 iš 4 tritaškių, 6 iš 6 baudų, sugriebė 12 ir perėmė 4 kamuolius, atliko rezultatyvų perdavimą, 4 kartus suklydo ir 3 sykius prasižengė.
Tai buvo pirmasis puolėjo taškų ir atkovotų kamuolių dvigubas dublis šį sezoną. 30 taškų pasirodymą Leonardas surengė trečią kartą per penkerias sužaistas rungtynes. Mačą su Jutos „Jazz“ jis praleido dėl suteikto poilsio.
