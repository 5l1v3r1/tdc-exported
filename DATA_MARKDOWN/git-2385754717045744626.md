
# Λίβανος: Καταδικάστηκε σε θάνατο οδηγός της Uber

Published at: **2019-11-01T19:59:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595338/livanos-katadikastike-se-thanato-odigos-tis-uber)

Σε θάνατο καταδικάστηκε ένας οδηγός που βίασε και σκότωσε μια υπάλληλο της βρετανικής πρεσβείας.
Σε θάνατο καταδικάστηκε σήμερα (1/11) από δικαστήριο του Λιβάνου ένας οδηγός της εταιρείας Uber για τον βιασμό και τη δολοφονία μιας υπαλλήλου της βρετανικής πρεσβείας στη Βηρυτό.
Η επιβολή της θανατικής ποινής για το αδίκημα της ανθρωποκτονίας είναι συνήθης πρακτική στον Λίβανο, όμως την τελευταία 15ετία δεν έχει εκτελεστεί κανείς θανατοποινίτης, καθώς εφαρμόζεται ένα ανεπίσημο μορατόριουμ.
Στα μέσα Δεκεμβρίου του 2017 το άψυχο σώμα της Ρεμπέκα Ντάικς, 30 ετών, βρέθηκε στην άκρη ενός αυτοκινητόδρομου στη Βηρυτό. Ο δράστης βίασε τη γυναίκα και την έπνιξε με ένα σχοινί, ενώ στη συνέχεια πέταξε το πτώμα της στον δρόμο.
Ο οδηγός συνελήφθη πολύ σύντομα, αφού η αστυνομία εντόπισε το όχημά του χάρη στις κάμερες ασφαλείας του αυτοκινητοδρόμου. Την ίδια ημέρα ένας εκπρόσωπος της Uber καταδίκασε «αυτήν την αδιανόητη βίαιη ενέργεια» και εξέφρασε τα συλλυπητήριά του στην οικογένεια του θύματος αλλά και την δέσμευση της εταιρείας να συνεργαστεί στην έρευνα.
ΑΠΕ - ΜΠΕ
