
# Ваучерите за храна: За поредна година замразяват размера на квотата им

Published at: **2019-11-02T19:16:00+00:00**

Author: **Мария Ванкова**

Original: [bTV Новините](https://btvnovinite.bg/bulgaria/vaucherite-za-hrana-za-poredna-godina-zamrazjavat-razmera-na-kvotata-im.html)

За поредна година - замразяват размера на квотата за ваучерите за храна на работниците. Това става ясно от държавния проектобюджет за 2020 г. За догодина квотата остава 320 милиона лева - толкова, колкото е била през тази и през 2018-а. Нещо, срещу което се обявиха и бизнес, и синдикати.
Максималната стойност на месечния ваучер за храна на един работник остава 60 лева. Сумата не се облага с данъци и осигуровки.По данни на Синдикат "Подкрепа", около 8 хиляди работодатели дават такива ваучери на около 400 хиляди работници.
Като работник в строителен хипермаркет Йордан получава месечно 60 лева под формата на ваучери за храна. Казва, че сумата помага на семейството му, особено след като се е увеличило с още един член.
"Имаме детенце, едногодишно, доста добре ни помагат и се надяваме да получаваме повече вбъдеще, няма да са излишни никога", споделя Йордан Енчев, работник.Стойността на ваучерите не се облага с данъци и осигуровки. Така, от една страна, се стимулират работниците, а от друга -  се оптимизират разходите на работодателите.
Според финансовия директор на компанията, в която работи Йордан, даването им е съпроводено с проблем, заради квотата - за да е спокоен, че ще има ваучери до края на годината, се налага да ги предплаща още в средата.
"Съответно ние трябва да осигурим ресурс, да предплатим тези ваучери за храна и да блокираме едни средства, които не са малко, до края на годината", обясни Димитър Янакиев, финансов директор на компанията.От "Подкрепа" настояват квотата да се увеличи с поне 30  милиона лева през следващата година, което ще позволи да се обхванат около половин милиона работници с ваучери. В проекта за бюджет обаче финансовият министър запазва размера."Мисля, че достатъчно добре осъзнава, че не може тази система да се пренебрегне. Но е твърде пестелив към нея, защото вероятно трябва да бъде пестелив към всичко", заяви Александър Загоров, КТ "Подкрепа".
От финансовото министерство твърдят, че не е постъпвало искане за увеличение на годишната квота. И че към момента има неусвоени индивидуални квоти за тази година.
Дори имало оператори на ваучери, които са поискали удължаване на срока на книжата, заради невъзможност да  усвоят квотите си. От ведомството са категорчни, че пазарът на ваучери за храна е достигнал естествените си граници на насищане и не се налага ръст на годишната квота.
