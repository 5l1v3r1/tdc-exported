
# Пристайко розповів, чим важливе розведення в Петрівському

Published at: **2019-11-04T14:04:00+00:00**

Author: ****

Original: [DT.ua](https://dt.ua/POLITICS/pristayko-rozpoviv-chim-vazhlive-rozvedennya-v-petrivskomu-328417_.html)

Успішне розведення військ у Петрівському на Донеччині завершить виконання умов для проведення саміту в "нормандському форматі", повідомив на брифінгу 4 листопада міністр закордонних справ України Вадим Пристайко.
Розведення на ділянці №3 мало розпочатися сьогодні, але зірвалося через регулярні обстріли бойовиків. Аби процес розпочався, потрібні сім днів дотримання на ділянці режиму припинення вогню.
"За нашими оцінками розведення мало початися саме сьогодні. Але кілька днів тому були обстріли в зоні розведення. Не просто в районі десь там, а в конкретній зоні розведення, що було зафіксовано також місією ОБСЄ. Тому ми були змушені перенести це розведення... Цим розведенням ми завершимо всі передумови для зустрічі "нормандської четвірки", - зазначив Пристайко.
За його словами, президенти України, Франції та Німеччини готові до проведення саміту, пише "РБК-Україна".
"Ми розраховуємо, що РФ цього разу все ж знайде час для того, щоб чотири лідери зустрілися. Наші німецькі та французькі колеги вже готові до цієї зустрічі. Очевидно, що президент Зеленський теж готовий до цієї зустрічі", - додав міністр.
Президент РФ Володимир Путін не брав участі в роботі "нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.
Нагадаємо, 1 листопада, біля Золотого на Луганщині закінчилося триденне розведення сил і засобів. Військовослужбовців ЗСУ почали відводити, попри відсутність семиденного режиму "тиші" та регулярні обстріли бойовиків. Влітку цього року відбулося розведення військ поблизу Станиці Луганської.
Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення саміту в "Нормандському форматі". При цьому гарантувати дзеркальне відведення окупаційних військ у Кремлі відмовилися.
Докладніше читайте в матеріалі Юрія Бутусова "Мале золоте, а ціна велика" у тижневику "Дзеркало тижня. Україна".
