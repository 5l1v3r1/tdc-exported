
# Cum arată interiorul primului SUV Aston Martin, DBX?

Published at: **2019-11-06T07:50:45+00:00**

Author: **Elena Luchian**

Original: [AutoExpert](https://www.autoexpert.ro/cum-arata-interiorul-primului-suv-aston-martin-dbx/)


        Primul SUV Aston Martin va fi dezv
        ăluit peste două săptămâni, în cadrul unui eveniment care va avea loc în China. Până atunci însă, casa britanică dezvăluie interiorul modelului care poartă denumirea DBX.
      
Primele imagini din cabina SUV-ului de lux arată un spațiu aerisit, luxos, cu materiale fine și ergonomie la stanadrde înalte.
Timp de șase luni, experții de la Aston Martin au căutat poziția ideală la volan, astfel încât șoferul să poată avea la îndemână și în câmpul său vizual toate butoanele și ecranele și să poată ajunge cu ușurință la orice comandă. Aceștia au considerat că este important că persoana aflată la volan să poată observa cât mai mult din capotă pentru a putea efectua cu încredere manevrele.
Niciun buton nu a fost poziționat fără testări multiple, primind și avizul Consiliului Feminin de la Aston Martin, dar și al unei grupe de copii, care au fost invitați să își exprime părerile după experiența trăită în studioul de design al companiei.
Pentru confortul pasagerilor care iau loc în spate, englezii au asigurat un spațiu la genunchi care depășește – spun aceștia – spațiul oferit de alte SUV-uri sportive.
Designerii au vrut să facă interiorul nu numai ultra-elegant, ci și foarte practic. Astfel, consola centrală oferă spațiu de depozitare și pentru obiecte mai mari, cum ar fi sticlele de 1,5 litri sau pentru o geantă.
Cei de la Aston Martin promit o atmosferă relaxantă la bord, dar și performanțe dinamice tipice brand-ului.
Aston Martin DBX va fi dezvăluit pe 20 noiembrie. Englezii au făcut publice și prețurile recomandate pe diverse piețe. Astfel, în Germania, prețul de pornire este de 193.500 de euro.
