
# Brusco descenso das temperaturas e primeiras folerpas na montaña

Published at: **2019-11-07T04:55:00+00:00**

Author: **SANTIAGO. OLGA VILAR   **

Original: [www.elcorreogallego.es](https://www.elcorreogallego.es/galicia/ecg/brusco-descenso-das-temperaturas-primeiras-folerpas-na-montana/idEdicion-2019-11-07/idNoticia-1212314/)

As previsións do tempo apuntaban a que a entrada de aire frío nas capas altas da atmosfera faría caer os termómetros, a así foi. Este xoves, dependendo da zona de Galicia, as temperaturas mínimas descenderon 1 grao en Ourense, Vigo, Ferrol, Pontevedra e Lugo, 2 graos en Santiago e 4 graos na Coruña. No tocante ás máximas, e segundo recolle Meteogalicia, as cidades peor paradas foron Pontevedra e Lugo, onde onte chegaron aos 17 e os 13 graos, respectivamente, mentres hoxe non pasarán dos 13 e dos 9, 4 graos menos en cada caso.
O frío non será o único protagonista destes días. De feito, está previsto que xa este xoves caian as primeiras folerpas na montaña das provincias de Lugo e Ourense, onde se vai activar o aviso amarelo por neve a partires das 18.00 horas. A cota situarase entre os 800 e os 1.000 metros.
A borrasca que afecta a Galicia conleva ademais un aumento da intesidade dos ventos, especialmente no mar, que obrigou a activar alertas no litoral noroeste e nas Rías Baixas. O peor agárdase na Coruña, na Costa da Morte e na Mariña luguesa, con ondas que poderían chegar aos 6 metros. De feito, na cidade herculina prohibiuse o acceso ás praias.
As chuvias intensificaranse contra a tarde, e poderían ir acompañadas de sarabia e aparato eléctrico. Estas precipitacións tenderán a remitir mañá venres, cunha lixeira subida das temperaturas. Dacordo coas predicións de Meteogalicia, o sábado entrará unha nova borrasca, e o domingo quedaremos nunha situación intermedia se ben persistirán as chuvias.
PRIMEIRAS FOLERPAS NA MONTAÑA LUGUESA
Os primeiros copos de neve chegaron á montaña luguesa de Pedrafita do Cebreiro, no corazón dos Ancares, este xoves para inaugurar a tempada de neve deste inverno en Galicia. O alcalde do municipio lugués, José Luís Raposo Magdalena, viu como a súa localidade cubríase este xoves por "un manto branco" durante a tarde desta xornada. Desta maneira, a chegada dos primeiros copos case cumpre co refraneiro ao que aludiu Raposo: 'Por Santos, neve nos campos'.
Dez días despois do festivo de todos os Santos, leves precipitacións en forma de neve aparecen en Galicia. A diferenza do ano pasado --cando a primeira nevada chegou aos 40 centímetros de espesor-- por agora, a montaña luguesa recibiu sen moita sorpresa a chegada dos copos que deixaron unha pequena capa branca sobre o pobo.
Neste sentido, Meteogalicia activou a alerta amarela por neve tanto na montaña de Lugo, que se mantén desde as 12,00 horas deste xoves até as 12,00 de mañá; como na Ourense, que se activou ás 18,00 horas desta xornada e continuará até as 12,00 horas do venres.
Despois do mediodía, fontes de Meteogalicia confirmaron a Europa Press que a cota de neve ascenderá do mil aos 1.400 metros. Espérase que unha borrasca situada sobre Inglaterra deixe paso a ventos do Noroeste que traerán inestabilidade e chuvascos xeneralizados que irán remitindo durante a tarde.
Pola súa banda, as temperaturas manteranse sen moitos cambios durante esta madrugada e a próxima xornada. En Ou Cebreiro a mínima que se rexistrou é de -1,3 graos, mentres que o valor máis baixo de toda Galicia apareceu no municipio ourensán da Veiga, en Xares, próximo á fronteira con Castela e León, -4,2 graos.
DISPOSITIVOSPola súa banda, o Concello de Pedrafita ten listo todo o operativo de seguridade. A máquina quitaneves xa estivo traballando nas rúas e o resto de dispositivos cambiaron as rodas de verán polas de inverno a semana pasada. Ademais, a Xunta activou o pasado venres o Plan de Vialidad Invernal co fin de "garantir a mobilidade e a seguridade".
