
# Poslanci by mohli jednat o referendu, program se ale může změnit

Published at: **2019-11-05T01:18:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/poslanci-by-mohli-jednat-o-referendu-program-se-ale-muze-zmenit/1817230?utm_source=rss&utm_medium=feed)

Praha - Poslanci by dnes mohli dál debatovat o návrhu na zavedení obecného referenda. Program řádné schůze, která pokračuje od odpoledne, však může doznat změn. Je možné, že Sněmovna dá přednost předlohám v úvodním kole, mezi něž patří prodloužení lhůty pro vyplacení nadměrných odpočtů na dani z přidané hodnoty.
V prvním čtení je také například předloha, podle níž by na středních školách a na druhém stupni základních škol mohli opět učit i lidé bez pedagogického vzdělání. Učitelské vzdělání by si ale museli do tří let doplnit. Poslanci by mohli projednat také novelu, která má zlepšit práva spotřebitelů při přeshraničních nákupech a platbách.
Na podobě ústavní předlohy o referendu se dohodly vládní ANO a ČSSD s Piráty. Úprava předpokládá, že k vyvolání referenda by bylo nutných nejméně 450.000 podpisů. Nebylo by možné měnit ústavu ani hlasovat o vystoupení z EU nebo z NATO. Rozhodnutí v referendu by bylo závazné, pokud by pro návrh byla nadpoloviční většina hlasujících, která by zároveň představovala aspoň čtvrtinu všech voličů.
Hnutí ANO, ČSSD a Piráti nemají ve Sněmovně potřebnou ústavní většinu. I v případě, že by dolní komora předlohu schválila, patrně by narazila v Senátu. Bez jeho souhlasu ústavní zákon přijat nebude.
