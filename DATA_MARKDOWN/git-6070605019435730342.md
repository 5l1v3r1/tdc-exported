
# La Federació Espanyola de Voleibol permetrà que la Laia pugui jugar la Copa

Published at: **2019-11-07T19:57:00+00:00**

Author: ****

Original: [Ara.cat](https://www.ara.cat/esports/mes_esports/Federacio-Voleibol-analitzara-Laia-Copa_0_2339766215.html)

La Federació Espanyola de Voleibol (RFEVB) acceptarà "amb tota probabilitat" que la Laia, la nena de 14 anys amb síndrome de Down, pugui jugar amb el seu equip a la Copa d'Espanya malgrat que té un any més que les seves companyes.
Agustín Martín, el president de la RFEVB, assegurava en declaracions a l'agència Efe que l'organisme està disposat a acceptar la petició del seu club, el Club Voleibol Esplugues, trobant així una solució després de la polèmica generada arran de les denúncies a les xarxes socials de la família de la nena i del club.
El cas es debatrà a la junta directiva de la federació, prevista per al 22 de novembre.

        Quan la normativa no et permet jugar amb les teves companyes
      
La federació sempre ha negat que hagi discriminat la Laia i, en un comunicat de dilluns a la nit, va assegurar que s'havia limitat a informar per telèfon el Club Voleibol Esplugues que les normes de la competició "no permeten que una esportista participi en categories inferiors a les de la seva edat", independentment que sigui una persona amb síndrome de Down.
