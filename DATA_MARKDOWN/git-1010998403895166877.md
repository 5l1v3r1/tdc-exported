
# Тунел за бягство под Берлинската стена беше отворен за посещения

Published at: **2019-11-07T18:21:00+00:00**

Author: ****

Original: [bTV Новините](https://btvnovinite.bg/svetut/tunel-za-bjagstvo-pod-berlinskata-stena-beshe-otvoren-za-poseshtenija.html)

Тунел за бягство под Берлинската стена днес беше отворен за посещения за пръв път по повод чествания на 30-годишнината от отварянето на границата на комунистическа ГДР, предаде Асошиейтед прес.
Тунелът на улица "Бернауер", близо до главния градски мемориал на разрушената Берлинска стена, беше отворен от кмета Михаел Мюлер. Той благодари на хората, които са започнали да копаят 100-метровия тунел в края на 70-те години.
"Прекрасно е да се види, че борбата за свобода се е водела и под земята. Човек може наистина да усети смелостта на жените и мъжете, които са се опитали да заведат хора на свобода и са оказали съпротива на източногерманския режим", каза кметът на Берлин.
Тунелът е бил прокопан от група хора, които по-рано успели да избягат в Западна Германия. Те искали да помогнат на свои приятели и роднини също да избягат на Запад, но броени дни преди да бъде завършен тунелът, източногерманските власти били информирани за него. Те открили местоположението му с ултразвук и частично го разрушили.
През 28-те години, от 1961 г. до 1989 г., в които Берлинската стена разделяше германската столица, над 70 тунела са били прокопани под дългата 156,4 км преграда и около 300 души успели да избягат през тях по данни на берлинското сдружение "Подземни светове", което организира посещения на бункерите и тунелите на града. Някои тунели се срутили преди да могат да бъдат използвани, а други били открити от източногерманската тайна полиция Щази.
Новооткритият тунел при улица "Бернауер" може да бъде достигнат през свързващ тунел, изкопан от "Подземни светове".
