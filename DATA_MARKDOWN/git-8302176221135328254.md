
# Drottning Kristina hade tyckt att det var trams

Published at: **2019-11-06T05:00:00+00:00**

Author: ****

Original: [Samtidigt med Linda Skugge](https://bloggar.aftonbladet.se/samtidigtmedlindaskugge/2019/11/drottning-kristina-hade-tyckt-att-det-var-trams/)

Sex säljer! säger historieprofessor Marie-Louise Rodén i radioprogrammet Vetandets värld, apropå den seglivade bilden av drottning Kristina som lesbisk eller intersexuell. En myt som enligt Marie-Louise Rodén bygger på felaktigheter och undermålig forskning.
Vad hade drottning Kristina själv tyckt om all denna uppståndelse över hennes sexualitet?
Trams, säger Marie-Louise Rodén.
Marie-Louise Rodén letade i Vatikanen i elva år, efter ett enda dokument. Efter något som skulle kunna styrka att drottning Kristina hade en het kärleksaffär med påvens kardinal Decio Azzolino. Och till sist hittade hon ett brev där påven ber Azzolino sluta besöka Kristina på nätterna. Hon fann dessutom dikter Azzolino skrivit till Kristina där han skaldar:

        Älskade ögon, stolta ögon, ögon jag avgudar
      

        Mitt älskade hjärta uppfylldes så av Eder med en enda blick
      
Jag är galen, men jag hittade det! Sedan gick jag på fest, säger historieprofessorn glatt.
Marie-Louise Rodéns historia med drottning Kristina började när hon som tolvåring gick på utställning om Kristina på Nationalmuseum i Stockholm. En utställning som helt golvade henne. Vilken sorts människa kunde generera allt detta?
Sedan köpte hon Sven Stolpes biografi över drottning Kristina och inspirerades av den unga kvinnans mod. Att hon gick rakryggad mot strömmen, mot alla män, mot alla i sin omgivning. Hon gillade att Kristina var en intellektuellt krävande människa. Kristina menade att den som tillhör sig själv inte bör tillhöra någon annan.
Mitt Kristina-intresse började redan i lågstadieåldern. Den sjätte november, varje år, tog min pappa med mig till Uppsala där vi åt en Gustav Adolf-bakelse på Ofvandahls konditori. Jag började läsa om Kristina, den dotter som krigarkungen Gustav II Adolf bestämde skulle uppfostras till kung.
Jag kan fortfarande inte få nog av Kristina. Jag älskar hennes självklarhet, hennes självständighet och framför allt hennes ljuvliga storhetsvansinne.
 
