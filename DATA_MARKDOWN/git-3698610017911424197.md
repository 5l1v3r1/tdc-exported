
# Зеленський підписав закон про ратифікацію з США угоди FATCA

Published at: **2019-11-04T18:40:00+00:00**

Author: ****

Original: [DT.ua](https://dt.ua/ECONOMICS/zelenskiy-pidpisav-zakon-pro-ratifikaciyu-z-ssha-ugodi-fatca-328457_.html)

Президент України Володимир Зеленський підписав законопроект №0001 "Про ратифікацію договору між урядом України та урядом Сполучених Штатів Америки для поліпшення виконання податкових правил і застосування положень закону США "Про податкові вимоги до іноземних рахунків" (FATCA)". Документ було повернуто з підписом президента, зазначається на сайті Верховної Ради.
Нагадаємо, що Україна і США 7 лютого 2017 року уклали міжурядову угоду в зв'язку з прийняттям в Штатах закону FATCA. Даний закон містить ряд вимог до іноземних фінансових організацій, а саме укладення спеціального договору з податковою службою США, здійснення контролю за наявністю рахунків, відкритих американськими податковими резидентами в українських фінансових організаціях, та інформування про них Податкову службу США.
Підписаний президентом закон закріплює дію договору з США на території України.
Раніше повідомлялося, що якщо до кінця року депутати не ратифікують угоду FATCA, то США можуть застосувати санкції до українських фінансових установ.
У травні 2018 року США відмовилися відновлювати з Москвою переговори про приєднання російських банків до американського режиму збору податкової інформації FATCA через політичні розбіжності щодо України.
Докладніше про угоду читайте в матеріалі Яни Бугрімової "FATCA — міцна американська хватка" у тижневику "Дзеркало тижня. Україна".
 
