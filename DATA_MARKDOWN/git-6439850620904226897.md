
# চিলিতে শক্তিশালী ভূমিকম্পের আঘাত

Published at: **2019-11-05T11:35:00+00:00**

Author: ****

Original: [Daily Janakantha](http://www.dailyjanakantha.com/details/article/458820/%E0%A6%9A%E0%A6%BF%E0%A6%B2%E0%A6%BF%E0%A6%A4%E0%A7%87-%E0%A6%B6%E0%A6%95%E0%A7%8D%E0%A6%A4%E0%A6%BF%E0%A6%B6%E0%A6%BE%E0%A6%B2%E0%A7%80-%E0%A6%AD%E0%A7%82%E0%A6%AE%E0%A6%BF%E0%A6%95%E0%A6%AE%E0%A7%8D%E0%A6%AA%E0%A7%87%E0%A6%B0-%E0%A6%86%E0%A6%98%E0%A6%BE%E0%A6%A4)

অনলাইন ডেস্ক ॥ চিলির রাজধানী সান্টিয়াগোতে ৬ মাত্রার শক্তিশালী ভূমিকম্প আঘাত হেনেছে। sসোমবার আঘাত হানা ওই ভূমিকম্পের মাত্রা ছিল ৬। রাজধানী সান্তিয়াগোতে ভূমিকম্পের সময় বাড়ি-ঘর এবং ভবন কেঁপে ওঠে। সাম্প্রতিক সময়ে চিলিতে বড় ধরনের সরকারবিরোধী বিক্ষোভ চলছে।
স্থানীয় সময় সোমবার সন্ধ্যা ৬টা ৫৩ মিনিটে ভূমিকম্পটি আঘাত হানে। মার্কিন ভূতাত্ত্বিক জরিপ জানিয়েছে, উত্তরাঞ্চলীয় ইলাপেল শহরের কাছে ওই ভূমিকম্পটি আঘাত হেনেছে।
রাজধানীতে ভূমিকম্পের সময় প্রচণ্ড কম্পন অনুভূত হয়েছে। চিলির জাতীয় ভূমিকম্প কেন্দ্র ভূমিকম্পের মাত্রা ৬ দশমিক ১ বলে জানিয়েছে। তবে মার্কিন ভূতাত্ত্বিক জরিপ ভূমিকম্পের মাত্রা ৬ বলে উল্লেখ করেছে। তবে ওই ভূমিকম্পটি থেকে কোনো ক্ষয়ক্ষতি বা হতাহতের ঘটনা ঘটেনি।
বিশ্বের অন্যতম ভূমিকম্প প্রবণ দেশ চিলি। সেখানে প্রায়ই মাঝারি ও তীব্র মাত্রার ভূমিকম্প আঘাত হানে। এর আগে ২০১০ সালে ৮ দশমিক ৮ মাত্রার ভয়াবহ ভূমিকম্পের প্রভাবে সৃষ্ট সুনামির আঘাতে পাঁচ শতাধিক মানুষ প্রাণ হারায়।
