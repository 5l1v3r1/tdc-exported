
# Svetová obchodná organizácia rozhodla, Čína môže uvaliť miliardové clá na americké tovary

Published at: **2019-11-02T13:35:02+00:00**

Author: **Webnoviny**

Original: [Denník politika](http://dennikpolitika.sk/archiv/88495)

2.11.2019 (Webnoviny.sk) – Svetová obchodná organizácia (WTO) rozhodla, že Čína môže uvaliť clá na americké tovary v hodnote 3,6 mld. USD, keďže americká vláda v minulosti v prístupe voči čínskym produktom nedodržala pravidlá v oblasti antidumpingových ciel. Čína sťažnosť podala pred takmer šiestimi rokmi. Ide teda o prípad, ktorý vznikol dávno pred terajšou obchodnou vojnou medzi USA a Čínou. WTO zistila chyby v technikách, ktoré USA použili pri určení antidumpingových ciel.
Išlo napríklad o to, že Washington sa zaoberal čínskymi firmami ako jedným celkom a v podstate spolu s producentmi, ktorí porušili pravidlá, postihol aj niektorých výrobcov, ktorí pravidlá neporušili. Peking v sťažnosti na pôde WTO žiadal, aby organizácia dovolila Číne uvaliť clá na americké tovary v hodnote 7 mld. USD, avšak WTO túto sumu zredukovala.
(1 EUR = 1,1139 USD)
Viac k témam: clá, Spojené štáty americkéZdroj: Webnoviny.sk – Svetová obchodná organizácia rozhodla, Čína môže uvaliť miliardové clá na americké tovary © SITA Všetky práva vyhradené.
