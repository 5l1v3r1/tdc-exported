
# У РФ передали до суду справу проти Рудьковського, якого звинувачують у нападі на російське посольство

Published at: **2019-11-02T08:13:24+00:00**

Author: **Богдан Петришин**

Original: [Рубрика](https://rubryka.com/2019/11/02/u-rf-peredaly-do-sudu-spravu-proty-rudkovskogo-yakogo-zvynuvachuyut-u-napadi-na-rosijske-posolstvo/)


        
          Генпрокуратура РФ направила до суду кримінальну справу стосовно ексдепутата Верховної Ради, ексміністра транспорту України Миколи Рудьковського, якого звинувачують у нападі на російське посольство.
        
      
Про це повідомляє Генпрокуратура РФ.
“Заступник генерального прокурора Російської Федерації затвердив обвинувальний висновок у кримінальній справі стосовно громадянина України Миколи Рудьковського. Він звинувачується в скоєнні злочину, передбаченого ч. 2 ст. 360 КК РФ (участь в нападі на службові приміщення і транспортні засоби осіб, які користуються міжнародним захистом, вчинене з метою ускладнення міжнародних відносин). Після затвердження обвинувального висновку кримінальну справу направлено до Московського міського суду для розгляду по суті”, – йдеться у повідомленні.
За даними російського слідства, 14 червня 2014 року Рудьковський, будучи народним депутатом, спільно з невстановленими особами з числа забороненого в РФ “Правого сектора”, взяв участь у нападі на російське посольство в Києві.
“Метою нападу було ускладнення міжнародних відносин Російської Федерації з Україною та іншими державами”, – стверджують у Генпрокуратурі РФ.
Нагадаємо, Рудьковський був заочно арештований в РФ 26 травня 2016 року у справі про напад на російське посольство в Києві. 28 вересня 2018 року його затримали в Москві і помістили під варту. Адвокати стверджують, що їх підзахисний не переховувався від слідства і нічого не знав про порушення проти нього кримінальної справи. Рудьковський під час арешту перебував на стаціонарній комплексній психіатричній експертизі в інституті ім.Сербського.
