
# تجمع اعتراضی کارکنان مخابرات آذربایجان‌شرقی

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696418/%D8%AA%D8%AC%D9%85%D8%B9-%D8%A7%D8%B9%D8%AA%D8%B1%D8%A7%D8%B6%DB%8C-%DA%A9%D8%A7%D8%B1%DA%A9%D9%86%D8%A7%D9%86-%D9%85%D8%AE%D8%A7%D8%A8%D8%B1%D8%A7%D8%AA-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86%E2%80%8C%D8%B4%D8%B1%D9%82%DB%8C)

کارکنان مخابرات آذربایجان‌شرقی پرداخت معوقات خود را خواستار شدند.
به گزارش ایرنا،  کارکنان و بازنشستگان شرکت مخابرات آذربایجان‌شرقی با برگزاری گردهمایی اعتراضی، پرداخت سریع معوقات خود را خواستار شدند.
این گردهمایی روز شنبه در محوطه شرکت مخابرات استان در تبریز برگزار شد و شرکت کنندگان ضمن اعتراض به بی توجهی مسئولان این شرکت به مطالبات به حق خود، اعلام کردند: تا زمانی که خواسته های ما محقق نشود به این گردهمایی ها ادامه می دهیم.
شرکت کنندگان در این اجتماع اجرای کامل مفاد آیین نامه استخدامی و پرسنلی مصوب سال ۱۳۸۹ و پرداخت معوقات را خواستار شده و اعلام کردند: در همین زمینه باید طرح طبقه بندی مشاغل متناسب با شرایط کارگران شاغل اعم از رسمی، قراردادی و شرکتی اجرا و تغییر وضعیت همکاران قراردادی در سریعترین زمان عملی شود.
اجرای بند ۶ مصوبه سال ۱۳۸۵ هیات وزیران، بند د ماده ۲۱ قانون مدیریت خدمات کوری در خصوص تغییر صندوق بازنشستگی، اجرای کامل قانون جامع خدمات رسانی به ایثارگران، رعایت اصل شایسته سالاری و استفاده از نخبگان و نیروی انسانی متعهد و متخصص در انتصاب مدیران از دیگر مطالبات کارکنان و بازنشستگان شرکت مخابرات آذربایجان شرقی در این گردهمایی بود.
اجتماع کننده ها در این گردهمایی با قرائت بیانیه ای ضمن تاکید بر حل و فصل مشکلات صنفی خود توسط مدیریت شرکت مخابرات استان، متذکر شدند: در صورت بی توجهی به این خواسته ها، گردهمایی های اعتراضی خود را در روزهای آینده ادامه می دهند.
