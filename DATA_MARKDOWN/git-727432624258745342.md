
# Kan det digitale førerkortet brukes som legitimasjon?

Published at: **2019-11-07T14:00:00+00:00**

Author: **Berit B. Njarga**

Original: [Dinside](https://www.dinside.no/motor/kan-det-digitale-forerkortet-brukes-som-legitimasjon/71787966)

I slutten av september ble det digitale førerkortet tilgjengelig i Norge i den nye førerkort-appen, og 5. november hadde antallet aktiverte digitale førerkort passert millionen med god margin. Nærmere bestemt har 1 043 380 personer tatt det i bruk i det dette skrives.
Trenger du derimot å legitimere deg, må du i mange tilfeller regne med å ha med det tradisjonelle førerkortet, eller et annet id-kort.
Ifølge Justis- og beredskapsdepartementet er det ikke gitt generelle regler om hva som er gyldig legitimasjon i Norge.
- Krav fastsettes etter behov i tilknytning til ulike ytelser og tjenester, for eksempel i hvitvaskingsregelverket, utlendingslovgivningen og så videre, opplyser pressevakta til Dinside i en e-post.
Dermed vil det også kunne variere fra område til område hvilke krav som stilles for å kunne regnes som gyldig legitimasjon. Når det gjelder det nasjonale ID-kortet, som skulle ha vært på plass for mange år siden, skal det etter planen settes i produksjon i løpet av 2020, ifølge Justisdepartementet.
Men hva med den digitale versjonen av førerkortet, kan det brukes som legitimasjon?
- Det er opp til den enkelte aktør som krever legitimasjon å avgjøre hva som anses som tilstrekkelig legitimasjon i ulike sammenhenger, lyder svaret fra embetsverket i Samferdselsdepartementet.
Elisabeth Sanneland, som jobber i Statens vegvesens Trafikant- og kjøretøysavdeling, sier til Dinside at siden det er mange private og offentlige aktører som aksepterer det fysiske førerkortet som legitimasjon, har mange en forventning om at førerkort aksepteres som legitimasjon i de aller fleste sammenhenger.
- Når vi nå har lansert førerkortet i digitalt format, må den enkelte aktør selv gjøre en vurdering om de ønsker å akseptere det digitale førerkortet som legitimasjon. Det er derfor ikke en selvfølge at det aksepteres, noe vi ønsker å gjøre publikum oppmerksom på, understreker hun overfor Dinside.
Posten er en av aktørene som ikke aksepterer digitalt førerkort som gyldig legitimasjon.
- Det er kun politiet og Vegvesenet som har utstyr til å kontrollere ekthet med tilgang til sentrale registre, sier pressesjef John Eckhoff i Posten til Dinside.
Han viser til Postens krav til gyldig legitimasjon:
- Appen har altså ingen sikkerhetselementer vi kan sjekke, understreker han.
Samferdselsdepartementet forklarer videre at løsningen med digitalt førerkort er utviklet for å brukes til det førerkortet er utstedt som - bevis for førerett.
- Selv om det er bygget inn sikkerhetselementer, er også det digitale førerkortet sårbart for forfalskninger, og sikkerheten ved kontroll er derfor primært ivaretatt ved at politiet og Statens vegvesen kan verifisere opplysningene opp mot førerkortregisteret, forklarer embetsverket i Samferdselsdepartementet i en e-post.
Departementet forklarer videre at kontrollmekanismene for å verifisere opplysningene i det digitale førerkortet ikke er tilgjengelige for andre brukere, men at det jobbes med å utvikle en verifiseringstjeneste som vil kunne gjøre at også andre brukere kan verifisere at opplysningene ikke er endret.
- Når denne løsningen er lansert, vil digitalt førerkort med større grad av sikkerhet kunne brukes til identifikasjon i ulike sammenhenger, sier de.

        - Når vil en slik verifiseringsløsningkunne være på plass?
      
- En verifiseringsløsning vil trolig kunne være på plass i løpet av året, lyder svaret fra Samferdselsdepartementet.
