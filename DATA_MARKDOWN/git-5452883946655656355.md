
# Altre due persone sono state denunciate per truffa

Published at: **2019-11-03T11:29:00+00:00**

Author: **Redazione**

Original: [AvellinoToday](http://www.avellinotoday.it/cronaca/truffa-vendita-macchina-agricola-3-novembre-2019.html)

I Carabinieri della Stazione di Morra De Sanctis hanno denunciato un 45enne ed un 50enne della provincia di Reggio Calabria, ritenuti responsabili del reato di truffa.
A cadere nella sua trappola, i titolari di un’azienda agricola che, dovendo acquistare una particolare macchina agricola, venivano attratti da un’offerta oltremodo conveniente pubblicata su un noto sito di annunci on-line.
Ignari del raggiro in cui sarebbero incappati, effettuavano l’acquisto pagando di oltre 7mila euro mediante bonifici bancari.
Ma, ricevuta la somma pattuita, i fittizi venditori omettevano la consegna della macchina e si rendevano irreperibili.
Attraverso una serie di accertamenti i militari dell’Arma sono riusciti ad identificare i due malfattori per i quali, alla luce delle evidenze emerse, è scattata la denuncia in stato di libertà alla competente Autorità Giudiziaria.
Si ricordano ancora una volta gli utili consigli riportati con l’iniziativa “Difenditi dalle truffe”, nata per forte volontà dal Comando Provinciale Carabinieri di Avellino ed attuata in modo capillare sul territorio da parte di tutti i reparti dipendenti, per la specifica prevenzione di tale reato predatorio. È importante saper riconoscere le situazioni più a rischio e, di conseguenza, i comportamenti da assumere, diffidando sempre degli acquisti oltremodo convenienti, trattandosi verosimilmente di una truffa o di prodotti rubati.
