
# Дубневича готові взяти на поруки 9 депутатів

Published at: **2019-11-01T15:00:02+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/dubnevycha-hotovi-vzyaty-poruky-9-deputativ)


        Нардепа Ярослава Дубневича, якого підозрюють у заволодінні понад 93 млн грн державних коштів, готові взяти на поруки 9 нардепів.
      
Про це під час судового засідання щодо обрання запобіжного заходу Дубневичу заявив адвокат, пише «РБК-Україна».
Дубневича готові взяти на поруки нардепи Віктор Бондар, Ігор Палиця, Тарас Батенко, Анатолій Урбанський, Віктор Балога, Сергій Мінько, Антон Кіссе, Ігор Коліхаєв, Петро Юрчишин.
Відзначимо, зараз у Вищому антикорупційному суді триває судове засідання щодо обрання запобіжного заходу Дубневичу.
Прокурори Спеціалізованої антикорупційної прокуратури наполягають на застосуванні щодо нардепа запобіжного заходу у вигляді утримання під вартою з альтернативою внесення 93 мільйонів гривень застави.
Нардепу вручили підозру у справі про виведення з активів «Укрзалізниці» 93 млн грн. Ще колишній міністр інфраструктури Володимир Омелян давав Генеральній прокуратурі свідчення про вплив Дубневича на діяльність «Укрзалізниці».
Раніше ВР проголосувала за зняття недоторканності та арешт Дубневича.
Хочете обговорити цю новину? Долучайтеся до телеграм-чату CHORNA RADA
