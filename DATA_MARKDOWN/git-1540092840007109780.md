
# O Τζέιμς Ντιν θα παίξει στην τέταρτη ταινία της καριέρας του: Η τεχνολογία και νεκρούς ανασταίνει

Published at: ****

Author: ****

Original: [CNN.gr](https://www.cnn.gr/style/psyxagogia/story/196586/o-tzeims-ntin-molis-pire-ton-tetarto-rolo-tis-karieras-toy-h-texnologia-kai-nekroys-anastainei)

Newsroom, CNN Greece 16:39 , 07 November 2019 - 16:44
Το «Finding Jack» διαδραματίζεται την εποχή του Βιετνάμ. Βασίζεται σε ένα βιβλίο του Γκάρεθ Κρόκερ και είναι η ιστορία 10.000 στρατιωτικών σκύλων που εγκαταλείφθηκαν στο Βιετνάμ από τους Αμερικάνους μετά το τέλος του πολέμου. Ενδιαφέρον, αλλά τίποτα το παράξενο ή ιδιαίτερο ως εδώ.
Το παράξενο και ιδιαίτερο είναι ότι στην ταινία θα πρωταγωνιστεί ο Τζέιμς Ντίν. Σε ολόγραμμα φυσικά και αφού η εταιρεία παραγωγής, η Magic City Films, πήρε άδεια από την οικογένεια του σταρ, ο οποίος σκοτώθηκε σε ηλικία 24 ετών το Σεπτέμβριο του 1955 σε αυτοκινητιστικό δυστύχημα.
Ο Ντιν έπαιξε μόλις τρεις ρόλους στην καριέρα του:
Στο «Ανατολικά της Εδέμ», για το οποίο ήταν και υποψήφιος για Όσκαρ, το «Επαναστάτης χωρίς αιτία» και το «Γίγαντα» που του έδωσε και τη δεύτερη υποψηφιότητα για Όσκαρ.
«Αναζητήσαμε τον τέλειο ηθοποιό για να παίξει το ρόλο του Ρόγκαν, ενός πολύ σύνθετου χαρακτήρα, και μετά από μήνες έρευνας καταλήξαμε στον Τζέιμς Ντιν», είπε ένας από τους παραγωγού. Η δήλωσή του προκάλεσε ποικίλες, αλλά κυρίως αρνητικές, αντιδράσεις, όπως και το ίδιο το πρότζεκτ.
Δεν είναι η πρώτη φορά που ένας νεκρός ηθοποιός εμφανίζεται σε φιλμ, αλλά στο παρελθόν επρόκειτο για ρόλους που είχαν ήδη ενσαρκώσει εν ζωή οι ηθοποιοί, όπως έγινε με την Κάρι Φίσερ στο Star Wars. Εδώ, όμως, μπαίνουμε σε ένα ανεξερεύνητο τοπίο: Για πρώτη φορά ένας νεκρός ηθοποιός θα παίξει ένα νέο ρόλο.
Ένας από τους πρώτους που αντέδρασαν είναι ο ηθοποιός Κρις Έβανς, που έπαιξε το ρόλο του Captain America.
«Μπορούμε να βάλουμε έναν υπολογιστή να ζωγραφίσει και έναν νέο Πικάσο. ‘Η να γράψει 2-3 τραγούδια του Τζον Λένον», είπε, χαρακτηρίζοντας «ντροπή» την όλη ιδέα.

        Διαβάστε επίσης
      
