
# 'ปาล์มขวด'ไม้สวยงามปลูกง่าย แต่อาจอันตรายถึงชีวิต!

Published at: **2019-11-01T05:22:00+00:00**

Author: ****

Original: [เดลินิวส์](https://www.dailynews.co.th/regional/739449)


        “ปาล์มขวด” ประดับสวน เลือกบริเวณปลูกให้ถูกที่ ควรหมั่นดูแลรักษา มิเช่นนั้นอาจอันตรายถึงชีวิต
      
จากกรณีที่ ดร.เดือนเด่น นิคมบริรักษ์ อายุ 54 ปี ผอ.วิจัยด้านบริหารการจัดการระบบเศรษฐกิจฝ่ายวิจัยเศรษฐกิจรายสาขาสถาบันวิจัยเพื่อการพัฒนาประเทศไทย(ทีดีอาร์ไอ) ประสบอุบัติเหตุถูกต้นไม้ล้มทับภายในบ้านพักได้รับบาดเจ็บสาหัส ก่อนคนภายในบ้านช่วยกันนำส่ง รพ.คามิลเลี่ยน และทนพิษบาดแผลไม่ไหวเสียชีวิตในที่สุด
เมื่อวันที่ 1 พ.ย. ผู้สื่อข่าว "เดลินิวส์ ออนไลน์" ได้สอบถามไปยัง อ.บรรจง สมบูรณ์ชัย อาจารย์ประจำสาขาวิชาเทคโนโลยีภูมิทัศน์ คณะสถาปัตยกรรมศาสตร์และการออกแบบสิ่งแวดล้อม มหาวิทยาลัยแม่โจ้ จ.เชียงใหม่ ได้ให้ข้อมูลเกี่ยวกับเรื่องดังกล่าวว่า จากการดูภาพที่เกิดเหตุน่าจะเป็นต้นปาล์มพันธุ์ “ปาล์มขวด” เป็นปาล์มในวงศ์ย่อยหมาก โดยปาล์มขวดเป็นปาล์มต้นเดี่ยว ลำต้นคอดใกล้โคนและป่องกลาง ลำต้นมีเส้นผ่านศูนย์กลาง 50 เซนติเมตร สูงได้ถึง 25 เมตร คอสีเขียวเข้มและยาวถึง 1 เมตร ใบรูปขนนก ทางใบยาว 5-6 เมตร ใบย่อยเรียวยาวและแตกออกเป็นสองทิศทาง ปกติปาล์มขวดจะมีสภาพที่แข็งแรง มีอายุขัยโดยเฉลี่ย 50-60 ปี มีโอกาสน้อยมากที่จะล้มลงมาทับคนได้ นอกเสียจากบริเวณตรงโคนแมลงศัตรูพืชทำลาย เช่น ปลวก ด้วง เนื่องจากปาล์มเป็นต้นไม้ลำต้นเดี่ยว จึงต้องใช้โคนรากในการยึดลำต้นให้ตั้งตรง เราจึงต้องหมั่นสังเกตุให้ดีว่าบริเวณโคนต้นผุผังหรือไม่ เพราะหลายๆ คนมักปลูกต้นไม้พุ่มเล็กโดยรอบต้นปาล์มเพื่อความสวยงาม จึงทำให้มองไม่เห็นโดยรอบของต้นปาล์มจนอาจทำให้เกิดอันตรายได้
อ.บรรจง กล่าวต่อว่า จากภาพที่เป็นข่าว สาเหตุที่แท้จริงน่าจะเกิดจากความไม่รู้ เพราะต้นปาล์มขวดดังกล่าวมีลักษณะที่หมดสภาพหรือตายแล้ว จึงควรที่จะตัดหรือโค่นทิ้ง เนื่องจากต้นปาล์มเป็นต้นไม้เปลือกแข็ง ทำให้ถ้ามองจากภายนอกจะไม่ทราบว่าภายในผุผังมากแค่ไหน ทางที่ดีหากพบว่าเป็นต้นไม้ที่ตายแล้ว ควรที่จะตัดทิ้ง ถึงแม้ด้านในจะผุพังแต่เปลือกด้านนอกแข็ง มีน้ำหนัก หากล้มมากระแทกหรือทับคนเราอาจทำให้เสียชีวิตได้ นอกจากนี้ยังเป็นเพราะบริเวณที่ปลูกเป็นมุมอับใกล้บ้าน มีของวางอยู่ข้างๆ มากมาย จึงเป็นที่ไม่ควรปลูกต้นปาล์มเป็นอย่างมาก ดังนั้นต้องระมัดระวังและหมั่นสังเกตให้ดี
“ปาล์มขวด เป็นปาล์มประดับที่ต้องการแสงแดดจัด นิยมปลูกกลางแจ้ง เช่น สวนสาธารณะ ริมทางเดิน ถนนริมทะเล ไม่นิยมปลูกในสนามเด็กเล่นหรือใกล้บ้านเพราะใบใหญ่ เมื่อร่วงลงมาอาจทำอันตรายต่อคนหรือสิ่งของ และรากอาจทำลายโครงสร้างสิ่งก่อสร้างได้ อีกทั้งยังดูแลยากหากต้นใหญ่ขึ้นมา และควรหมั่นดูแลกิ่งแห้ง กาบแห้งและแมลงศัตรูพืชอยู่เสมอ เพื่อป้องกันอันตรายที่จะเกิดขึ้น” อ.บรรจง กล่าว
ขอบคุณข้อมูลจาก : อ.บรรจง สมบูรณ์ชัยข่าวที่เกี่ยวข้อง...- ต้นไม้ล้มทับ'ดร.เดือนเด่น' นักเศรษฐศาสตร์คนดังสิ้นใจ 
