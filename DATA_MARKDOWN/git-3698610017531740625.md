
# Дату нормандського саміту визначає Росія — Пристайко

Published at: **2019-11-02T00:37:00+00:00**

Author: ****

Original: [DT.ua](https://dt.ua/POLITICS/datu-normandskogo-samitu-viznachaye-rosiya-pristayko-328239_.html)

Ймовірність проведення зустрічі глав нормандського формату залежить від Росії. Україна, Франція і Німеччина готові до саміту. Про це міністр закордонних справ україни Вадим Пристайко сказав на брифінгу в Києві.
"Це правда, так, дійсно, залежить зараз від російської сторони більше, тому що ми з вами виконуємо ті домовленості, які були досягнуті", - заявив Пристайко.
Він нагадав, що цими домовленостями було визнання "формули Штайнмаєра" і розведення сил на трьох ділянках - у Станиці Луганській, Золотому і Петрівському.
"Ми, французи і німці маємо готовність зустрітися найближчим часом. Це залежить від російської сторони. На сьогоднішній момент, ви бачите по їх риториці, все зводиться до того, що ми найближчим часом зустрінемося", - сказав Пристайко.
Окремо він зазначив, що остаточна дата зустрічі визначається.
"Будемо сподіватися, що Росія знайде зручний час для всіх чотирьох країн, і в Берліні, в Парижі, - нам не важливо, де, в Мінську. Це не має значення для всіх нас. Головне, щоб відбулася", - сказав Пристайко.
Відзначимо, 1 листопада завершилося розведення сил і засобів у Золотого на Луганщині. Детальніше про операцію з розведення читайте в статті Юрія Бутусова "Мале Золоте, а ціна велика" в тижневику "Дзеркало тижня. Україна".
