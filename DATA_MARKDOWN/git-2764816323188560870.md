
# OneNote 2016 se tak trochu vrací ze záhrobí. Nabídne tmavý režim

Published at: **2019-11-07T00:05:24+00:00**

Author: **Petr Urban**

Original: [Cnews.cz](https://www.cnews.cz/onenote-2016-zmena-doby-podpory-office-2019/)


        VŠECHNY FOTOGRAFIE
      
K nejkomplexnějším službám pro vedení poznámek patří OneNote od Microsoftu. Před několika lety došlo k zastavení aktivního vývoje klasické desktopové verze pro Windows, která byla ponechána v udržovacím režimu jako alternativa pro starší platformy (a pro ty, kterým vyhovuje nejlépe), zatímco ve Windows 10 pozici výchozího klienta zaujal OneNote postavený na technologii Universal Windows Platform.
Posledním vydáním, které bylo tradičním programem pro platformu Win32, se měl stát OneNote 2016. To se přímo nemění, došlo však k nečekanému oznámení. Podpora tohoto klienta byla upravena tak, že se kryje s životním cyklem Office 2019. Původně tak všeobecná fáze podpory měla trvat do 13. října 2020 s tím, že následně až do 14. října 2025 bude žít ve fázi rozšířené podpory spolu s balíkem Office 2016.
Nově platí, že se OneNote 2016 ve fázi všeobecné podpory bude nacházet do 10. října 2023. Fáze rozšířené podpory se nemění a potrvá do 14. října 2025. (Životnost Office 20149 je kratší než u předchozích vydání.) Současně bude tradiční klient pro poznámkovou službu od března příštího roku součástí instalace balíku Office 365, tj. nebudete jej muset instalovat samostatně, pokud o něj stojíte. Do té doby můžete klienta stahovat samostatně z webu podpory Office.
Fáze všeobecné podpory se od té rozšířené liší tím, že software může být zlepšován z hlediska funkcí, tedy nevychází pro něj již jen opravy. V tuto chvíli Microsoft distribuuje první přídavek, a sice tmavý režim. Tím se před několika měsíci pochlubil právě „moderní“ OneNote pro Windows 10. Neočekával bych, že od teď můžeme očekávat překotný vývoj aplikace, je však zjevné, že s ní ještě musíme počítat.
Podle informací na webu podpory vývojový tým ve OneNotu 2016 např. plánuje zlepšit přístupnost pro asistivní technologie. Své rozhodnutí ohledně změny fáze podpory výrobce nevysvětlil.
Zdroj: Office 365 Blog via The Verge

        VŠECHNY FOTOGRAFIE
      
