
# 
        افت شديد ارزش سهام بزرگترين شرکت سعودی
      

Published at: **2019-11-04T22:47:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638212/%D8%A7%D9%81%D8%AA-%D8%B4%D8%AF%D9%8A%D8%AF-%D8%A7%D8%B1%D8%B2%D8%B4-%D8%B3%D9%87%D8%A7%D9%85-%D8%A8%D8%B2%D8%B1%DA%AF%D8%AA%D8%B1%D9%8A%D9%86-%D8%B4%D8%B1%DA%A9%D8%AA-%D8%B3%D8%B9%D9%88%D8%AF%DB%8C)

به گزارش بولتن نیوز، به نقل از پایگاه اینترنتی نشریه اکسپرس؛ در پی حمله به تأسیسات نفتی آرامکو، ارزش سهام این شرکت نسبت به زمان قبل از حملات، حدود ۵۰۰ میلیارد پوند افت کرد.بر اساس این گزارش عربستان سعودی، سهام بزرگترین دارائی دولتی خود – شرکت نفتی آرامکو – را در بازار بورس عرضه کرده تا با عواید حاصل از آن اقتصادش را دگرگون سازد، اما به خاطر حمله به تأسیسات این شرکت، ارزش آن به شدت افت کرده است.محمد بن سلمان ولیعهد پادشاه سعودی قصد دارد سهام این شرکت را با ارزش تقریبی ۱/۱ هزار میلیارد پوند بفروشد. بر اساس گزارش نشریه «اینترنشنال بیزینس تایمز» در ماه آوریل، ارزش سهام آرامکو در نیمه نخست سال جاری، بیش از ۱/۵ هزار میلیارد پوند بود. کاهش در ارزش سهام آرامکو به اقتصاد ریاض ضربه جدی وارد کرده است.در روز ۱۴ سپتامبر، دو حمله پهپادی به تأسیسات نفتی آرامکو باعث انفجار و آسیب جدی به بخش‌هایی از آن شد. این حملات بلافاصله تولید نفت عربستان سعودی را به نصف کاهش داد و بهای نفت در بازار‌های جهانی را، هر چند به صورت موقت، افزایش داد. حوثی‌ها (جنبش انصارالله) مسئولیت این حملات را برعهده گرفتند.خشم ریاض احتمالاً به خاطر تأثیر شدیدی است که این حملات بر طرح‌های اقتصادی آینده این کشور گذاشته است.گفتنی است جنبش انصارالله یمن بامداد شنبه ۲۳ شهریور ۱۳۹۸ با پهپاد‌های خود به تاسیسات نفتی «بقیق»، متعلق به شرکت نفتی آرامکو، حمله کرد و باعث آتش‌سوزی گسترده در این مرکز تولید نفت عربستان شد. در پی این آتش‌سوزی، آرامکو (شرکت ملی نفت عربستان سعودی) مجبور شده تولید نفت خود را تا ۵ میلیون بشکه در روز کاهش دهد که معادل نصف کل تولید نفت عربستان است.
