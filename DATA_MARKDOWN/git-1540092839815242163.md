
# Με σήμα το… μουστάκι: Το κίνημα Movember και ο αγώνας κατά των ανδρικών ασθενειών

Published at: ****

Author: ****

Original: [CNN.gr](https://www.cnn.gr/news/kosmos/story/196280/me-sima-to-moystaki-to-kinima-movember-kai-o-agonas-kata-ton-andrikon-astheneion)

Newsroom, CNN Greece 11:53 , 05 November 2019
Η λέξη MOVEMBER προέρχεται από τον συνδυασμό του «Mo», moustache (μουστάκι) και του Νοεμβρίου (November).
Η ιδέα, που εξελίχθηκε σε κίνημα, με στόχο να κινητοποιήσει τους άνδρες να κάνουν τις απαραίτητες εξετάσεις για την υγεία τους κάθε χρόνο και να υιοθετήσουν έναν πιο υγιεινό τρόπο ζωής, γεννήθηκε το 2003 στη Μελβούρνη της Αυστραλίας.
Λόγω της μεγάλης απήχησης του Movember, ο μήνας Νοέμβριος καθιερώθηκε ως ο μήνας των ανδρών και πιο συγκεκριμένα είναι ο εορτασμός του… μουστακιού για έναν ολόκληρο μήνα!
Τα τελευταία χρόνια αποτελεί μια φιλανθρωπική εκδήλωση, που πραγματοποιείται κάθε χρόνο τον μήνα Νοέμβριο. Τα χρήματα που μαζεύονται πηγαίνουν υπό τη μορφή φιλανθρωπίας σε σχετικά προγράμματα υγείας, παγκοσμίου επιπέδου.
Μέχρι σήμερα, ο Movember έχει μαζέψει περίπου 769.000.000 δολάρια και έχει χρηματοδοτήσει 832 προγράμματα για την ανδρική υγεία. Στα 16 χρόνια που υπάρχει, έχει στρατολογήσει περισσότερο από 1.000.000 άνδρες και γυναίκες.
Από τις σημαντικότερες δράσεις που πραγματοποιούνται είναι το MOVE («Κουνήσου»). Και ο Movember έχει πολύ καλούς λόγους να θέλει τον κόσμο να κινείται.
Για αυτό λοιπόν, καλέστε γνωστούς και φίλους να ασκηθούν μαζί σας με όποιο τρόπο θέλουν (ποδήλατο, τρέξιμο, περπάτημα, ή κάποιο παιχνίδι). Υπολογίζεται ότι, το 2018, περισσότεροι θάνατοι οφείλονταν στην έλλειψη σωματικής άσκησης παρά στο κάπνισμα. Στόχος του MOVE είναι εξήντα  χιλιόμετρα περπάτημα ή τρέξιμο για τριάντα ημέρες.
Αξίζει να σημειωθεί ότι το Movember Foundation είναι μία παγκόσμια αναγνωρισμένη μη κυβερνητική οργάνωση, η οποία, μάλιστα, το 2012, μπήκε στη λίστα του Global Journal, ως μία από τις 100 κορυφαίες ΜΚΟ του κόσμου.

        Διαβάστε επίσης
      
