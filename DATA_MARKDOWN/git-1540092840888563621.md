
# Φοροκίνητρα για την αγορά μη ρυπογόνων αυτοκινήτων σχεδιάζει η κυβέρνηση

Published at: ****

Author: ****

Original: [CNN.gr](https://www.cnn.gr/oikonomia/story/196265/forokinitra-gia-tin-agora-mi-rypogonon-aytokiniton-sxediazei-i-kyvernisi)

Newsroom, CNN Greece 08:51 , 05 November 2019
Η βασική ιδέα είναι να δοθούν κίνητρα για την εισαγωγή φτηνών και ποιοτικών μεταχειρισμένων αυτοκινήτων, ηλικίας έως πέντε ετών, και να «πριμοδοτηθούν» τα καινούργια χαμηλών ή και μηδενικών ρύπων, όπως ηλεκτρικά, υβριδικά και φυσικού αερίου οχήματα. Έτσι ο χρήστης θα μπορεί να επιλέγει ανάμεσα στην αγορά ενός καινούργιου ή ενός ποιοτικού μεταχειρισμένου αυτοκινήτου νέας τεχνολογίας.
Όπως διευκρινίζει ο υπουργός Υποδομών και Μεταφορών, Κώστας Καραμανλής, δεν πρόκειται να επαναληφθεί η γνωστή απόσυρση παλαιών αυτοκινήτων, αλλά θα γίνει προσπάθεια να δοθούν κάποια κίνητρα ώστε να ανανεωθεί ο στόλος των παλαιών αυτοκινήτων.
Να σημειωθεί πως η Ευρωπαϊκή Επιτροπή σχεδιάζει να προσαρμόσει τα τέλη κυκλοφορίας με βάση τους εκπεμπόμενους ρύπους των αυτοκινήτων, ήτοι όσο περισσότερους ρύπους εκπέμπει ένα όχημα, τόσο μεγαλύτερα τέλη κυκλοφορίας θα πληρώνει ο ιδιοκτήτης του.
Στη χώρα μας, απαραίτητη προϋπόθεση για να εφαρμοστούν οι φοροαπαλλαγές θα είναι το νέο όχημα να εκπέμπει χαμηλούς έως μηδενικούς ρύπους. Έτσι, τα γενικά κίνητρα που προκρίνονται από την κυβέρνηση για την αντικατάσταση των παλαιών οχημάτων αφορούν στη μείωση των τελών κυκλοφορίας, στη μείωση των τελών ταξινόμησης και στη μείωση ή ακόμα και κατάργηση του φόρου χρήσης των οχημάτων με μηδενικούς ρύπους.

        Διαβάστε επίσης
      
