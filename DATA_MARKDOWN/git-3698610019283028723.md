
# Медіарух закликав правоохоронців захистити Схеми і притягнути Портнова до відповідальності

Published at: **2019-11-05T02:19:00+00:00**

Author: ****

Original: [DT.ua](https://dt.ua/POLITICS/mediaruh-zaklikav-pravoohoronciv-zahistiti-shemi-i-prityagnuti-portnova-do-vidpovidalnosti-328487_.html)

Медіарух "Медіа за усвідомлений вибір" виступив із відкритою заявою у зв'язку з фактами тиску Андрія Портнова, колишнього заступника голови президентської адміністрації засудженого за держзраду Віктора Януковича, на редакцію проекту журналістських розслідувань "Схеми". Автори та підписанти вимагають від правоохоронних органів притягнути Портнова до відповідальності і забезпечити безпеку журналістів і співробітників редакції.
"Ми закликаємо українську владу і правоохоронні органи притягнути до відповідальності Андрія Портнова і просимо забезпечити безпеку журналістів та співробітників, які знаходяться під тиском унаслідок здійснення професійної журналістської діяльності", - йдеться в заяві, опублікованій на сайті "Детектор Медіа" у понеділок, 4 листопада.
У заяві також сказано, що в діях Портнова містяться ознаки злочинів, передбачених ст. 171 (перешкоджання законній професійній діяльності журналіста) і ст. 345-1 (погроза або насильство щодо журналіста) Кримінального кодексу України.
"Ми категорично засуджуємо такі дії політика Портнова, розцінюємо їх як тиск на свободу слова, і вважаємо, що вони містять ознаки кримінального злочину. Зокрема, Андрій Портнов розголосив особисту інформацію та погрожував фізичною шкодою журналістам, які проводять розслідування його зв'язків з новою владою", - підкреслили автори заяви.
Раніше редакція "Схем" заявила про тиск Портнова, який у своєму Telegram-каналі звернувся до журналіста Михайла Ткача та програмою, опублікувавши персональні дані водія знімальної групи.
У редакції уточнили, що Портнов оприлюднив повні паспортні дані та домашню адресу, номери авто, а також дані, що свідчать про стеження за місцем проживання водія програми.
Повідомлення Портнова з даними водія, що захищені законом України поширив у своєму Telegram-каналі член фракції "Слуги народу" Олександр Дубінський.
У 2011-2014 роках Андрій Портнов обіймав посаду заступника голови Адміністрації президента України. З 2005 по 2010 рік був головним юристом у команді Юлії Тимошенко.
Правоохоронці перевіряли Портнова на причетність до ключових кримінальних справ проти Януковича і його оточення, зокрема до розстрілів учасників Революції Гідності в 2014 році та виведення державних коштів за межі України.
У березні 2018 року Служба безпеки України відкрила кримінальну справу за статтею "державна зрада", в рамках якого Портнова перевіряли на причетність до сприяння анексії Криму Росією.
Через рік Андрій Портнов виграв судові позови до СБУ і інформагентства "Укрінформ", а також до партії "Блок Петра Порошенка" за поширення інформації про те, що його підозрюють у державній зраді. Шевченківський районний суд Києва зобов'язав СБУ та "Укрінформ" спростувати цю інформацію, так як повідомлення про підозру Портнову не вручали, отже, процесуального статусу підозрюваного в нього немає. Київський апеляційний суд зобов'язав БПП зробити аналогічне спростування.
Як і багато інших посадовців часів Януковича, Портнов потрапив під європейські санкції, однак у жовтні 2015 року Суд Європейського союзу ухвалив рішення у справі "Портнов проти Ради ЄС", яким визнав "протиправними" санкцій проти нього у зв'язку з "недостатністю підстав". 
Згідно з рішенням, Суд ЄС встановив, що єдиною причиною для накладення санкцій на Андрія Портнова був лист від Генеральної прокуратури України, в якому ГПУ стверджувала про те, що нібито інформація слідства дозволяє говорити, що Портнов серед інших причетний до "розтраті значної кількості державних коштів та їх нелегального виведення за межі України".
