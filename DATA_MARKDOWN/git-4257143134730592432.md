
# Itt a labda, amellyel a Puskás Arénát is avatják

Published at: **2019-11-07T11:22:00+00:00**

Author: **Infostart**

Original: [infostart](https://infostart.hu/sport/2019/11/07/itt-a-labda-amellyel-a-puskas-arenat-is-avatjak)

A sokszínűség és az összefogásban rejlő erő ihlette az Adidas új labdáját, az Uniforiát, amellyel a 2020-as kontinenstorna mérkőzéseit játsszák majd Európa legjobb csapatai. A gyártó magyarázata szerint az elnevezés az angol egység (unity) és lelkesedés, izgalom (euphoria) szavakat foglalja magába.
A jövő évi kontinensbajnokságot rendhagyó módon 12 ország egy-egy városában, köztük Budapesten rendezik. A Puskás Aréna három csoportmérkőzésnek és egy nyolcaddöntőnek ad majd otthont. A hivatalos indokolás szerint az egyedülálló lebonyolítási forma inspirálta a hivatalos labdát is.
"A hivatalos meccslabda tervezésekor mindig a kultúra visszatükrözését tartjuk szem előtt: az utcák, városok szellemiségét" – mondta Anika Marie Kennaugh, az Adidas terméktervezője a szerdai londoni bemutatón. Az Uniforia a határok elmosódását és a tornát körüllengő sokszínűséget hivatott jelképzeni – mindezen pedig 2018 óta dolgoztak a tervezők.
Vastag, fekete vonalak futnak végig a labdán, amelyek a határok keresztezését és elmosódását szimbolizálják. Ezeket a vonalakat élénk, világos színek ötvözik, amelyek a torna sokszínűségét és a különböző kultúrák találkozását jelenítik meg.
Az Európa-bajnokság 2020 június 12-én, Rómában kezdődik, a döntőt pedig egy hónappal később, a londoni Wembley Stadionban játsszák.
A labdát mostantól már élesben is tesztelik, így a november 15-én, a Puskás Aréna avatásán is Uniforiát rúghat a magyar és az uruguayi válogatott.

        Nyitókép: Adidas
      
