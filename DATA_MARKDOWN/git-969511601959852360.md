
# Gigantul Deutsche Telekom reduce dividendele pentru investitori cu 14% pentru 2019

Published at: **2019-11-07T00:00:00+00:00**

Author: **Alex Ciutacu**

Original: [BusinessMagazin](https://www.businessmagazin.ro/business-hi-tech/gigantul-deutsche-telekom-reduce-dividendele-pentru-investitori-cu-14-pentru-2019-18551367)

Gigantul Deutsche Telekom îşi reduce dividendele cu circa 14,3%, în ciuda estimărilor pozitive de profit pentru 2019, potrivit FT.
Cea mai mare companie telecom din Europa a anunţat că îşi va reduce dividendele la 60 eurocenţi per acţiune, de la 70 eurocenţi în 2018, reflectând costurile ridicate implicate în licitaţia pentru spectrul 50 din Germania, precum şi incertitudinea din jurul fuziunii diviziei americane T-Mobile cu competitorul Sprint.
Compania germană nu este singura companie europeană de telecom care ia această decizie, în contextul în care şi Vodafone a decis să reducă dividendele cu 40% anul acesta.
„Cred că decizia reflectă în principal situaţia din SUA, unde tranzacţia T-Mobile – Sprint este în expectativă”, spune Ulrich Rathe, analist în cadrul Jefferies.
Autoritatea americană de reglementare în sectorul telecomunicaţiilor a aprobat săptămâna aceasta fuziunea dintre T-Mobile şi Sprint, ceea ce ar putea da naştere unui competitor puternic într-o piaţă dominată de Verizon şi AT&T. Totuşi, tranzacţia întâmpină încă o serie de piedici la nivel guvernamental.
Deutsche Telekom şi-a majorat estimările pentru 2019 şi aşteaptă un EBITDA (profit înainte de dobânzi, taxe, depreciere şi amortizări) de 24,1 miliarde euro, cu 200 milioane euro mai mare. Majorarea vine după un T3 2019 puternic, în care atât veniturile, cât şi EBITDA au crescut cu circa 5%.
Compania a anunţat că a fost pentru prima dată în istorie când a înregistrat venituri de peste 20 miliarde euro într-un singur trimestru şi că înregistrează o creştere constantă pe piaţa din SUA, compensând pentru o creştere mai lentă pe piaţa de servicii mobile din Germania.
„Câştigurile au crescut în toate zonele din grup în primele nouă luni din acest an – unele creşteri fiind chiar de două cifre. În acelaşi timp, investim sume record”, spune Tom Hottges, CEO-ul companiei.
Investitorii reacţionează totuşi la reducerea de dividende, astfel încât joi la ora 12.30 acţiunile Deutsche Telekom se tranzacţionau pe bursa din Frankfurt la 15,2 euro per acţiune, în scădere cu 2,7% de la începutul şedinţei de tranzacţionare,  la o capitalizare bursieră de circa 72,6 miliarde euro.
Deutsche Telekom controlează grupul elen OTE, care este acţionar majoritar al grupului Telekom România, format din fostele companii Cosmote şi Romtelecom. Joi, grupul a anunţat o creştere de 7,4% a veniturilor pe piaţa locală, până la 243,5 milioane euro, pe fondul unei creşteri cu aproape 70% a încasărilor diviziei care vinde servicii către alţi operatori.
 
