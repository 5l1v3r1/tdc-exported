
# افزایش 26 درصدی قیمت خدمات بیمه‌ای

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696553/%D8%A7%D9%81%D8%B2%D8%A7%DB%8C%D8%B4-26-%D8%AF%D8%B1%D8%B5%D8%AF%DB%8C-%D9%82%DB%8C%D9%85%D8%AA-%D8%AE%D8%AF%D9%85%D8%A7%D8%AA-%D8%A8%DB%8C%D9%85%D9%87%E2%80%8C%D8%A7%DB%8C)

هزینه ارائه خدمات در حالی افزایش یافته که هزینه خدمات بیمه‌ای در تابستان امسال نسبت به همین دوره در سال گذشته تا ۲۶ درصد رشد داشته است.
به گزارش ایسنا، بررسی آمار مرکز آمار در ر ابطه با شاخص قیمت تولید کننده خدمات نشان می‌دهد که نسبت به فصل مشابه سال قبل (تورم نقطه به نقطه) به ٣٠.٩ درصد رسیده که نسبت به بهار ۱.۷ درصد کاهش دارد. این در حالی است که تورم فصلی این بخش ٧.٣ گزارش شده که در مقایسه با بهار ١.٤ واحد درصد افزایش دارد.
بنابر این گزارش بالاترین هزینه در بخش‌های خدماتی در تابستان امسال نسبت به فصل مشابه سال قبل مربوط به "رستوران و هتل" با ۵۷.۳ درصد، "حمل و نقل، انبارداری و ارتباطات" ۴۱.۹ درصد و تعمیر وسایل نقلیه موتوری و لوازم خانگی ۳۹.۴ و خدمات واسطه‌گری مالی(بیمه‌ها) با ۲۶.۲ درصد است که نشان می‌دهد هزینه ارائه خدمات در این بخش‌ها تا چه اندازه نسبت به تابستان سال گذشته افزایش یافته است.
این در حالی است که کمترین تورم فصلی به ترتیب مربوط به بخش­‌های "خدمات واسطه گری‌های مالی (بیمه) " با ٠.٨ درصد، "خدمات آموزش"١.٤ درصد و "خدمات مستغلات، اجاره و فعالیت های کسب و کار"٥.٢ درصد و بیشترین تورم فصلی تولید نیز مربوط به "خدمات بهداشت و مددکاری اجتماعی" با ١٠.٥ درصد است.
همچنین تغییرات میانگین شاخص کل قیمت تولیدکننده بخش های خدمات در چهار فصل منتهی به فصل تابستان ١٣٩٨ (تورم سالانه) به ٣٠,١ درصد رسید که نسبت به فصل قبل ٢.٨ درصد افزایش دارد.
کمترین تورم سالانه مربوط به بخش "خدمات مستغلات، اجاره و فعالیت های کسب و کار"با ١٨.٢ درصد و بیش­ترین آن مربوط به بخش "خدمات هتل و رستوران"٤٨.٥ درصد است.
