
# Huawei P Smart 2020: spunta la presunta scheda tecnica

Published at: **2019-11-04T10:45:00+00:00**

Author: **Lucia Massaro**

Original: [Tom&#39;s Hardware](https://www.tomshw.it/smartphone/huawei-p-smart-2020-spunta-la-presunta-scheda-tecnica/)

Huawei P Smart 2020 potrebbe presto diventare la realtà. Le indiscrezioni sul nuovo dispositivo di fascia media del produttore cinese si fanno sempre più insistenti. Qualche giorno fa, il TENAA ha certificato un nuovo smartphone a marchio Huawei aggiornando – nelle scorse ore – la scheda con l’aggiunta di alcune immagini, che confermerebbero che si tratta proprio del successore di P Smart 2019.
Nello specifico, il dispositivo con codice AQM-AL00 si presenterà con un design che segue le tendenze del momento: cornici ridotte, angoli arrotondati e colori vivaci. A ben guardare le caratteristiche tecniche elencate dall’ente di certificazione cinese, ci troviamo davanti a uno smartphone molto simile al recente Honor 9X con qualche piccola differenza.
Innanzitutto, il display del dispositivo in questione è un’unità OLED da 6,3 pollici con risoluzioni Full-HD+ (2.400 x 1.800 pixel) e sensore biometrico integrato. Il processore octa-core potrebbe essere il nuovo Kirin 810 o nuovamente il Kirin 710F accoppiato a 4/6/8 GB di RAM e 64/128 GB di memoria interna espandibile fino a 256 GB.
Il comparto fotografico, invece, è identico a quello del fratello Honor 9X: fotocamera principale da 48 Megapixel assistito da un secondo da 8 Megapixel (probabilmente grandangolare) e un terzo da 2 Megapixel. Frontalmente, infine, un sensore da 16 Megapixel. Il software a bordo è Android 9 Pie. Resta da capire se Huawei avrà accesso ai servizi e alle applicazioni di Google. La batteria è da 4.000 mAh con ricarica rapida a 10W.
Secondo alcune voci, Huawei P Smart 2020 potrebbe essere annunciato entro la fine di questo mese. È bene comunque prendere con le pinze queste indiscrezioni.
