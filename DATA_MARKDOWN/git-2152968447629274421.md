
# Висш полицай от Кавказ застрелян в Москва

Published at: **2019-11-03T07:12:00+00:00**

Author: **Елка Василева**

Original: [Dnes.bg](https://www.dnes.bg/rusia/2019/11/03/vissh-policai-ot-kavkaz-zastrelian-v-moskva.428345)

Шефът на центъра за противодействие срещу екстремизма в руската кавказка република Ингушетия Ибрагим Елджаркиев е застрелян в Москва. Това съобщи за ТАСС източник от спешните служби, предаде агенцията.
Около 18.30 ч. вчера е започнала стрелба на ул. "Академик Анохин" в западен район на руската столица. Ранени са били двама души, като впоследствие те са починали.
По данни на източник от органите на реда атентат срещу Елджаркиев имало и през януари т. г. Когато висшият служител от структурата на федералното вътрешно министерство се връщал от Чечения в съседна Ингушетия, колата му била обстреляна с автомати. Трима полицаи, пътували с него, били тежко ранени, но той самият не пострадал.
По-късно стана известно, че полицията издирва трима мъже във връзка с убийството на Ибрахим Елджаркиев.
Елджаркиев и брат му са били застреляни най-малко с 10 изстрела, вероятно с пистолет "Глок". Стрелецът и съучастниците му са избягали с лека кола, която по-късно бе открита изоставена край метростанция. Според източник от правоохранителните органи Елджаркиев е бил в Москва по лични въпроси, а не в служебна командировка. Приоритетната версия за убийството е свързана с професионалната му дейност, посочва БТА.  
