
# Фестиваль класичної музики стартував у Чернівцях: обіцяють 6 концертів

Published at: **2019-11-02T10:34:00+00:00**

Author: ****

Original: [Погляд](https://pogliad.ua/news/culture/festival-klasichnoyi-muziki-startuvav-u-chernivcyah-obicyayut-6-koncertiv-379710)

У Чернівцях стартував фестиваль класичної музики "Буковинський листопад 2019", який триватиме до 8 листопада.
Відкрили фестиваль авторським концертом відомої української композиторки Лесі Дичко з нагоди 80-річного ювілею, який відбувся у Чернівецькій обласній філармонії імені Дмитра Гнатюка.
Виконували композиції авторки Академічний камерний хор "Чернівці" та Академічний симфонічний оркестр Чернівецької філармонії під диригуванням Йосипа Созанського.
Загалом, в рамках проведення фестивалю відбудеться шість концертів класичної музики, які пройдуть у залі філармонії та органному залі Чернівців.
В суботу, 2 листопада, в органному залі пройде концерт органної та фортепіанної музики. Його зіграють відома органістка з Одеси Олена Удрас із народною артисткою України Людмилою Марцевич (фортепіано, Київ).
В рамках фестивалю класичної музики чернівчани та гості міста матимуть нагоду відвідати виступ народного камерного оркестру "Capriccio" та квартету гітаристів "Київ".
7 листопада у Чернівцях відбудеться концерт органної музики від Олени Бардаус. А закриватиме фестиваль виступ академічного симфонічного оркестру Чернівецької обласної філармонії. Диригентом буде відомий чернівчанин, який проживає в Ізраїлі, Марк Воллох. Соліст – гітарист із Німеччини Вольфганг Вайгель.
