
# Podnikatelkou roku je Tamara Kotvalová z Carollina

Published at: **2019-11-06T15:10:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/podnikatelkou-roku-je-tamara-kotvalova-z-carollina/1817950?utm_source=rss&utm_medium=feed)

Praha - Podnikatelkou roku v kategorii velké firmy s ročním obratem přes 80 milionů Kč se letos stala Tamara Kotvalová ze společnosti Carollinum. ČTK to dnes sdělila agentura Helas, která soutěž Ocenění Českých Podnikatelek založila.
Mezi podnikatelkami ze středních firem, které mají roční obrat od 30 do 80 milionů korun, zvítězila Anastázie Skopalová ze společnosti Cosmetics Atok International. První příčku v kategorii malých firem s obratem deset až 30 milionů Kč obsadila Kamila Brzezinová z firmy Rutex CZ.
Soutěže Ocenění českých podnikatelek se mohou zúčastnit jen Češky, které podnikají déle než čtyři roky a roční obrat jejich společnosti je minimálně deset milionů korun.
"Stále platí, že doménou českých podnikatelek jsou především obchod a služby, kde působí dvě třetiny finalistek. Výrobě se věnuje 16 procent podnikatelek, desetina podniká ve stavebnictví, šest procent v dopravě či logistice, pět procent ve vzdělávání," uvedla zakladatelka projektu Ocenění Českých Podnikatelek Helena Kohoutová.
Odborný garant soutěže, kterým je společnost CRIF - Czech Credit Bureau, na základě splnění podmínek soutěže vybral 24.281 kandidátek na zisk ocenění. Z nich bylo na základě ratingu nominováno 623 semifinalistek s nejlepšími ekonomickými výsledky. Do finále se pak dostalo 81 podnikatelek.
"Z našich statistik vyplývá, že podnikatelky preferují samostatné vlastnictví více než muži, kdy v rámci obchodních společností převažují u žen výrazně ty s jedním vlastníkem. Konkrétně mezi společnostmi ve vlastnictví žen najdeme 87 procent s jedním vlastníkem, u mužů pouze 69 procent. Ukazuje to na fakt, že ženy podnikatelky vynikají samostatností a schopnostmi se o podnikání postarat komplexně," upozornil místopředseda představenstva CRIF Pavel Finger.
Společnost Carollinum se specializuje na prodej luxusních produktů, zahrnujících především hodinky, šperky, psací potřeby, kožené doplňky a další.
