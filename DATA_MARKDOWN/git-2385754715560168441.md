
# Χονγκ Κονγκ: Βανδαλισμοί από διαδηλωτές στα γραφεία του Xinhua

Published at: **2019-11-02T19:18:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595459/xongk-kongk-vandalismoi-apo-diadilotes-sta-grafeia-tou-xinhua)

Μεγάλους βανδαλισμούς από αντικυβερνητικούς διαδηλωτές υπέστησαν σήμερα στο Χονγκ Κονγκ τα γραφεία του κρατικού κινεζικού πρακτορείου ειδήσεων Xinhua. Ήταν η πρώτη φορά που το ειδησεογραφικό πρακτορείο γίνεται στόχος στους πέντε μήνες κοινωνικών ταραχών που σαρώνουν το ημιαυτόνομο έδαφος. Διαδηλωτές έσπασαν γυάλινες πόρτες, έριξαν κόκκινη μπογιά στους τοίχους κι έβαλαν φωτιές μέσα στην είσοδο του κτιρίου. Την ίδια ώρα, η αστυνομία έκανε χρήση αντλιών νερού, δακρυγόνων και πλαστικών σφαιρών για να διαλύσει τους διαδηλωτές σε πολλές περιοχές της πόλης. Το Xinhua καταδίκασε τους βανδαλισμούς του γραφείου του στο Χονγκ Κονγκ από «κακοποιά στοιχεία», όπως μεταδίδει σε τηλεγράφημά του. Εκπρόσωπός του εξέφρασε την έντονη καταδίκη κατά της βάναυσης συμπεριφοράς «κακοποιών στοιχείων» που κάνουν βανδαλισμούς και βάζουν φωτιά στο κτήριο των γραφείων στην περιοχή Ασίας-Ειρηνικού. Πηγή: ΑΠΕ-ΜΠΕ 
