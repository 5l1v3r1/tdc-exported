
# Ανήσυχοι οι κάτοικοι στο Μάτι για τον αμίαντο - Το καρκινογόνο υλικό συνεχίζει να τους απειλεί

Published at: **2019-11-06T11:06:00+00:00**

Author: ****

Original: [enikos.gr](http://www.enikos.gr/society/682572/anisychoi-oi-katoikoi-sto-mati-gia-ton-amianto-to-karkinogono-yli)

Σε κίνδυνο βρίσκεται η ζωή των κατοίκων στο Μάτι, σύμφωνα με δημοσίευμα της εφημερίδας «τα Νέα», 16 μήνες μετά τις καταστροφικές φωτιές ,καθώς ο αμίαντος δεν έχει ακόμα περισυλλεγεί από τα οικόπεδα.
Όπως αναφέρουν οι ίδιοι, οι διαδικασίες απομάκρυνσης του καρκινογόνου υλικού φαίνεται να έχουν κολλήσει για τουλάχιστον δύο μήνες τόσο στις δημόσιες όσο και στις ιδιωτικές εκτάσεις. «Τα δημόσια οικόπεδα ή ιδιωτικά που εφάπτονται σε δημόσιες οδούς στο Μάτι και στον Προβάλινθο στα οποία έχουν καταγραφεί ίχνη αμιάντου ανέρχονται σε 45, ενώ αμίαντος έχει βρεθεί και σε άλλα 50 ιδιωτικά οικόπεδα», τονίζει στην εφημερίδα μέλος της συντονιστικής επιτροπής κατοίκων στοΜάτι, Θέμης Τσιρόπουλος.
Ο κ. Τσιρόπουλος πρόσθεσε πως τα συνεργεία των τεσσάρων εταιρειών που υπέγραψαν τις συμβάσεις αξίας 2 εκ. ευρώ και ανέλαβαν το έργο απομάκρυνσης του αμιάντου από τις ιδιωτικές εκτάσεις παραμένουν... άφαντα. Αυτό έχει ως επακόλουθο να είναι ανέφικτο οι ιδιοκτήτες να προχωρήσουν στην αποκατάσταση των ζημιών , στην επισκευή ή στην ανακατασκευή των κατοικιών τους, καθώς κάθε εργασία απαγορεύεται αν προηγουμένως δεν καθαριστεί το κτίριο ή το οικόπεδο.
