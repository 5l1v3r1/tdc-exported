
# احضار پیمانکار جاده چالوس به دلیل نامناسب بودن آسفالت

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696237/%D8%A7%D8%AD%D8%B6%D8%A7%D8%B1-%D9%BE%DB%8C%D9%85%D8%A7%D9%86%DA%A9%D8%A7%D8%B1-%D8%AC%D8%A7%D8%AF%D9%87-%DA%86%D8%A7%D9%84%D9%88%D8%B3-%D8%A8%D9%87-%D8%AF%D9%84%DB%8C%D9%84-%D9%86%D8%A7%D9%85%D9%86%D8%A7%D8%B3%D8%A8-%D8%A8%D9%88%D8%AF%D9%86-%D8%A2%D8%B3%D9%81%D8%A7%D9%84%D8%AA)

دادستان عمومی و انقلاب مرکز استان البرز از احضار پیمانکار جاده چالوس خبر داد و گفت: در این خصوص پیمانکار پروژه احضار و پرونده قضایی برای وی تشکیل شده است تا جوانب مورد بررسی قرار گیرد.
به گزارش ایسنا به نقل از مرکز رسانه قوه قضاییه، حاجی رضا شاکرمی، دادستان عمومی و انقلاب مرکز استان البرز از احضار پیمانکار جاده چالوس خبر داد و بیان کرد: با توجه به افزایش آمار تصادفات در جاده چالوس دادستانی برای بررسی جوانب موضوع و از حیث احقاق حقوق عامه به موضوع ورود کرد.
دادستان عمومی و انقلاب مرکز استان البرز خاطرنشان کرد: پس از بررسی‌های کارشناسی که شخصا بر آن نظارت داشتم مشخص شد بیشتر این تصادفات به دلیل نامناسب بودن آسفالت موجود با شرایط جاده بوده است.
وی با تاکید بر اینکه «ترکیب آسفالت استفاده شده مناسب این جاده نیست»، گفت: در این خصوص پیمانکار پروژه احضار و پرونده قضایی برای وی تشکیل شده است تا جوانب مورد بررسی قرار گیرد؛ البته پیمانکار مدعی است نوع آسفالت مشکلی ندارد و عوامل دیگری در تصادفات دخیل هستند.
دادستان عمومی و انقلاب مرکز استان البرز در پایان تاکید کرد: دادستانی تا شناسایی عوامل دخیل در تصادفات پیگیر این موضوع خواهد بود.
