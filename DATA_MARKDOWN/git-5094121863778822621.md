
# Dívka v Ostravě venčila psa. Z balkonu na ni vystřelil muž

Published at: **2019-11-05T09:35:00+00:00**

Author: **Jaroslav Perdoch**

Original: [Deník.cz](https://www.denik.cz/krimi/divka-v-ostrave-vencila-psa-vystrelil-na-ni-muz-z-balkonu-20191105.html)

Jeden z takových případů, při němž dokonce padl výstřel, nyní uzavřel Okresní soud v Ostravě. Obžalovaným byl muž z Ostravy, který před časem vyděsil dívku (17 let) venčící v Ostravě-Výškovicích psa. Z balkonu na ni nejprve s kamarádem pokřikoval, poté na ni namířil křesadlovou pušku a zmáčkl spoušť.
Dívka se v panice schovala ve křoví. Utrpěla šok, následně se u ní rozvinula posttraumatická stresová porucha.
Při venčení psa podle svých slov zaznamenala hluk na balkoně, kterému zpočátku nevěnovala pozornost. „Byli tam dva muži a dvě ženy. Byli opilí, řvali a smáli se. Ten muž na mě zakřičel: ,Seber si toho psa a běž do p…´ Pak vytáhl černou dlouhou zbraň, jakou mají myslivci,“ uvedla.
„Viděla jsem, že na mě míří. Vyšla rána. Vzala jsem psa a utíkala pryč. Později jsem začala brečet. Došlo mi, co se mohlo stát. Třásla jsem se,“ vzpomínala dívka, která několik měsíců musela brát medikamenty.
Přivolaná policie zadržela dosud netrestaného muže (32 let), který se u soudu přiznal a projevil lítost. „Lituji toho,“ prohlásil milovník a sběratel zbraní. Prý se chtěl pochlubit svému kamarádovi křesadlovou puškou replikou modelu Kentucky. Před známým ji nabil.
Jak dodal, zbraň nemohla nikoho zranit. „Nebyla tam koule. Takto nabitou zbraň ale nejde vybít, musel jsem vystřelit. Chápu, že se slečna mohla cítit ohrožena. Mrzí mě to,“ řekl obžalovaný, který se s dívkou finančně vyrovnal.
Muž se však nezodpovídal pouze z vyhrožování pejskařce, ale také z nedovoleného ozbrojování. Policisté u něj při domovní prohlídce našli různé zbraně, včetně nepovoleně upravovených.
Dotyčný uvedl, že jeho snem byla služba v armádě. I proto si sháněl různé zbraně, aby je mohl zkoumat. Pořídil si také výukové vojenské CD. Dvakrát se pokoušel dostat na Vojenskou akademii ve Vyškově. Kvůli zdravotním problémům však neuspěl.
Soud mu nakonec vyměřil roční podmíněný trest s odkladem na zkušební třicetiměsíční lhůtu. Muži hrozilo až pět let. Verdikt je pravomocný. Státní zástupkyně i obžalovaný rozsudek na místě přijali.
