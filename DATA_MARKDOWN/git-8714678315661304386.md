
# Har dobbelt så stort budsjett og halvparten så mange seere som «Exit»

Published at: **2019-11-07T14:05:22+00:00**

Author: **Dag Robert Jerijervi**

Original: [Kampanje](https://kampanje.com/medier/2019/11/har-dobbelt-sa-stort-budsjett-og-halvparten-sa-mange-seere-som-exit/)


        - Vi er nysgjerrige på hva det er som gjør at den ene serien går veldig bra, og den andre ikke like bra, sier dramasjef Ivar Køhn i NRK.
      
Etter halvannen uke har første episode av NRKs nye store dramasatsing «Twin» med «Game of Thrones»-stjernen Kristofer Hivju i hovedrollen(e) en Total Screen Rating på 456.000. Det inkluderer alt av lineær-tv, opptak, reprise og nett-tv-seing. Tallet på andre episode, som ble lagt ut samtidig, er 417.000.
Til sammenligning hadde «Exit» én million seere etter like lang tid.
- Dette viser det samme som vi har sett før, at drama først og fremst er strømming og at det lineære tallet faller veldig. Vi har fått relativt gode tall, men vi har absolutt ikke truffet som på «Exit», sier dramasjef Ivar Køhn i NRK til Kampanje.
- Den går greitDet er likevel på lineær-tv at «Twin» har gått best. Nesten 300.000 fikk med seg første episodene da den ble sendt på NRK1. Så langt har 165.000 gått inn og sett den på strømmetjenesten NRK TV.
NRK publiserer to episoder hver søndag, og sist søndag ble episode tre og fire lagt ut. Rundt 200.000 satt benket foran tv-en da disse ble sendt på NRK1. En feil i systemet gjør at det ikke har vært mulig for NRK å hente ut riktige strømmetall for disse to episodene.
Ivar Køhn avviser at han er skuffet over tallene.
- Denne serien går greit og vi er fornøyd med den, men vi er nysgjerrige på hva det er som gjør at den ene serien går veldig bra, og den andre ikke like bra.
Koster dobbelt så mye som «Exit»Ifølge tall fra Norsk filminstitutt, har «Twin» et budsjett på over 60 millioner kroner. Det er dobbelt så mye som «Exit», som skal ha et budsjett på rundt 30 millioner kroner etter det Kampanje kjenner til.
- Ligger lista for suksess høyere for «Twin» enn for «Exit»?
- Vi må lære oss litt hva slags type kvaliteter som fungerer på strømming, kontra hva som har fungert lineært. Vi synes begge serier er bra og har gode kvaliteter, men de mottas ulikt av publikum.
Mens NRK publiserte hele første sesong av «Exit» med én gang, publiseres de åtte episodene av «Twin» i fire omganger med én ukes pause.
- Har dette påvirket seertallet?
- Det er noe av det vi lurer på. Det er en undring som går gjennom alle strømmekanaler. Men i relasjon til andre strømmeserier, går «Twin» veldig bra, understreker Køhn.
Anmelderstanden har delt seg i mottakelsen av NRKs nye dramaserie. Øyvor Dalan Vik i Dagens Næringsliv mener «Twin» er «et egenartet thrillerdrama det står respekt av». Dagbladets anmelder Marie Kleve gir serien terningkast fire. Hun mener det er mye å like, til tross for noen sannsynlighetsutfordringer, og peker på skuespiller Rebekka Nystabakk som seriens sterkeste kort.
VGs anmelder Tor Martin Bøe nøyer seg med tre øyne på terningen. «En passe god idé, som dessverre ikke blir nervepirrende nok», skriver han.

        Les også: 
        
          Bruker nesten 500 drama-millioner i kampen mot Netflix og HBO - klar med ny finansthriller full av sex, narkotika og vold
        
      
