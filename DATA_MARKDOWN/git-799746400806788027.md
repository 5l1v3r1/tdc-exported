
# У Британії замість Brexit почалася передвиборча кампанія

Published at: **2019-11-01T07:31:03+00:00**

Author: ****

Original: [Європейська правда](https://www.eurointegration.com.ua/news/2019/11/1/7102516/)

У день, коли Велика Британія мала залишити Європейський Союз, в країні почалася передвиборна кампанія перед достроковими парламентськими виборами 12 грудня.
Про це повідомляє "Європейська правда" з посиланням на Sky News.
Лідер опозиційної Лейбористської партії Джеремі Корбін в четвер зустрівся з активістами і офіційно оголосив про початок кампанії. Він пообіцяв скинути "фальсифіковану систему", якою, за його словами, управляли мільярдери, що ухиляються від податків.
Він запропонував націоналізувати залізничні, поштові та водні послуги і підвищити податки на банкірів, які зробили Лондон провідним міжнародним фінансовим центром.
Однак, лідер лейбористів має найнижчий особистий рейтинг серед лідерів опозиції з тих пір, як такі рейтинги почали рахувати в 1977 році. Нове опитування в четвер показало, що тільки 16% респондентів задоволені ним, в порівнянні з 76%, які незадоволені.
Правляча Консервативна партія Бориса Джонсона, за прогнозами, випереджає лейбористів на 15-17%. Однак слід пам'ятати, що на останніх виборах у 2017 році консерватори перемогли з перевагою всього у 2% і потім втратили більшість у парламенті.
За третє місце на виборах змагатимуться Ліберальні демократи і партія "Brexit". Очікується, що партія "Brexit" представить свою стратегію в п'ятницю.
