
# Всичко, което трябва да знаете за гласуването утре в Пловдив

Published at: **2019-11-02T10:45:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Vsichko-koeto-tryabva-da-znaete-za-glasuvaneto-utre-v-Plovdiv-910501)

Вторият тур от изборите в неделя ще бъде значително по-лек откъм организационна работа, заради гласуването само с две бюлетини. На избирателите ще се дават бюлетина за кмет на община Пловдив и за районен кмет, предаде репортер на Plovdiv24.bg. 
В първата ще са вписани имената на Здравко Димитров /ГЕРБ/ и Славчо Атанасов /НФСБ-ВМРО/. Във втората - имената на кандидатите за районен кмет на "Централен", "Източен", "Южен", "Северен" и "Западен".
Единствено в "Тракия" ще се гласува с една бюлетина - само за кмет на голяма община, тъй като районът си преизбра за трети мандат Костадин Димитров още на първия тур.
По официални данни от ОИК-Пловдив, на 27 октомври Здравко Димитров получи 36.14% (38 777 действителни гласа), Славчо Атанасов спечели 16.15% (17 775 действителни гласа).
В "Централен" балотажът е между Георги Титюков /Коалиция "Кауза Пловдив"/ и Георги Стаменов /ГЕРБ/.
В "Източен" на поправителен се явяват Иван Стоянов /ГЕРБ/ и Илия Матаков /ЗС "Ал. Стамболийски"/.
В "Южен" за поста се състезават кандидатът за втори мандат Борислав Инчев /ВМРО-НФСБ/ и Костадин Язов /ГЕРБ/.
В "Западен" и в "Северен" на балотажа се явяват кандидати на ГЕРБ и на БСП. В "Западен" Димитър Колев се изправя срещу Десислава Йорданова, в "Северен" - Стоян Алексиев срещу Атанас Баташки. 
Ако в избирателната комисия питат гласоподавателите дали искат и всички бюлетини, това не е нарушение на закона, коментира председателят на ОИК-Пловдив Дарина Тодорова. Указанията на ЦИК били такива. Немалко подобни случаи е имало на първия тур, като дори в някои секции избирателите се възмущавали, че не им дават трите бюлетини, а ги питат дали ги искат.
"Комисията пита дали искат всички бюлетини, тъй като те трябва да се откъснат от кочана пред самия избирател, а не да са предварително откъснати и сгънати.  Избирателят има право да не вземе бюлетина, така че, ако са предварително откъснати, какво ще се прави с тях?" - обясни Тодорова. 
Както Plovdiv24.bg пръв съобщи, клетвата на новите административни ръководители на Пловдив и общинските съветници е насрочена за 11 ноември от 10 ч. в зала "Съединение" на Регионалния исторически музей.
