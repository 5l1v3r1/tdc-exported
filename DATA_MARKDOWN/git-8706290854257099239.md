
# Νέες εκτοξεύσεις πυραύλων από τη Βόρεια Κορέα

Published at: **2019-11-01T02:34:00+00:00**

Author: ****

Original: [enikos.gr](http://www.enikos.gr/international/681561/nees-ektoxefseis-pyravlon-apo-ti-voreia-korea)

Νέα επιτυχημένη δοκιμή ενός μεγάλου συστήματος εκτόξευσης «πολλαπλών πυραύλων» διεξήχθη χθες Πέμπτη στη Βόρεια Κορέα, μετέδωσε σήμερα το επίσημο βορειοκορεάτικο πρακτορείο ειδήσεων KCNA, καθώς το αδιέξοδο στις διαπραγματεύσεις με τις ΗΠΑ αλλά και στις επαφές με τη Νότια Κορέα παρατείνεται.
Ο στρατός της Νότιας Κορέας ανακοίνωσε χθες ότι η Βόρεια Κορέα εκτόξευσε δύο πυραύλους μικρού βεληνεκούς από την επαρχία Νότια Πιονγκγιάν. Εκτιμήθηκε ότι διένυσαν 370 χιλιόμετρα.
Επρόκειτο για την πρώτη δοκιμή οπλικού συστήματος από τη 2α Οκτωβρίου, όταν η Βόρεια Κορέα ανακοίνωσε ότι προχώρησε σε επιτυχή δοκιμή πυραύλου ικανού να εκτοξεύεται από υποβρύχια (SLBM).
Αν επιβεβαιωθεί, η νέα αυτή δυνατότητα της Βόρειας Κορέας ενδέχεται να θέσει υπό αμφισβήτηση την ισορροπία στρατιωτικής ισχύος στην κορεατική χερσόνησο.
Η χθεσινή δοκιμή είχε στόχο να «επαληθευτεί η ασφαλής λειτουργία των συνεχών βολών των εκτοξευτήρων», σύμφωνα με το KCNA.
Ο Βορειοκορεάτης ηγέτης εξέφρασε «ικανοποίηση» και «συνεχάρη» τους επιστήμονες που ανέπτυξαν το οπλικό σύστημα, συνεχίζει το πρακτορείο.
Το ίδιο οπλικό σύστημα είχε επίσης δοκιμαστεί τον Αύγουστο και τον Δεκέμβριο. Κατά το KCNA, αυτό το «σύστημα συνεχούς πυρός» είναι ικανό να «καταστρέψει εντελώς» ομάδα στόχων καταφέρνοντας αιφνιδιαστικό πλήγμα.
Οι διαπραγματεύσεις ανάμεσα στην Ουάσινγκτον και την Πιονγκγιάνγκ για τα συνεχιζόμενα βορειοκορεάτικα προγράμματα ανάπτυξης πυρηνικών όπλων και βαλλιστικών πυραύλων παραμένουν το τρέχον διάστημα σε απόλυτο αδιέξοδο.
Η Βόρεια Κορέα τελεί υπό καθεστώς πολλών και εξαιρετικά αυστηρών κυρώσεων εξαιτίας των εξοπλιστικών προγραμμάτων της, που η ίδια χαρακτηρίζει απαραίτητα για να προστατευθεί από μια ενδεχόμενη επίθεση των ΗΠΑ.
Η Πιονγκγιάνγκ απαιτεί χαλάρωση των κυρώσεων και έχει ασκήσει πίεση επανειλημμένα στην Ουάσινγκτον να της υποβάλλει νέα πρόταση ως το τέλος της χρονιάς.
Αμερικανοί και Βορειοκορεάτες συναντήθηκαν την 5η Οκτωβρίου στη Σουηδία. Η Πιονγκγιάνγκ κατηγόρησε την Ουάσινγκτον ότι οδήγησε τις διαβουλεύσεις σε αποτυχία εσφαλμένα. Οι ΗΠΑ διαβεβαίωσαν αντιθέτως ότι οι συνομιλίες ήταν «καλές».
Πηγή: ΑΜΠΕ
