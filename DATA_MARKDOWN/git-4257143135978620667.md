
# Rendőrségi köszönet egy gázolásnál nyújtott példás helytállásért

Published at: **2019-11-05T03:36:00+00:00**

Author: **Infostart**

Original: [infostart](https://infostart.hu/belfold/2019/11/05/rendorsegi-koszonet-egy-gazolasnal-nyujtott-peldas-helytallasert)

November 3-án 11 óra körül Tapolcán, a Halápi úti garázssornál lévő kereszteződésben egy kerékpáros és egy személygépkocsi összeütközött. A baleset következtében a 71 éves férfi a kétkerekűről az aszfaltra esett, majd az autó vezetője a járművel áthajtott rajta.
Mögöttük haladt gépjárművel Farkas Roland tűzoltó százados, a Pécsi Hivatásos Tűzoltóparancsnokság szolgálatparancsnoka, aki a baleset észlelését követően azonnal az autó alá szorult sérült segítségére sietett. A saját autójában lévő emelővel felemelte a gépkocsit, leszerelte annak kerekét, majd két másik, helyszínre érkező állampolgár segítésével kiszabadította alóla a kerékpárost.
A kiérkező mentőszolgálat munkatársai ezt követően ellátták, és kórházba szállították a férfit. A kórház tájékoztatása szerint valószínűsíthető, hogy a gyors és szakszerű mentés nélkül tragédia is bekövetkezhetett volna - írta honlapján a police.hu.

        Nyitókép: police.hu
      
