
# Késes támadás Jordániában, külföldiek is vannak a sérültek között

Published at: **2019-11-06T10:55:00+00:00**

Author: **Infostart / MTI**

Original: [infostart](https://infostart.hu/kulfold/2019/11/06/keses-tamadas-jordaniaban-kulfoldiek-is-vannak-a-serultek-kozott)

A korábbi hírek arról szóltak, hogy megsebesített turisták mind spanyol nők, de a spanyol külügyminisztérium ezt cáfolta, és az al-Arabíja hírtelevízióban is az hangzott el, hogy a korábbi hírekkel ellentétben a megsebesült turisták nem spanyolok, hanem mexikóiak. Megsebesült rajtuk kívül egy idegenvezető és a romváros egyik biztonsági őre. Mindnyájukat kórházba szállították, kettőnek közülük válságos az állapota.
A támadót elfogták. A rendőrség lezárta környéket, és nyomozást indított.
A közösségi médiában felvételek jelentek meg a támadásról: egy nő vértócsában fekszik a földön, és mellette ül egy másik, pánikba esett nő vérfoltos pólóban, illetve egy lábon szúrt férfi.
Jordániában ritkán fordulnak elő támadások külföldi turisták ellen, az utazási irodák idegenforgalmi szempontból az egyik legbiztonságosabb közel-keleti országnak tartják. Az elmúlt két évben nőtt is az Európából érkező turisták száma. Az Ammántól 48 kilométerre lévő Dzseras az ókori Gerasza városra épült, amely a római korban fontos kereskedelmi központ volt, és a Dekapolisz városszövetséghez tartozott. Az antik város súlyos károkat szenvedett a 749-es földrengésben, ennek ellenére római és bizánci korból való, viszonylagos épségben maradt épületek sokasága található ott. Ez Jordánia második leglátogatottabb romvárosa Petra után.
