
# 
        تیم کوک: ایرپاد پرو مکمل ایرپاد است نه جایگزین آن
      

Published at: **2019-11-03T12:02:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637742/%D8%AA%DB%8C%D9%85-%DA%A9%D9%88%DA%A9-%D8%A7%DB%8C%D8%B1%D9%BE%D8%A7%D8%AF-%D9%BE%D8%B1%D9%88-%D9%85%DA%A9%D9%85%D9%84-%D8%A7%DB%8C%D8%B1%D9%BE%D8%A7%D8%AF-%D8%A7%D8%B3%D8%AA-%D9%86%D9%87-%D8%AC%D8%A7%DB%8C%DA%AF%D8%B2%DB%8C%D9%86-%D8%A2%D9%86)

گروه IT: ایرپاد پرو با ویژگی‌هایی نظیر حذف صدای مزاحم، حالت شفافیت صدا و قابلیت های دیگر روانه فروشگاه‌های اپل شده و در دسترس علاقه مندان محصولات این برند محبوب قرار گرفته است؛ موضوعی که سبب شد بسیاری ایرپاد پرو را نسخه جدید ایرپاد قلمداد کنند. این دیدگاه در حالی مطرح شده است که به‌تازگی تیم کوک، مدیر اجرایی اپل با آن مخالفت کرده و ایرپاد پرو را مکمل ایرپاد می‌داند نه جایگزین آن.   به گزارش بولتن نیوز به نقل از زومیت، به‌گفته‌ی مدیر اجرایی اپل، این غول سخت‌افزاری آمریکایی از مجموع فروش محصولات پوشیدنی، خانگی و لوازم جانبی در سه‌ماهه چهارم سال ۲۰۱۹ رقمی معادل ۶ میلیارد و ۵۰۰ میلیون دلار کسب کرده است. کالاهایی نظیر ایرپاد، بیتس و اپل واچ از جمله محصولاتی هستند که این درآمد قابل‌توجه را نصیب برند محبوب کرده و به گفته‌ی تیم کوک، شرکت متبوع وی در زمینه‌ی فروش ایرپاد رکورد جدیدی را ثبت کرده است. کوک ضمن ارائه آمارهای مالی سه‌ماهه چهارم سال ۲۰۱۹ اظهار داشت:    فروش ایرپاد در وضعیت بسیار خوب و رو به رشدی قرار دارد. من پیش‌بینی می کنم که این افزایش فروش شامل سه‌ماهه مالی فعلی نیز خواهد شد. ما هم‌اکنون مفتخریم که محصول جدیدی را در اختیار آن دسته از مشتریان قرار دادیم که خواهان برخورداری از ویژگی حذف صدای مزاحم بودند. آن‌ها هم‌اکنون می‌توانند ایرپاد پرو را از فروشگاه‌های اپل خریداری کنند.  
گفتنی است، ایرپاد پرو به‌لحاظ زمان‌بندی عرضه به بازار نمی‌تواند در فروش سه‌ماهه مالی فعلی اپل محاسبه شود. این در شرایطی است که مدیر اجرایی اپل معتقد است که مالکان ایرپاد نخستین کسانی خواهند بود که برای خرید ایرپاد پرو اقدام خواهند کرد. کوک در رابطه با خریداران ایرپاد پرو گفت:    ما بسیار مشتاق هستیم تا ببینیم استقبال مشتریان از این محصول چگونه خواهد بود. اما حدس من این است که در روزهای نخست عرضه، این مالکان ایرپاد هستند که برای خرید ایرپاد پرو مراجعه خواهند کرد تا یک جفت از آن را نیز داشته باشند، خصوصا برای زمانی‌که به ویژگی حذف صدای مزاحم نیاز پیدا می‌کنند.نظر مدیر اجرایی اپل در رابطه با مشتریان این شرکت که مایل خواهند بود ایرپاد و ایرپاد پرو را هم‌زمان در اختیار داشته باشند، جالب به نظر می‌رسد. اگرچه ایراد پرو ویژگی‌های متفاوتی را نسبت به ایرپاد ارائه می‌کند، هر دو محصول شباهت‌های بسیار زیادی با یکدیگر داشته و تقریبا می‌توان گفت عملکردشان هم‌پوشانی قابل‌توجهی با یکدیگر دارد.
