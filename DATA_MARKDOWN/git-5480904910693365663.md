
# 15. kolo: Fotbalisté Sparty vyhráli v Opavě, Jablonec v Karviné

Published at: **2019-11-03T18:57:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/15-kolo-fotbaliste-sparty-vyhrali-v-opave-jablonec-v-karvine/1816509?utm_source=rss&utm_medium=feed)

Praha - Fotbalisté Sparty zvítězili v 15. kole první ligy v Opavě 1:0. Pražané poprvé v této sezoně nejvyšší soutěže dvakrát za sebou vyhráli a posunuli se na šesté místo tabulky. Jablonec stejným poměrem zvítězil v Karviné a poskočil na třetí příčku. České Budějovice vyhrály v Teplicích 3:1 a ve čtvrtém kole po sobě naplno bodovaly. Liberec doma přestřílel Příbram 3:2.
Zápas v Opavě rozhodl v desáté minutě norský obránce či záložník Andreas Vindheim, který si připsal premiérový gól ve sparťanském dresu. Pražané navázali na středeční vítězství 4:0 v poháru v Českých Budějovicích a předchozí stejně vysokou ligovou výhru nad Bohemians 1905. Slezané naopak čekají na vítězství už 13 kol a zůstali poslední.
Vyrovnané utkání v Karviné rozhodl v 77. minutě Martin Doležal. Jablonec vyhrál v nejvyšší soutěži podruhé za sebou a na třetím místě má o tři body více než šestá Sparta. Slezané nezvítězili ani v sedmém domácím duelu ligové sezony a jsou čtrnáctí.
České Budějovice rozhodly v Teplicích už v úvodních 26 minutách, kdy se postupně trefili Patrik Brandner, Petr Javorek a Lukáš Havel z penalty. Za domácí v závěru snížil Petr Mareš. Jihočeši v lize počtvrté za sebou vyhráli, pokaždé dali tři góly a posunuli se před dnešního soupeře na deváté místo tabulky. Teplice doma nebodovaly poprvé po pěti duelech nejvyšší soutěže a jsou jedenácté.
Liberec vedl nad Příbramí 2:0 po gólech Petara Musy a Tomáše Malinského, tři minuty před pauzou snížil Marek Kodr, ale stejný hráč si dal ve 66. minutě vlastní branku. V závěru už jen snížil Soufiane Dramé. Slovan po druhé ligové výhře za sebou poskočil na osmé místo, Příbram naopak prohrála i sedmý venkovní zápas v této sezoně nejvyšší soutěže a je třináctá.
Už v sobotu vedoucí Slavia Praha doma rozstřílela Ostravu 4:0 a Olomouc remizovala s Mladou Boleslaví 2:2. V pátek se Bohemians 1905 rozešli smírně bez branek se Slováckem.
První polovinu základní části nejvyšší soutěže zakončí pondělní dohrávka Zlína s Plzní.
--------

        
          MFK Karviná - FK Jablonec 0:1 (0:0)
        
      
Branka: 77. Doležal. Rozhodčí: Berka - Hájek, Horák. ŽK: Šašinka, Ndefe - Jovovič, Krob. Diváci: 2530.

        
          Slovan Liberec - 1. FK Příbram 3:2 (2:1)
        
      
Branky: 24. Musa, 31. Malinský, 66. vlastní Kodr - 42. Kodr, 90. Dramé. Rozhodčí: Cieslar - Paták, Caletka. ŽK: Oscar - Škoda, Stuparevič. Diváci: 2914.

        
          FK Teplice - Dynamo České Budějovice 1:3 (0:3)
        
      
Branky: 85. P. Mareš - 11. Brandner, 20. Javorek, 26. Havel z pen. Rozhodčí: Proske - Kotík, Dresler. ŽK: Řezníček, Moulis (oba Teplice). Diváci: 2723.

        
          SFC Opava - Sparta Praha 0:1 (0:1)
        
      
Branka: 10. Vindheim. Rozhodčí: Zelinka - Kotalík, Pečenka - Marek (video). ŽK: Žídek, Juřena - Kaya, Kanga. Diváci: 4566.
--------

        Pondělí 4. listopadu:
      
18:00 Zlín - Plzeň.
