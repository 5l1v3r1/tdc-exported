
# Бащата, опитал да убие сина си, ще бъде настанен в психиатрия

Published at: **2019-11-04T13:01:00+00:00**

Author: ****

Original: [bTV Новините](https://btvnovinite.bg/bulgaria/bashta-opital-da-ubie-sina-si-shte-bade-nastanen-v-psihiatrija.html)

Бащата, направил опит да убие седемгодишния си син, ще бъде настанен в психиатрична болница, реши Варненския окръжен съд. Това съобщиха от пресслужбата на Апелативната прокуратура в морския град.
42- годишният мъж бе привлечен като обвиняем на 23 октомври тази година. Тогава той рани детето си с нож, а себе си самонарани. Бащата и синът бяха настанени за лечение в две варненски болници.
На 30 октомври пострадалото дете бе изписано от болницата в добро общо състояние. Освидетелстването на бащата показа, че заради употреба на наркотици той е с поведенчески и психични разстройства.
Според решението на Окръжния съд мъжът ще бъде настанен в Специализираната психиатрична болница в Ловеч за 30 дни. Там трябва да бъде уточнена и диагнозата му.
Определението на Варненския окръжен съд подлежи на обжалване пред Апелативния съд в града. 
