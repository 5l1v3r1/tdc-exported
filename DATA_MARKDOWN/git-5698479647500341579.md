
# کره‌ای‌ها برای زندگی بهتر تمرین مرگ می‌کنند

Published at: **2019-11-06T10:55:34+00:00**

Author: **یورونیوز فارسی **

Original: [euronews](https://farsi.euronews.com/2019/11/06/south-korea-dying-for-better-life-fake-their-funer)

یک مؤسسه کره‌ای با دادن خدمات کفن و دفن رایگان به داوطلبان، آنها را به زندگی بهتر تشویق می‌کند.
«مرکز درمانگری هیوون» از سال ۲۰۱۲ میلادی فعالیت خود را در کره جنوبی آغاز کرده و تا کنون بیش از ۲۵ هزار نفر با شبیه‌سازی مرگ خود به امید بهبود روش زندگی، در برنامه «کفن و دفن زندگان» این مرکز شرکت کرده‌اند.
یک داوطلب ۷۵ ساله که «چو جائه هی» نام دارد و به تازگی در یکی از برنامه‌های این مرکز به نام «خوب مردن» شرکت کرده به خبرگزاری رویترز می‌گوید: «به مجرد آن که شما نسبت به مرگ آگاهی پیدا کرده و آن را تجربه می‌کنید، رویکرد جدیدی در زندگی در پیش خواهید گرفت.»
روزانه ده‌ها تن از داوطلبان کره‌ای از نوجوانان گرفته تا افراد بازنشسته، با شرکت در برنامه تمرین مردن و کفن دفن خود، عکس سر مزار خودشان را تهیه می‌کنند، کفن می‌پوشند، آخرین وصیت خود را می‌نویسند و حدود ده دقیقه در تابوت می‌خوابند.
دانشجوی ۲۸ ساله‌ای به نام «چوی جین کیو» که او نیز در مراسم شبیه‌سازی مرگ خود شرکت کرده می‌گوید که تا پیش از دراز کشیدن درون تابوت، همیشه فکر می‌کرده که بقیه مردم رقیب او هستند. اما بعد از این تمرین تصمیم گرفته است تا بدون وارد شدن به رقابت شدید در بازار کار پس از پایان تحصیلاتش، برای خودش یک شرکت مستقل تأسیس کند.
در مطالعه‌ای که اخیرا سازمان همکاری و توسعه اقتصادی در مورد شاخص بهبود زندگی در ۴۰ کشور جهان انجام داده، کره جنوبی در رده سی و سوم قرار دارد.
گزارش سازمان جهانی بهداشت نیز حاکی از آن است در سال ۲۰۱۶ میانگین موارد خودکشی در کره جنوبی ۲۰.۲ نفر در هر ۱۰۰ هزار نفر بوده که تقریبا دو برابر آمار جهانی است که از ۱۰.۵۳ نفر تجاوز نمی‌کند.
