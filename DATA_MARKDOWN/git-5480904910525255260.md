
# Dortmund otočil duel s Interem, Chelsea smazala třígólové manko

Published at: **2019-11-05T23:25:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/dortmund-otocil-duel-s-interem-chelsea-smazala-trigolove-manko/1817036?utm_source=rss&utm_medium=feed)

Praha - Fotbalisté Dortmundu ve 4. kole "slávistické" skupiny F Ligy mistrů po obratu z 0:2 na 3:2 doma porazili Inter Milán a poskočili na druhé místo tabulky. Neapol nevyužila možnost s předstihem si zajistit postup a jen remizovala 1:1 se Salcburkem. Chelsea na svém hřišti zužitkovala přesilovku o dva hráče a s Ajaxem Amstrerodam remizovala 4:4, když smazala ztrátu 1:4. Lipsko bez zraněného českého útočníka Patrika Schicka zvítězilo 2:0 v Petrohradu.
V Dortmundu to dlouho vypadalo na to, že Inter naváže na dva týdny starou domácí výhru 2:0 nad Borussií. Milánský celek vedl o přestávce 2:0, ale druhá půle patřila Borussii. Dvakrát skóroval Hakimí, který už dvěma brankami zařídil Dortmundu výhru 2:0 na Slavii, a jednou se trefil jeho spoluhráč Brandt.
Borussia poprvé ve své historii dokázala v Lize mistrů otočit utkání z 0:2 a na druhém místě tabulky má jednobodové manko na vedoucí Barcelonu. Inter ztrácí na Dortmund tři body, poslední Slavia je o další dva body zpět.
Velký "comeback" předvedla i Chelsea. Na Stamford Bridge se přitom dlouho zdálo, že Londýňané prohrají i druhý domácí zápas skupiny. "Blues" si v úvodním dějství dali dva vlastní góly a v poločase šli do kabin za stavu 1:3. Premiérově v Lize mistrů inkasovali za první poločas tři góly.
Když po pauze zvýšil Van de Beek, vypadalo to, že semifinalista minulé sezony míří k jasné výhře. Pak ale přišel velký finiš domácích, kteří skórovali třikrát za 11 minut. Londýňané rychle snížili a sudí Rocchi poté během minuty vyloučil dva hostující hráče Blinda s Veltmanem. Z druhé penalty upravil na 3:4 Jorginho a v 74. minutě srovnal James.
Domácí pak dokonce dostali míč do sítě popáté, ale gól po zásahu videorozhodčího neplatil. Chelsea jako třetí anglický tým v Lize mistrů dotáhla tříbrankovou ztrátu k bodovému zisku.
V druhém duelu skupiny H Valencie dlouho prohrávala s Lille 0:1, ale čtyřmi góly od 66. minuty otočila stav a zvítězila 4:1. Španělský celek má ve vyrovnané tabulce sedm bodů stejně jako Ajax s Chelsea, Lille dosud získalo jen bod.
Neapol si mohla jako první zajistit s předstihem postup, ale šanci zatím nevyužila a se Salcburkem jen remizovala. Domácí dokonce museli dotahovat skóre poté, co se v 11. minutě prosadil z penalty mladík Haaland a jako čtvrtý v historii Ligy mistrů skóroval při svých úvodních čtyřech startech. Neapol po remíze klesla ve skupině E na druhé místo za obhájce trofeje Liverpool, který doma zdolal poslední Genk těsně 2:1.
Lipsko v Petrohradu od začátku diktovalo tempo. Jeden gól rozhodčí hostům neuznali, ale v páté minutě nastavení první půle už mírný favorit udeřil, když se po přímém kopu trefil k tyči kapitán Demme. Pojistku přidal v 63. minutě po kličce brankáři Sabitzer.
Německý celek si připsal třetí vítězství, pojistil si vedení ve skupině G a přiblížil se k postupu. Na druhém místě je Lyon, který porazil Benficu Lisabon 3:1.

        Neapol - Salcburk 1:1 (1:1)
      
Branky: 44. Lozano - 11. Haaland z pen. Rozhodčí: Marciniak - Sokolnicki, Listkiewicz - Gil (video, všichni Pol.).  Diváci: 32.862.

        Liverpool - Genk 2:1 (1:1)
      
Branky: 14. Wijnaldum, 53. Oxlade-Chamberlain - 41. Samata. Rozhodčí: Kružliak - Somolani, Hancko (všichni SR) - Irrati (video, It.). Diváci: 52.611.

        Tabulka:
      

        Dortmund - Inter Milán 3:2 (0:2)
      
Branky: 51. a 77. Hakimí, 64. Brandt - 5. Martínez, 40. Vecino. Rozhodčí: Makkelie - Diks, Steegstra - Kamphuis (video, všichni Niz.). Diváci: 66.099.
Dortmund: Bürki - Hakimí, Akanji, Hummels, Schulz - Witsel, Weigl - Sancho (82. Piszczek), Brandt, Hazard (88. Guerreiro) - Götze (64. Alcácer). Trenér: Favre.
Inter: Handanovič - Godín, De Vrij, Škriniar - Candreva, Vecino (68. Sensi), Brozovič, Barella, Biraghi (66. Lazaro) - Lukaku (73. Politano), Martínez. Trenér: Conte.

        Tabulka:
      

        Petrohrad - Lipsko 0:2 (0:1)
      
Branky: 45.+5 Demme, 63. Sabitzer. Rozhodčí: Grinfeld - Hassan, Yarkoni (všichni Izr.) - Pinheiro (video, Portug.). Diváci: 50.452. 

        Lyon - Benfica Lisabon 3:1 (2:0)
      
Branky: 4. Andersen, 33. Depay, 89. Traoré - 76. Seferovic. Rozhodčí: Kuipers - Van Roekel, Zeinstra - Van Boekel (video, všichni Niz.). Diváci: 51.077.

        Tabulka:
      

        Chelsea - Ajax Amsterodam 4:4 (1:3)
      
Branky: 5. a 71. obě z pen. Jorginho, 63. Azpilicueta, 74. James - 2. vlastní Abraham, 20. Promes, 35. vlastní Arrizabalaga, 55. Van de Beek. Rozhodčí: Rocchi - Meli, Peretti - Valeri (video, všichni It.). ČK: 68. Blind, 69. Veltman (oba Ajax). Diváci: 39.132.

        Valencie - Lille 4:1 (0:1)
      
Branky: 66. Parejo z pen., 82. vlastní Soumaoro, 84. Kondogbia, 90. Torres - 25. Osimhen. Rozhodčí: Karasev - Demeško, Gavrilin (všichni Rus.) - Dankert (video, Něm.). Diváci: 38.252.

        Tabulka:
      
