
# Στην Αθήνα ο Πιτίνο: Δεν θέλω λεφτά, είναι τιμή για εμένα η Εθνική Ελλάδας

Published at: **2019-11-07T14:08:00+00:00**

Author: **Αλέξανδρος Τρίγκας, Χρήστος Μπαρούνης**

Original: [www.sport24.gr](https://www.sport24.gr/Basket/ElladaBasket/EthnikiBasket/o-pitino-sthn-athhna-gia-thn-ethnikh.5634560.html)

Έπειτα από ένα πολύωρο ταξίδι από τις ΗΠΑ, ο Ρικ Πιτίνο επέστρεψε στην χώρα μας. Ο έμπειρος τεχνικός βρίσκεται στην Αθήνα και την Παρασκευή (8/11) αναμένεται να έχει ραντεβού με τον Γιώργο Βασιλακόπουλο για να συζητήσουν την προοπτική ανάληψης της τεχνικής ηγεσίας της Εθνικής Ανδρών.
Υπενθυμίζεται ότι ο Πρόεδρος της ΕΟΚ έχει ζητήσει από τον Αμερικανό τεχνικό να συναντηθούν μόνο οι δυο τους, χωρίς παρουσία τρίτων, με σκοπό να γίνει μια ειλικρινής συζήτηση και να τεθούν όλα τα θέματα επί τάπητος.
 
Ο Αμερικανός τεχνικός αναμένεται να βρεθεί και στο ΟΑΚΑ για να παρακολουθήσει τον αυριανό (9/11) αγώνα του Παναθηναϊκού με την Βαλένθια, κάτι που είχε προαναγγείλει ο ίδιος μέσω Twitter. Μίλησε μάλιστα με τους δημοσιογράφους στο Ελευθέριος Βενιζέλος και ουσιαστικά έδειξε πως είναι έτοιμος να τα βρει με τον Γιώργο Βασιλακόπουλο για να ξεκινήσει έτσι ένα νέο, ιδιαίτερο κεφάλαιο για την Εθνική Ελλάδας.

        Αναλυτικά οι δηλώσεις του:
      
"Θα είναι διασκεδαστική μέρα η Παρασκευή. Είμαι ενθουσιασμένος. Είμαι έτοιμος να συζητήσω για την Εθνική, θα μιλήσουμε με τον Πρόεδρο αύριο ή μεθαύριο. Νομίζω πως είναι πρόκληση το γεγονός ότι δεν έχουν προκριθεί στους Ολυμπιακούς. Είναι μεγάλη τιμή για εμένα, θα το κάνω για την αγάπη μου για την Ελλάδα και τον κόσμο της.

        Αυτοί οι παίκτες είναι επαγγελματίες. Το κίνητρο είναι μεγάλο για να τους προετοιμάσω. Θέλω να δω πότε και που θα προπονηθούμε, ποιους παίκτες θα έχουμε, πως θα φέρουμε τον Κώστα Κουφό (τον ήθελα στο NCAA), ας ελπίσουμε ότι θα έχουμε και τον Γιάννη. Μίλησα με τον Θανάση, δεν θέλω όμως να τον ενοχλήσω τώρα, γιατί είναι συγκεντρωμένος στο πως θα πάρει το πρωτάθλημα.
      
Θα μιλήσω με την ομοσπονδία και ελπίζω να συμφωνήσουμε. Ξέρω ότι η Ελλάδα έχασε έναν πόντο από τη Βραζιλία, ήταν η στιγμή που ο ατζέντης μου μου είπε πόσο ωραίο θα ήταν να αναλάβω την Εθνική. Δεν θέλω λεφτά, για εμένα είναι τιμή να αναλάβω την ομάδα. Θα προπονήσω για την αγάπη μου για το άθλημα. Ανυπομονονώ, είμαι ενθουσιασμένος που επέστρεψα, θα δω κάποιους από τους παίκτες μου, μερικούς θα τους έχω και στην Εθνική. Ο Καλάθης θα βρίσκεται σίγουρα εκεί".
