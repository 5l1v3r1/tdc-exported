
# Prehliadač Microsoft Edge má nové logo: Ľudia sa smejú, tvrdia, že vyzerá ako kapsula na pranie

Published at: **2019-11-03T18:25:00+00:00**

Author: **Timea Krauszová**

Original: [REFRESHER](https://refresher.sk/76169-Prehliadac-Microsoft-Edge-ma-nove-logo-Ludia-sa-smeju-tvrdia-ze-vyzera-ako-kapsula-na-pranie)


        Ďalší zase tvrdia, že je to len kópia Google Chrome.
      
Microsoft má vynovenú verziu internetového prehliadača Edge. Jeho beta verzia je dostupná od augusta, plnú verziu ešte firma nespustila. Nový produkt si samozrejme zaslúži aj nové logo, a to sa v prípade Edge vydarilo. Konečne nám nepripomína časy, keď mal Internet Explorer množstvo nedostatkov a bol terčom výsmechu. K logu sa však ako prví dostali odhodlaní pátrači, ktorí vďaka indíciám od zamestnancov Microsoftu vylúštili šifru. Odmenou im bola nová hra aj nové logo. Píše The Verge.
Po sérii úloh, ktoré zahŕňali napríklad aj renderovanie nového loga sa riešitelia hádanky dopracovali k novej hre vďaka 7 indíciám. Po skončení hry uvideli nové logo.
Hra je podobná hre SkiFree z roku 1991, ktorá bola súčasťou balíčka Entertainment Pack od Microsofu. Pohybuješ sa v nej klasicky použitím klávesov WSAD, zbieraš bonusy, vyhýbaš sa nebezpečenstvu.
Vzhľadom na to, že beta verzia sa testuje od augusta a budúci týždeň nás čaká konferencia Ignite v Orlande, je možné, že nový prehliadač ohlásia už čoskoro. Zatiaľ je isté, že nový Edge bude fungovať na základe Chromia. Chromium je open source prehliadač, projekt, z ktorého si Google Chrome prevzal svoj zdrojový kód.
