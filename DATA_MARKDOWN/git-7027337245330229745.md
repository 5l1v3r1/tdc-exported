
# تولید سالانه یک میلیون تن انار در ایران

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697252/%D8%AA%D9%88%D9%84%DB%8C%D8%AF-%D8%B3%D8%A7%D9%84%D8%A7%D9%86%D9%87-%DB%8C%DA%A9-%D9%85%DB%8C%D9%84%DB%8C%D9%88%D9%86-%D8%AA%D9%86-%D8%A7%D9%86%D8%A7%D8%B1-%D8%AF%D8%B1-%D8%A7%DB%8C%D8%B1%D8%A7%D9%86)

معاون امور باغبانی وزیر جهاد کشاورزی گفت: سالانه حدود یک میلیون تن انار در ایران تولید می شود.
محمدعلی طهماسبی  امروز در مراسم افتتاحیه سیزدهمین جشنواره انار بادرود اظهار کرد: سالانه یک میلیون تن انار در بیش از ۷۲۰ رقم مختلف تولید می شود.
وی افزود: با توجه به اقلیم آب و هوایی ایران، محصول انار در ایران تولید می‌شود که بیش از ۷۲۰ رقم مختلف وجود دارد که هم برای عرضه داخلی و هم صادرات استفاده می شود.
به گزارش ایسنا، معاون باغبانی وزیر جهاد کشاورزی گفت: موضوعی که باعث دغدغه کشاورزان شده، ضایعات انار است که عمده این ضایعات به خاطر کرم گلوگاه، آفتاب سوختگی و یخ زدگی است.
وی تصریح کرد: کرم گلوگاه انار در کنار موضوعات دارویی، همت جمعی می طلبد که خود کشاورزان هم باید همکاری کنند. برای آفتاب سوختگی هم وزارت جهاد کشاورزی، تسهیلات مناسبی به کشاورزان ارائه می دهد که آماده ارائه تسهیلات هستیم.
وی گفت: برای پایین آمدن هزینه های جاری برای کشاورزان و همچنین عدم ریزش قیمت خرید انار توسط خریدار، باید تعاونی و اتحادیه هایی در منطقه تشکیل شود.
طهماسبی افزود: جهاد کشاورزی آمادگی دارد برای سیستم های نوین آبیاری، سایه بان، فرآوری محصولات، تسهیلات مناسبی را ارائه دهد.
