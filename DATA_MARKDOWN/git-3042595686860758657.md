
# Riise bryter med bettingselskap

Published at: **2019-11-06T20:20:24+00:00**

Author: **Daniel Nerli Gussiås**

Original: [Dagbladet.no](https://www.dagbladet.no/sport/riise-bryter-med-bettingselskap/71791326)

Tidligere denne uka ble det klart at mannen med flest landskamper for Norge, John Arne Riise, tar over 3. divisjonsklubben Flint Tønsberg.

        Riise har flere ganger uttalt seg om at han har ambisjoner som trener, og «fridde» blant annet til Start i vår og tok kontakt med Strømsgodset en måned senere.
      
- Jeg har prøvd meg litt som fotballekspert og synes det var veldig moro. Jeg føler at jeg kan fotball etter så mange år og har mye inside-info. Samtidig har jeg også lyst til å bli trener. Det hadde vært kult, og jeg tar trenerkurs for å ha muligheten til det etter spillekarrieren, avslørte Riise overfor Dagbladet for tre år siden.
Hele veien har han hatt et samarbeid med bettingselskapet Betsson, med unntak av et halvt år, da han vente tilbake til Aalesund som spiller våren 2016.

        Da var det en lang og hard kamp for Riise å få spille i Norge, med bakteppe i Norsk Tippings engasjement i norsk toppfotball.
      
Nå som en ny hverdag som hovedtrener i 3. divisjon venter, har Riise valgt å bryte med bettingselskapet.

        Det melder han selv på sin Twitter-konto onsdag kveld.
      
- Etter sju år som ambassadør for Betsson, har jeg bestemt meg for å følge drømmen min og i går signerte jeg for å bli trener/manager. Jeg har jobbet med fantastiske folk og har fått venner for livet. Takk for alt til alle som er involvert i Betsson-gruppen, lyder det fra den tidligere Liverpool- og Roma-stjerna.

        Saken fortsetter under bildet.
      
Riise har ikke lagt skjul på at han en dag drømmer om å bli manager i Premier League, hvor han selv tilbrakte åtte år av sin spillerkarriere.
- Min langsiktige drøm er å trene et lag i Premier League, eller en annen storklubb. For å få til det må jeg jobbe målrette og hardt. Etter flere måneder med å bli kjent med Flint føler jeg at dette er en god match. De har stor fokus på breddefotball og finne nye talenter på en god måte, sa Riise til VG gjennom manageren Erland Bakke i går etter at det ble klart at han skal ta over Tønsberg-klubben.
For knappe ti måneder siden sa Riise dette til Dagbladet om trenerambisjonene:

        - Det viktigste blir å få erfaring på feltet. Jeg ønsker å være sjefen. Jeg vil ha ansvar for å organisere trening, treningsuker, følge opp spillere og sette en formasjon. Du skal ha en assistent, keepertrener og fysisk trener, sa Riise.
      
Med ei fortid i blant annet Monaco, Liverpool, Roma og Fulham har Riise snappet opp mye kunnskap. Nettopp her mener han grunnlaget for suksess ligger. Han avslørte også at han hadde diskutert trener-ambisjonene med sin tidligere manager i Liverpool, Rafa Benitez.
- Jeg har hatt flere samtaler med tidligere trenere. For eksempel Rafael Benítez. Jeg kommer til å snakke med ham igjen, før jeg gjør noe. Det frister skikkelig å være på feltet. Jeg har en plan for hva jeg skal gjøre. Det har jeg lyst til å få ut i praksis på banen, sa Riise.
Tidligere har Riise prøvd seg både som spilleragent og sportssjef. Sist vinter hadde sunnmøringen jobb i klubben Birkirkara som holder til på Malta.
