
# Для перезапуску економіки уряд скоротить майже дві тисячі посад в Держслужбі статистики

Published at: **2019-11-06T09:28:00+00:00**

Author: ****

Original: [DT.ua](https://dt.ua/ECONOMICS/dlya-perezapusku-ekonomiki-uryad-skorotit-mayzhe-dvi-tisyachi-pochad-v-derzhsluzhbi-statistiki-328649_.html)

В Україні скоротять 1770 посад у Державній службі статистики, а також звільнять і передадуть в оренду або на приватизацію 281 об'єкт нерухомості, повідомив міністр Кабінету міністрів Дмитро Дубілет.
"Ми проводимо цю оптимізацію за рахунок скорочення підрозділів районного рівня. З урахуванням того, що більшість звітів, які компанії подають у Держстат, подаються в електронному вигляді, підтримка цих підрозділів стала недоцільною. Частина функцій, які виконували районні підрозділи, будуть передані на обласний рівень", - написав міністр у своєму Facebook.
Також він запевнив, що в уряді планують спростити звіти, що подаються у Держстат, та зменишити їхню кількість.
"Хотів би звернутися окремо до співробітників, які потрапили під це скорочення. Нам дуже шкода, що нам довелося йти на ці заходи, але ми змушені це робити, щоб перезапустити економіку України. Я дуже сподіваюся, що ви зможете знайти в цій новій економіці своє місце. Ми будемо над цим працювати разом із оновленою службою зайнятості та багатьма іншими сторонами", - додав Дубілет.
Зазначимо, що в рамках так званої оптимізації кабінет міністрів України під головуванням Олексія Гончарука мало не скасував як явище одноразову виплату при народження дитини. Щоправда після суспільного розголосу та негативного резонансу від ідеї відмовились.
Також уряд вирішив скасувати виплату відпускних держчиновникам готівкою та перевести їх на безготівковий розрахунок, чим поклав витрати за оготівлення коштів на плечі працівників.
