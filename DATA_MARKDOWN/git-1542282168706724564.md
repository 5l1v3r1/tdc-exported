
# Δρέσδη: Η πόλη που κήρυξε «κατάσταση έκτακτης ανάγκης για τον ναζισμό»

Published at: **2019-11-03T17:26:58+00:00**

Author: **Πάνος Κιτσικόπουλος**

Original: [euronews](https://gr.euronews.com/2019/11/03/germania-dresdi-nazinotstand)

Πάνω από επτά δεκαετίες μετά την αυτοκτονία του Αδόλφου Χίτλερ και του τέλους του αιματηρού ιδεολογήματος που ίδρυσε, μια γερμανική πόλη κηρύσσει "Nazinotstand", δηλαδή κατάσταση έκτακτης ανάγκης λόγω του ναζισμού.
Η πρωτεύουσα της Σαξονίας Δρέσδη επί μακρόν θεωρείτο προπύργιο της άκρας δεξιάς στη Γερμανία ως γενέτειρα και του αντιισλαμικού κινήματος Pegida. Όμως τώρα δημοτικοί σύμβουλοι με ψήφισμά τους ζητούν ανάληψη δράσης για να αντιμετωπιστεί η ανάδυση της ακραίας ιδεολογίας.
Το ψήφισμα κατατέθηκε από τον Μαξ Άσενμπαχ, δημοτικό σύμβουλο με το σατιρικό κόμμα "Die Partei" (= Το Κόμμα), ο οποίος επισημαίνει: «Ο όρος "Nazinotstand" σημαίνει, όπως και με την κλιματική αλλαγή, πως έχουμε σοβαρό πρόβλημα. η ανοικτή δημοκρατική κοινωνία απειλείται. Για χρόνια οι πολιτικοί ήταν σε άρνηση, όμως πλέον δεν μπορείς να αγνοήσεις το πρόβλημα. Αρνούνταν να κάνουν κάτι γι' αυτό, λέγοντας απλά πως 'όχι, κηρύξαμε έκνομες τις ακροδεξιές ιδέες και δεν συνομιλούμε με ναζί, δεν έχουμε κάτι να κάνουμε'».
Αν και το ψήφισμα έγινε δεκτό με 39 ψήφους υπέρ και 29 κατά, η χριστιανοδημοκρατική παράταξη του δήμου το απέρριψε. Τα στελέχη της έκαναν λόγο για κατάχρηση του όρου «κατάσταση έκτακτης ανάγκης», ενώ τόνισαν πως η ακραία δράση δεν έρχεται μόνο εκ δεξιών.
