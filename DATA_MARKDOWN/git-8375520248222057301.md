
# У жовтні прогульників-нардепів іще побільшало – Комітет виборців

Published at: **2019-11-04T10:12:43+00:00**

Author: ****

Original: [ГЛАВКОМ](https://glavcom.ua/news/u-zhovtni-progulnikiv-nardepiv-ishche-pobilshalo-komitet-viborciv--637518.html)

Показники відвідування Верховної Ради депутатами у жовтні знизилися у порівнянні з попереднім місяцем.
Про це повідомляє Комітет виборців України (КВУ).
«У цілому показники відвідування ВР залишаються високими, однак вони дещо погіршилися у порівнянні із попереднім місяцем. Зокрема, дещо погіршилася динаміка відвідування у ВО «Батьківщини» (-9% відвідуваності), «Голосу» (-8%), «ОПЗЖ» (-5%) та «Слуги Народу» (-2%). У «Європейської солідарності» показники відвідуваності залишилися сталими, тобто відсоток депутатів, які відвідували засідання Ради у вересні та жовтні, не змінився», - розповів голова КВУ Олексій Кошель.
Зазначається, що найвищі показники відвідуваності у «Слуги Народу» та «Європейської солідарності». В середньому на засіданнях Ради були присутні 92% депутатів СН та 87% депутатів ЄС. Також високі показники у фракції «Голос» - 86%.
Нижчі показники у фракцій «Опозиційна платформа За життя» - 80% та ВО «Батьківщина» - 79%.
У середньому на засіданнях Верховної Ради були присутні 378 народних депутатів або 89% від її поточного складу.
Інформація за даними письмової реєстрації.
Всього в жовтні було проведено 16 пленарних засідань.
У КВУ нагадали, що 30 жовтня набув чинності закон №196-IX, який передбачає введення штрафів для депутатів, які систематично не голосують в Раді та не відвідують засідання парламентських комітетів.
Нинішній склад парламенту провів своє перше пленарне засідання 29 серпня цього року.
