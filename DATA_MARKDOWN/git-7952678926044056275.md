
# הקלה: גומש עבר בהצלחה ניתוח קשה בקרסולו

Published at: **2019-11-04T18:30:00+00:00**

Author: **מערכת אתר ערוץ הספורט**

Original: [Sport5.co.il](https://www.sport5.co.il/articles.aspx?FolderID=252&docID=327316&lang=HE)

חדשות טובות מאברטון: המועדון הודיע הערב (שני) שאנדרה גומש, שנפצע אתמול בצורה מזוויעה ב-1:1 נגד טוטנהאם, עבר בהצלחה ניתוח לא פשוט בכלל בקרסולו. הטופיז הוסיפו שהקשר יעבור כעת להליך החלמה ארוך, ושהוא צפוי להחלים בצורה מלאה ולשוב למגרשים. "בשם אנדרה והמועדון, אנחנו רוצים להודות לכל אוהדי אברטון ולכל אוהדי הקבוצות האחרות שתמכו בו ובנו", נכתב בהודעת המועדון.
כזכור, הפורטוגלי נפצע בצורה קשה מאוד אחרי שיונג מין סון גלש בצורה די נורמטיבית לרגליו. סון ניסה לעצור מתפרצת, אבל לרוע מזלו הפורטוגלי נתקל בסרז' אורייה והסוף כבר ידוע מראש. לאחר מכן הגיע החלק הקשה באמת - המראות. הרגל של הקשר התעקמה בצורה קשה מאוד, ואם זה לא הספיק, התגובות של שחקני טוטנהאם היו באמת שוברות לב.
