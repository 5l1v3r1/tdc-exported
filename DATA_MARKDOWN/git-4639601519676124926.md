
# Υπεύθυνες δηλώσεις και εξουσιοδοτήσεις μέσω smartphone

Published at: **2019-11-05T15:03:34+00:00**

Author: **Κλώντζα Ολγα**

Original: [Το Βήμα Online](https://www.tovima.gr/2019/11/05/society/ypeythynes-diloseis-kai-eksousiodotiseis-meso-smartphone/)

Η «ψηφιακή» συμπλήρωση υπεύθυνης δήλωσης και εξουσιοδότησης χωρίς αυτοπρόσωπη παρουσία θα είναι οι πρώτες  υπηρεσίες που θα έχουν κυριολεκτικά στα χέρια τους οι πολίτες μέσα από την ενιαία πύλη gov.gr. Αυτό σημαίνει ότι θα μπορούν να κάνουν υπεύθυνες δηλώσεις και εξουσιοδοτήσεις από το κινητό, το τάμπλετ ή το γραφείο του σπιτιού τους. Όπως είπε ο Υπουργός Επικρατείας και Ψηφιακής Διακυβέρνησης κ. Κυριάκος Πιερρακάκης σε τηλεοπτική του συνέντευξη, αυτός είναι ο στόχος των επομένων μηνών.

        «Θέλουμε οι πρώτες υπηρεσίες που θα παρέχονται στους πολίτες ψηφιακά να είναι η συμπλήρωση εξουσιοδοτήσεων και υπεύθυνων δηλώσεων. Φυσικά θα υπάρχει πρόσβαση και σε όλες τις υφιστάμενες υπηρεσίες, που σήμερα μπορούμε να έχουμε από τα site των διαφορετικών Υπουργείων» δήλωσε.
      

        Διαβάστε ακόμη : Αυτοκίνητα - Έρχονται τα πάνω – κάτω στον κλάδο
      
 Επίσης, επανέλαβε την πρόθεση για περαιτέρω αναβάθμιση των υπηρεσιών που προσφέρουν τα ΚΕΠ, χαρακτηρίζοντας τον ρόλο τους κομβικό. «Από το να έχουμε ένα ΚΕΠ που μπορεί να τυπώνει τα πιστοποιητικά, εμείς οφείλουμε να πάμε ένα βήμα μπροστά: να μην χρειάζονται τα περισσότερα πιστοποιητικά. Εφόσον το κράτος έχει τα δεδομένα στα χέρια του, κάθε διαλειτουργικότητα “σκοτώνει” τουλάχιστον μία ουρά».

        Ένας αριθμός μητρώου για την ψηφιακή αλληλεπίδραση πολίτη-Δημοσίου 
      
Μιλώντας για τη σημασία της προσπάθειας ταυτοποίησης των πολιτών μεταξύ των πολυάριθμων μητρώων του ελληνικού δημοσίου, ο κ. Πιερρακάκης επισήμανε ότι «όλοι οι αριθμοί θα πρέπει εν τέλει να απορροφηθούν από έναν». Μάλιστα, σε αυτή τη φάση, εξετάζονται οι εναλλακτικές «για να δούμε εάν θα μπορούσαμε να αξιοποιήσουμε έναν από τους υφιστάμενους αριθμούς, το ΑΦΜ, τον ΑΜΚΑ και να βλέπαμε εάν θα μπορούσαμε να μετονομάσουμε έναν από αυτούς τους αριθμούς και να τον διευρύνουμε στη χρήση του ή εάν θα έπρεπε να εκδώσουμε έναν εντελώς καινούργιο αριθμό. Αυτή φυσικά είναι τεχνική συζήτηση, δεν είναι πολιτική».
 Προκειμένου λοιπόν αυτός ο νέος αριθμός να οδηγήσει με επιτυχία στη μείωση της γραφειοκρατίας, θα πρέπει να κατοχυρωθεί ότι η ψηφιακή και φυσική αλληλεπίδραση κάθε πολίτη με το κράτος είναι ακριβώς η ίδια. «Πρέπει να υπάρξει η απόλυτη ισοδυναμία. Και εδώ εντάσσονται όλες αυτές οι πρόσθετες συζητήσεις για τις ψηφιακές υπογραφές, για τις νέες ταυτότητες. Όλα αυτά θα είναι κομμάτι μιας ευρύτερης νομοθετικής μας παρέμβασης τους επόμενους μήνες για να μπορέσουμε βήμα – βήμα να ξεδιπλώσουμε αυτήν τη στρατηγική» ανέφερε ο Υπουργός Ψηφιακής Διακυβέρνησης. 
 «Αυτή τη στιγμή όλη η συζήτηση δεν είναι για να ψηφιοποιήσεις πρόσθετα δεδομένα. Τα δεδομένα αυτά το κράτος ήδη τα έχει και μιλάμε για μία συζήτηση που έχει να κάνει με το πώς θα κάνουμε τη ζωή των πολιτών απλούστερη και καλύτερη. Εάν έχουμε συγκεντρωμένα και διαλειτουργικά τα δεδομένα των πολιτών, δεν χρειάζεται να πάνε σε επτά ουρές, μπορούν να πάνε σε μία η εάν ψηφιοποιήσουμε τη διαδικασία ενδεχομένως σε καμία» συμπλήρωσε. 
Τέλος, αναφέρθηκε στη θέση της χώρας στους ψηφιακούς δείκτες και στις προοπτικές της: «Οι Αμερικάνοι έχουν μία πάρα πολύ ωραία λέξη το “underdog”. Υπάρχει αυτή η λέξη κάποιου που φαίνεται να είναι τελευταίος, αλλά ξαφνικά κάνει ένα σπριντ και συχνά κερδίζει ακόμα τον Μαραθώνιο. Καταλαβαίνω ότι η Ελλάδα μετά την κρίση, έπειτα από δέκα χρόνια κρίσης, πλέον είναι μία χώρα που έχει μόνο έναν δρόμο, να πάει μπροστά. Στόχος είναι να καταφέρουμε να καταστήσουμε την Ελλάδα από ουραγό, ενδεχομένως και πρωτοπόρα σε πολλά πράγματα, γιατί αυτή είναι η θέση που μας ταιριάζει».

        Η Σακίρα στην Κύπρο σε καμαρούλα μια σταλιά
      
