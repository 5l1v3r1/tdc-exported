
# La Junta Electoral permet l'acampada de la plaça Universitat, denunciada per Ciutadans

Published at: **2019-11-05T12:33:00+00:00**

Author: **Redacció 324**

Original: [CCMA](https://www.ccma.cat/324/la-junta-electoral-permet-lacampada-de-la-placa-universitat-denunciada-per-ciutadans/noticia/2961020/)

La Junta Electoral Provincial de Barcelona permet l'acampada d'estudiants de la plaça Universitat de Barcelona. Així doncs, els joves podran mantenir la protesta malgrat la denúncia de Ciutadans, que aquest dilluns va demanar a la Junta Electoral que actués per posar fi a l'acció, en considerar que es tractava d'una protesta independentista en període electoral.
La Junta considera que no es fa menció ni es demana el vot per a cap força política, però insta les forces de seguretat que garanteixin que el dia de les eleccions quedin lliures els accessos del col·legi electoral i que es retiri qualsevol "símbol polític o reivindicació" i que impedeixin que es facin "actes de proselitisme electoral" al voltant.
 

        Els estudiants fa gairebé una setmana que mantenen la seva protesta
      
 
La Junta Electoral Provincial argumenta que el manifest dels estudiants "no fa cap menció directa a cap força política, ni apel·lació al vot."
Considera també que l'acampada en si "no ocupa tota la plaça" i que l'assistència no suposa "gran repercussió".
 

        Un centenar de tendes de campanya ocupen la plaça Universitat
      

        Garantir la jornada electoral
      
La decisió de la Junta Electoral Provincial afegeix que ha de garantir el correcte desenvolupament de la jornada electoral i insta les forces de seguretats, Mossos i Guàrdia Urbana que vetllin perquè es pugui accedir al col·legi electoral que hi ha a la plaça, i no hi hagi ni símbols ni reivindicacions polítiques o es faci cap acte en aquest sentit.
 
 
La Junta Electoral també observa que la campanya electoral no s'ha vist afectada en aquesta plaça, ja que no està totalment ocupada, i el mateix dia Ciutadans va poder fer-hi un acte.
Els joves estan acampats a la plaça des de dimecres passat, amb un centenar de tendes de campanya, per reclamar que s'aturi la repressió i que es negociï un referèndum d'autodeterminació.
 
