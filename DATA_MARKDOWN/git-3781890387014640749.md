
# 'แก๊งแหกคุก'ใช้ชีวิตแลกอิสรภาพ! 'ทนไม่ได้ถ้าติดคุกอีก'

Published at: **2019-11-06T01:00:00+00:00**

Author: ****

Original: [เดลินิวส์](https://www.dailynews.co.th/crime/740171)


        ไทม์ไลน์วันที่ 2 ปฏิบัติการไล่ล่า "แก๊งแหกคุก" สาวลึกผู้ร่วมขบวนการวางแผนอย่างดีพาหนี เปลี่ยนรถยนต์เป็นระยะ ญาติทำใจถ้าถูกจับตาย ล่าสุดพบเก๋งมิตซูบิชิพาหนีถึงจ.สระแก้ว ไม่กี่กิโลจ่อข้ามชายแดนไปเขมร
      
"เดลินิวส์ออนไลน์" ขอสรุปไทม์ไลน์วันที่ 2 ของปฏิบัติการไล่ล่า 3 ผู้ต้องหาคดียาเสพติด นายหน่อย หรือ ต้น นิลเทศ อายุ 40 ปี และน.ส.สิรินภา วิเศษฤทธิ์ อาย 30 ปี กับนายบาร์ท อันเลน เฮลมัส อายุ 39 ปี สองสามีภรรยา ที่ก่อเหตุอุกฉกรรจ์ใช้มีดแทงตำรวจศาลพัทยาแล้วใช้ปืนยิงเปิดทางจากใต้ถุนศาลจังหวัดพัทยา จ.ชลบุรี ไปขึ้นรถกระบะที่จอดรออยู่ขับหลบหนีไป มาให้รับทราบความคืบหน้ากัน นายสุริยัณห์ หงษ์วิไล โฆษกศาลยุติธรรม เปิดเผยว่า ผู้พิพากษาหัวหน้าศาลจังหวัดพัทยาจะเซ็นหนังสือคำสั่งตั้งคณะกรรมการสอบข้อเท็จจริงถึงเหตุการณ์ที่เกิดขึ้นในทุกประเด็นเพื่อหาสาเหตุความบกพร่อง ว่าทำไมคนร้ายจึงมีอาวุธปืนและมีดใช้ในการหลบหนีได้ โดยได้รับรายงานว่า เรื่องนี้ทางเจ้าหน้าที่ตำรวจก็จะมีการดำเนินการในส่วนของหน่วยงานตัวเองอยู่เช่นกันสำหรับอาการของ ร.ต.อ.ธนะเมศฐ์ โพธิพันธ์ รองสว.ป.สภ.สัตหีบ ซึ่งถูกทำร้ายบาดเจ็บ อาการดีขึ้นแต่ยังอยู่ในห้องไอซียู คนไข้ยังรู้สึกตัวดีอยู่ มีอาการคงที่ชีพจรปกติแต่ยังต้องใส่สายระบายเลือดที่ปอด โดยแพทย์จะดูผลเลือดอีกครั้งนึงคาดว่าถ้าอาการคงที่ก็อาจจะย้ายไปห้องพักพื้นได้
พล.ต.อ.จักรทิพย์ ชัยจินดา ผบ.ตร. ฝากเตือนผู้ต้องขังทั้ง 3 ราย มามอบตัวกับเจ้าหน้าที่ พร้อมสั่งการให้เร่งสืบสวน ไล่ล่า กดดัน และจับกุมผู้ต้องหาและผู้ที่เกี่ยวข้องทั้งหมดมาดำเนินคดีให้ได้โดยเร็ว เน้นย้ำเจ้าหน้าที่ต้องใช้ความระมัดระวัง หากมีการต่อสู้ขัดขืนและประสงค์ถึงชีวิตเจ้าหน้าที่ก็จำเป็นที่จะต้องดำเนินการขั้นเด็ดขาด  เจ้าหน้าที่พบรถกระบะยี่ห้ออีซูซุ ดีแมกซ์ สีบรอนซ์เทา ทะเบียน ผข 738 ระยอง ที่คนร้ายทั้ง 3 ราย ใช้เป็นพาหนะในการหลบหนี ซึ่งมีผู้นำมาจอดทิ้งไว้ภายในบริเวณนิคมอุตสาหกรรโรจนะบ่อวิน จ.ชลบุรี ต่อมาเจ้าหน้าที่ติดตามจับกุมตัว นายธรรมนูญ หรือ แม็ค ละอองศรี อายุ 25 ปี และน.ส.กนกอร บุญปลูก สองสามีภรรยา ที่นำรถกระบะมาจอดทิ้งได้ในพื้นที่อ.บ้านบึง จ.ชลบุรี ก่อนคุมตัวไปสอบสวน เบื้องต้นพบว่าสองสามีภรรยามีส่วนช่วยเหลือให้ผู้ต้องหาทั้ง 3 รายหลบหนี ขณะที่นางทองหล่อ นิลเทศ อายุ 63 ปี น.ส.วัสดา นิลเทศ อายุ 42 ปี แม่และพี่สาวของนายหน่อย หรือ ต้น นิลเทศ อายุ 40 ปี 1 ในผู้ต้องหาที่หลบหนี วอนขอให้นายหน่อยเข้ามอบตัวกับเจ้าหน้าที่ตำรวจ ให้คิดถึงหัวอกพ่อแม่บ้าง ไม่เคยคิดว่านายหน่อยจะมาก่อเหตุแบบนี้ ทำใจไว้แล้วหากนายหน่อยจะถูกจับตาย เพราะเจ้าตัวเคยพูดไว้ว่า "ทนไม่ได้ถ้าต้องคิดคุกอีก" 
ด้าน พล.ต.ท.ศตวรรษ หิรัญบูรณะ ผู้ช่วย ผบ.ตร. ประชุมร่วมชุดคลี่คลายคดีและติดตามไล่ล่าผู้ต้องหาที่สภ.เมืองพัทยา จ.ชลบุรี ก่อนเปิดเผยว่า ตำรวจจับกุมตัวผู้มีส่วนรู้เห็นและให้การช่วยเหลือผู้ต้องหาหลบหนีได้แล้ว 4-5 รายนั้น พบมีการวางแผนไว้ล่วงหน้าเป็นอย่างดี โดยมีกำหนดเวลา และขั้นตอน รวมถึงการนำส่งอาวุธขณะเข้าเยี่ยมมาให้ผู้ต้องหา ก่อนนำยานหานะมารับเพื่อหลบหนีและใช้คีมที่เตรียมมาตัดโซ่ตรวนออก ก่อนจะมีคนขับรถมิตซูบิชิ สีขาว หลังคาสีดำ ทะเบียน ขต 4390 ชลบุรี มาสับเปลี่ยนให้ในพื้นที่ อ.ศรีราชา คาดว่าผู้ต้องหาทั้ง 3 ราย ยังหลบอยู่ในพื้นที่ภูธรภาค 2 และกำลังประสานพรรคพวกเพื่อหวังหลบข้ามไปยังประเทศเพื่อนบ้าน 
สอบสวนผู้ที่ให้การช่วยเหลือทั้งหมดให้ความร่วมมือดี ซึ่งทั้งหมดเป็นกลุ่มคนสนิทของ นายหน่อย นิลเทศ อายุ 41 ปี 1 ในผู้ต้องหา ต่อมาเจ้าหน้าที่ก็สามารถตรวจยึดรถกระบะยี่ห้อโตโยต้า วีโก้ ทะเบียน สีบรอนซ์ ทะเบียน ผค 6762 ชลบุรี ไว้ได้อีก 1 คัน ซึ่งเป็นรถคันที่ 3 ที่กลุ่มผู้ให้การช่วยเหลือไปยืมเพื่อนบ้านมาสับเปลี่ยนขณะหลบหนี นอกจากนี้ตำรวจยังได้ตั้งรางวัลสำหรับผู้แจ้งเบาะแสในการติด ตามจับกุมผู้ต้องหาทั้ง 3 รายที่หลบหนี จำนวน 50,000 บาท หลังมีเบาะแสผู้ต้องหาจะหลบหนีข้ามแดนไปฝั่งกัมพูชา พล.ต.ต.ปราศรัย จิตตสนธิ ผบก.ภ.จว.สระแก้ว สั่งระดมกำลังปิดล้อมพื้นที่เป้าหมายซึ่งอยู่ห่างจากชายแดนด้าน อ.อรัญประเทศ ประมาณ 30 กม. ตั้งด่านสกัดตลอดแนวชั้นในก่อนออกไปชายแดน พร้อมประสาน ทหารกองกำลังบูรพา ทหารพราน ตชด. เร่งไล่ล่าติดตามตัวอย่างกระชั้นชิดจนสามารถตรวจยึดรถเก๋งมิตซูบิชิ มิราจ ที่คนร้ายใช้หลบหนีมาจอดทิ้งอยู่พื้นที่ สภ.เขาฉกรรจ์ จ.สระแก้ว และตรึงกำลังเพื่อไล่ล่าในช่วงเช้าอีกครั้ง
