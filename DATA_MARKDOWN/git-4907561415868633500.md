
# Arıları korumak için Instagram'ı kullanan arı

Published at: **2019-11-05T10:18:27+00:00**

Author: ****

Original: [Posta](https://www.posta.com.tr/arilari-korumak-icin-instagrami-kullanan-ari-haber-fotograf-2217055)

Ünlü fizikçi Einstein'ın sözünü hatırlarsınız: Bal arıları yok olursa, insanlık da yok olur. Modern dünyanın yarattığı olumsuz koşullar nedeniyle son zamanlarda arı popülasyonlarında ciddi bir azalma söz konusu.
Bal arıları, yediğimiz her 3 yemekten birinin var olma sebebi. ABD'de mahsul değerlerini her yıl 15 milyar dolardan fazla arttırmakta. Ancak bal arılarının sayısı 30 yıldan fazla bir süredir düşüş gösteriyor.
Bu da insanlığın geleceğini tehlikeye atıyor.
Fransız hayır kurumu Fondation de France, arı popülasyonunun azalması ve arıların tehlikeye girmesi nedeniyle Instagram'da @bee_nfluencer adıyla bir kraliçe arı karakteri yarattı.
Kurum, adını B koydukları bu arı sayesinde Instagram'da arıların karşı karşıya olduğu tehlikeler konusunda farkındalık yaratmaya çalışıyor.
Fondation de France, arı B sayesinde topladıkları bağışları arılara yardım amacıyla araştırmalara ve yeni görevlere harcıyor.
B'nin Instagram hesabı, 100 binden fazla takipçiye sahip.
Hesap, dünyayı gezen, günlük işlerini yapan, kıyafet deneyen, adeta bir manken gibi poz veren B'nin fotoğraflarıyla dolu.
B, tabii ki gerçek bir arı değil, kendisi bilgisayarda yaratılmış bir fenomen.
Paylaşımlarının altına yorum yazmayı da ihmal etmiyor. Mesela bir yorumu; 'Pablo Picasso değilim ama elimden gelenin en iyisini yapmaya çalışıyorum. Peki sizin en iyi yaptığınız şey nedir?'
Tabi ki B'nin takipçileri de onun sorularını yanıtsız bırakmıyor. B'nin hemen hemen her fotoğrafının altında yorum yağmurları var.
B'de diğer Instagram influencer'ları gibi ürün reklamları alıyor ve bunları hesabında yayınlıyor.
Markalarla ortaklık kuran B'nin, bu sponsorluklarından gelen tüm para, Fransa'daki tozlayıcı koruma projelerini destekleyen Bee Fund'a gidiyor.
Öte yandan, Fondation de France, Fransa arı kolonilerinin yüzde 30'undan fazlasının her yıl kaybolduğunu tahmin ediyor.
