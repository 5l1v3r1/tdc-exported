
# Коболєв про рішення Ради: Тепер маємо можливість отримати серйозний аргумент на переговорах з Газпромом

Published at: **2019-11-01T21:30:00+00:00**

Author: ****

Original: [ZIK.UA](https://zik.ua/news/2019/11/01/koboliev_pro_rishennya_rady_teper_maiemo_mozhlyvist_otrymaty_seryoznyy_argument_1681973)


        Голова правління НАК "Нафтогаз України" Андрій Коболєв заявив, що після прийняття закону про відділення ГТС від Нафтогазу НАК отримала можливість вчасно завершити анбандлінг і отримати серйозний аргумент у тристоронніх переговорах з російським Газпромом.
      
Про це він написав на своїй сторінці у Facebook.
"Вчора Верховна Рада прийняла закон про відокремлення ГТС від Нафтогазу – 341 голос "за"... Тепер є можливість вчасно завершити анбандлінг і отримати серйозний аргумент у тристоронніх переговорах з Газпромом. Тепер у нас є підстави переконувати Євросоюз, щоб він продовжив вимагати від Росії збереження транзиту по українській ГТС, яка стає частиною загальноєвропейської енергосистеми", – сказано у повідомленні.
За його словами, у той же час для успіху в переговорах і досягнення цілей Україні необхідно ще багато чого – зокрема "прийняти мережеві кодекси і забезпечити своєчасне укладання пакета договорів для коректного проведення анбандлінгу".
"На жаль, депутати не зберегли в законі можливість залучати до управління ГТС західних партнерів. До цього питання доведеться повертатися пізніше. Але зміни, критичні для завершення анбандлінгу, парламент прийняв", – додав Коболєв.
Нагадаємо, 31 жовтня Верховна Рада України ухвалила закон про анбандлінг "Нафтогазу". Це дозволить газопостачальній компанії працювати за європейськими правилами і апелювати до європейських партнерів по спільній позиції на переговорах.
