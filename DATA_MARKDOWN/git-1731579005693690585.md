
# Honor ha dispensato dolcetti ai suoi fan per Halloween: ecco il primo indizio sul suo nuovo smartwatch

Published at: **2019-11-02T11:18:26+00:00**

Author: **Edoardo Carlo Ceretti**

Original: [MobileWorld](https://www.mobileworld.it/2019/11/02/honor-dispensato-dolcetti-ai-suoi-fan-halloween-primo-indizio-sul-suo-smartwatch-240119/)

A metà settembre, insieme ai nuovi e controversi Mate 30, Huawei ha presentato anche Watch GT 2, nuovo smartwatch che abbiamo già avuto modo di recensire e di apprezzare per costruzione, funzionalità e soprattutto autonomia. Presto, anche il brand gemello Honor seguirà l’esempio, come ha fatto chiaramente intendere in occasione della notte di Halloween.
Tramite i suoi canali sociali infatti, Honor ha voluto stuzzicare i suoi fan, pubblicando un’immagine a tema Halloween, che vede protagonista la sagoma di un misterioso smartwatch, che nelle fattezze riprende da vicino quel Watch Magic che presentò sul finire del 2018. Vien da sé fare 2+2 e ipotizzare che Watch Magic 2 sia in rampa di lancio, entro la fine di questo 2019.
Sul suo conto però, latitano informazioni più dettagliate. Sicuramente si tratterà di uno smartwatch dal display circolare, presumibilmente in tecnologia AMOLED, con due prominenti tasti fisici sul fianco destro, ed è probabile che il prezzo di listino sarà aggressivo. Chissà inoltre se, seguendo le orme di Watch GT 2, arriverà in due varianti dimensionali, da 46 e 42 mm, per adattarsi al meglio a qualsiasi polso. Presto ne sentiremo nuovamente parlare.
Via: Digital Trends
