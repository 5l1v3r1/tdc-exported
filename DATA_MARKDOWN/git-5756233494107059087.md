
# قیمت‌ سکه در یک سال چقدر تغییر کرد؟+جدول

Published at: **2019-11-04T22:38:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619920/%D9%82%DB%8C%D9%85%D8%AA%E2%80%8C-%D8%B3%DA%A9%D9%87-%D8%AF%D8%B1-%DB%8C%DA%A9-%D8%B3%D8%A7%D9%84-%DA%86%D9%82%D8%AF%D8%B1-%D8%AA%D8%BA%DB%8C%DB%8C%D8%B1-%DA%A9%D8%B1%D8%AF-%D8%AC%D8%AF%D9%88%D9%84)


        سکه طی یک سال گذشته یک روند غیرقابل پیش‌بینی را طی کرده است؛ هر چند وقت یکبار گران می‌شد و دوباره به سمت ارزانی می‌رفت.
      

        آفتاب‌‌نیوز :
      
آنچه که از گرانی‌ سکه در ذهن مردم مانده همان سکه ۵ میلیون تومانی است که باعث تعجب همه شد. شاید برای کسانی که روند قیمتی سکه را رصد می‌کردند، این نوسانات آشنا باشد اما در این گزارش قصد داریم به مهم‌ترین آن اشاره کرده و بگوییم که سکه طی این یک سال چقدر تغییر قیمتی داشته است.
آبان سال قبل سکه طرح جدید تا مرز ۴.۵ میلیون تومان رفته بود اما یکباره مسیر کاهشی را در پیش گرفت. یعنی از آذر سال قبل این کاهش ملموس و قابل مشاهده بود و نگاهی به قیمت‌ها نشان از ارزان سکه داشت. مثلا قیمت سکه طرح جدید از ۴.۵ به ۳.۹ میلیون تومان رسید.
این روند ارزانی تا بهمن‌ماه ادامه داشت و نوسان‌های ثبت شده همه به سمت ارزانی بود. اما در بهمن ماه یک افزایش قیمت اتفاق افتاد که تا اردیبهشت سال بعد هم ادامه داشت. تا جایی که قیمت سکه که در دی ماه سال قبل تا ۳.۶ میلیون تومان کم شده بود ابتدا به ۴.۱ میلیون تومان رسید و بعد، مسیر گرانی را تا ۵ میلیون تومان ادامه داد. البته انواع سکه هم تقریبا همین روند را در پیش گرفته بودند.
همین مسیر گرانی در تیر ماه دوباره به یک نقطه عطف رسید. در خرداد ماه ۹۸ قیمت سکه طرح جدید و دیگر انواع سکه دوباره به سمت ارزانی رفت. قیمت سکه طرح جدید در این ماه از ۵ میلیون تومان کوتاه آمد و به ۳.۹ میلیون تومان رسید. یک ماه بعد دوباره این روند یک افزایش را تجربه کرد و به ۴.۵ میلیون تومان رسید. از آن زمان تا آبان ۹۸ کل روندها به سمت ارزانی سکه بود. عددهای ثبت شده برای قیمت سکه نشان می‌دهد که قیمت سکه طرح جدید از تیر ماه امسال مسیر سقوط قیمت را در پیش گرفته و از ۴.۵ به ۳.۹ میلیون تومان در آبان ماه رسیده است.
در حقیقت تغییرات روزانه شاید افزایش اندک را نشان دهد اما روند سالانه سکه این را تایید می‌کند که سکه از آبان سال قبل تا آبان امسال به سمت ارزانی رفته است. شاید از هر کسی بپرسید بگوید که سکه گران شده است. دلیلش هم همان سکه ۵ میلیون تومانی است که باعث شد روند گرانی سکه بیشتر از این کاهش یک ساله به چشم بیاید.
