
# Xiaomi Mi Note 10 Pro bude pohánět vylepšený Snapdragon 730G

Published at: **2019-11-03T07:05:00+00:00**

Author: **Michal Pavlíček, Ioannis Papadopoulos, Martin Fajmon**

Original: [mobilenet.cz](https://mobilenet.cz/clanky/xiaomi-chysta-novinku-s-5-zadnimi-fotoapraty-a-dvema-diodami-39280)


           •  Baterii s kapacitou 5 260 mAh lze nabíjet 30W výkonem    •  K představení by mělo dojít již 5. listopadu
      
Oficiální grafika od Xiaomi, na kterou odkazuje server ithome.com, potvrzuje přítomnost čipsetu Snapdragon 730G, který těží z 8nm výrobního procesu podobně jako Snapdragon 855. Oproti předchozí generaci Snapdragonu 710 má nabídnout o 35 % vyšší výkon CPU nebo o 25 % rychlejší renderování díky grafickému akcelerátoru Adreno 618.
Na weibo.com byl zveřejněn obrázek odkazující na 32Mpx selfie kamerku. Fotoaparát se chlubí schopností pořídit snímky se širším záběrem, propracovaným portrétním režimem či přítomností několika speciálních filtrů.
Již dříve jsme vás informovali o tom, že smartphone Xiaomi Mi CC9 Pro (Mi Note 10 Pro mimo čínský trh) má disponovat 30W rychlým (drátovým) nabíjením, ale samotná kapacita baterie nám zůstávala utajena. Na sociální síti Weibo se však nyní objevily další obrázky, které odhalují vskutku úctyhodnou kapacitu baterie 5 260 mAh. Za pouhou půlhodinku by přitom mělo dojít k nabití na 58 % a za 65 minut k nabití do 100 %.
Na čínskou sociální síť Weibo unikly další informace o telefonu Mi CC9 Pro, který má být na globálním trhu nabízen pod názvem Xiaomi Mi Note 10. Novinka má kromě pětice fotoaparátů na zadní straně přinést také zahnutý 6,47" OLED displej s Full HD+ rozlišením a 32Mpx selfie kamerkou. Chybět dokonce nebude ani 3,5mm jack. Více se dozvíme již pátého listopadu, kdy má dojít k představení. Na evropském trhu má dojít k zahájení prodeje přibližně o týden později.
