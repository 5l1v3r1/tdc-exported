
# Urmează Gala ZF 2019, 21 noiembrie: 30 de ani de capitalism, 30 de ani de business în România, 3 generaţii de antreprenori. Cine duce România mai departe şi unde?

Published at: **2019-11-04T22:06:00+00:00**

Author: ****

Original: [Ziarul Financiar](https://www.zf.ro/eveniment/urmeaza-gala-zf-2019-21-noiembrie-30-de-ani-de-capitalism-30-de-ani-de-business-in-romania-3-generatii-de-antreprenori-cine-duce-romania-mai-departe-si-unde-18540492)

Gala ZF este cel mai important eveniment de business al anului, locul de întâlnire pentru oamenii-cheie din business şi pentru companiile lor.
În noiembrie 2019, la Gala ZF vom aniversa împreună 30 de ani de capitalism, 30 de ani de business în România, trei generaţii de antreprenori şi vom pune întrebarea: cine duce România mai departe şi unde?
După căderea comunismului şi reapariţia capitalismului, în următoarele trei decenii economia a crescut de la 40 de miliarde de dolari la 200 de miliarde de euro, iar businessul din România, cu peste 500.000 de companii active, cu 5 milioane de salariaţi generează anual afaceri de peste 300 de miliarde de euro.
Cei 30 de ani de business, cu trei decenii diferite ca evoluţie economică,  au generat trei generaţii de antreprenori români.
Prima generaţie, pionierii businessului, fie a preluat activele şi întreprinderile de stat, fie a început afaceri de la zero. Chiar dacă au venit pe o piaţă liberă, primii antreprenori s-au con­fruntat cu o evoluţie economică violentă, marcată de inflaţie, deprecierea masivă a mo­nedei naţionale, şomaj ridicat şi de pericolul întoarcerii către comunism. Următoarea generaţie a avut şansa să crească odată cu investiţiile străine care au apărut în România, ceea ce a dus la o perioadă de creştere economică susţinută şi la o deschidere a businessului.
Al treilea deceniu a dus la apariţia afacerilor româneşti în IT şi în comerţul electronic, la apariţia businessurilor creative „made in România“. Această perioadă este marcată şi de transferul de la părinţi la copii al businessurilor, în varianta fericită, şi de vânzarea businessurilor româneşti către alţi investitori.
ZF vrea să îi aniverseze pe toţi aceşti antreprenori, să le recunoască contribuţia adusă la businessul din România, la crearea de locuri de muncă şi la faptul că România se află în cea mai bună perioadă economică din toată istoria ei.
„Cea mai bună perioadă este cea din faţa noastră“, spune Daniel Dines, CEO şi cofondator al UiPath, cel mai valoros startup pornit din România, care este evaluat la 7 miliarde de dolari.
