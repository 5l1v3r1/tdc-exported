
# Παυλόπουλος: Ελλάδα και Αρμενία συμπορεύονται σε κοινούς αγώνες για την υπεράσπιση αρχών και αξιών αντάξιων της Ιστορίας τους

Published at: **2019-11-05T19:06:00+00:00**

Author: ****

Original: [enikos.gr](http://www.enikos.gr/politics/682508/pavlopoulos-ellada-kai-armenia-symporevontai-se-koinous-agones-gi)

Την μακροχρόνια συμπόρευση Ελλάδας και Αρμενίας σε κοινούς, μεγάλους αγώνες για την υπεράσπιση αρχών και αξιών, αντάξιων της ιστορίας τους και της προοπτικής τους, υπογράμμισε ο Πρόεδρος της Δημοκρατίας κ. Προκόπης Παυλόπουλος, κατά το δείπνο που παρέθεσε προς τιμήν του ο Πρόεδρος της Αρμενίας κ. Αρμέν Σαρκισιάν, στο Ερεβάν.
Ο κ. Παυλόπουλος εξέφρασε την βεβαιότητά του, ότι η επίσκεψή του στην Αρμενία θα συμβάλει στην περαιτέρω ενίσχυση των, ήδη εξαιρετικών, σχέσεων μεταξύ των δύο χωρών και επανέλαβε ότι οι σχέσεις αυτές ανατρέχουν σε μεγάλο βάθος χρόνου και εδράζονται σε μια σταθερή φιλία, αλληλοκατανόηση και δημιουργική συνεργασία.
«Πέραν τούτου, τις σχέσεις μεταξύ Ελλάδας και Αρμενίας θωρακίζουν οι μακροχρόνιοι θρησκευτικοί μας δεσμοί. Δεσμοί οι οποίοι, παρά τις όποιες επιμέρους δογματικές διαφορές, κατοχυρώνουν τις αρμονικές σχέσεις της Εκκλησίας της Αρμενίας με την Εκκλησία της Ελλάδος, κατ' εξοχήν δε με την Μεγάλη Εκκλησία της Κωνσταντινουπόλεως και τον επικεφαλής της, Οικουμενικό Πατριάρχη Κωνσταντινουπόλεως» σημείωσε ο κ. Παυλόπουλος και υπενθύμισε τον θετικό ρόλο προς την κατεύθυνση αυτή, της αρμενικής κοινότητας στην Ελλάδα και της ελληνικής κοινότητας στην Αρμενία.
Επισήμανε, επίσης, ότι οι σχέσεις μεταξύ Ελλάδας και Αρμενίας είναι σε τέτοιο βαθμό αρμονικές, ώστε ξεπερνούν το διμερές πλαίσιο και εκτείνονται στο ευρύτερο πεδίο της διεθνούς συνεργασίας.
«Και τούτο, διότι έχουμε γενικευμένη ταύτιση απόψεων σε πολλά και σημαντικά διεθνή θέματα, κατ' εξοχήν δε ταύτιση απόψεων σε ό,τι αφορά την υπεράσπιση της ειρήνης, των θεμελιωδών δικαιωμάτων του ανθρώπου και της κοινωνικής δικαιοσύνης, με βασική -πολιτική και θεσμική- αντηρίδα την εφαρμογή του Διεθνούς Δικαίου, στο σύνολό του» πρόσθεσε.
Παράλληλα, σημείωσε ότι τα θεμέλια της τόσο ειλικρινούς φιλίας και στενής συνεργασίας μεταξύ Ελλάδας και Αρμενίας εδράζονται και στις μαρτυρικές στιγμές που έχουν ζήσει τα Έθνη μας.
«Στιγμές, τις οποίες οφείλουμε να μην ξεχνάμε, ούτε κατ' ελάχιστο, όχι γιατί μας διακατέχουν αισθήματα εκδίκησης απέναντι στους θύτες μας. Αλλά διότι αυτή η μνήμη μας οδηγεί στο να υπηρετούμε, για πάντα, την μεγάλη ανθρωπιστική αρχή: Ποτέ ξανά. Τούτες οι μαρτυρικές στιγμές είναι ποτισμένες με το αίμα των τραγικών θυμάτων βάρβαρων γενοκτονιών, συγκεκριμένα δε της Γενοκτονίας των Αρμενίων από την μια πλευρά και της Γενοκτονίας των Ελλήνων του Πόντου και της Μικράς Ασίας, από την άλλη» υπογράμμισε ο κ. Παυλόπουλος.
Επανέλαβε, ακόμη, ότι η Ελλάδα υπήρξε πρωτοπόρος, όταν το 1996 αναγνώρισε την Γενοκτονία των Αρμενίων και καθιέρωσε την 24η Απριλίου Ημέρα Μνήμης της Γενοκτονίας των Αρμενίων, ενώ το 2014 ποινικοποίησε την άρνησή της και από την πλευρά της, το 2015 η Ολομέλεια της Εθνοσυνέλευσης της Δημοκρατίας της Αρμενίας αναγνώρισε την Γενοκτονία των Ελλήνων του Πόντου.
Παράλληλα, τόνισε ότι οι Έλληνες, χαιρετίζουμε το γεγονός ότι η διεθνής αναγνώριση της Γενοκτονίας των Αρμενίων διευρύνεται εντυπωσιακά, με κορυφαίο παράδειγμα το εντελώς πρόσφατο ψήφισμα της Βουλής των Αντιπροσώπων των ΗΠΑ και διεμήνυσε προς την Τουρκία ότι θα ήταν προς το συμφέρον της και υπέρ της ενίσχυσης του διεθνούς της κύρους, μια γενναία έκφραση συγγνώμης για τα εγκλήματα κατά της ανθρωπότητας, που διέπραξαν άφρονες ηγεσίες της στο παρελθόν, τόσο εναντίον των Αρμενίων όσο και εναντίον των Ελλήνων.
Τέλος, ο κ. Παυλόπουλος υποστήριξε ότι οι στενές σχέσεις μεταξύ των δυο λαών και η αρμονική συμπόρευσή τους μέσα στα χρόνια, ανοίγουν διάπλατα το πεδίο της συνεργασίας σε όλους τους τομείς.
«Και δεν αναφέρομαι μόνο στον οικονομικό τομέα, αλλά δίνω έμφαση σε μια πολύπλευρη διεθνή συμπόρευση, που θα έχει ευεργετικά αποτελέσματα τόσο για την Ελλάδα και την Αρμενία, όσο και για τις διεθνείς συνεργασίες, στις οποίες Ελλάδα και Αρμενία μετέχουν, διεκδικώντας μάλιστα πρωταγωνιστικό ρόλο. Αυτός είναι ο κύριος λόγος για τον οποίο η Ελλάδα, αφενός μεν ευνοεί την προσέγγιση της Αρμενίας με την Ευρωπαϊκή Ένωση, δίνοντας ιδιαίτερη έμφαση στην περιεκτική και ενισχυμένη συμφωνία εταιρικής σχέσης μεταξύ τους. Και, από την άλλη πλευρά, καλωσορίζουμε την Αρμενία στο Forum των Αρχαίων Πολιτισμών, δοθέντος ότι ο διάλογος των πολιτισμών είναι η πιο στέρεη αντηρίδα, η οποία στηρίζει τη γέφυρα επικοινωνίας μεταξύ των λαών μας» κατέληξε ο Πρόεδρος της Δημοκρατίας, κ. Προκόπης Παυλόπουλος.
