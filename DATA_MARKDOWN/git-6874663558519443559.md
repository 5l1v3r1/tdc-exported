
# ועדת הכספים אישרה קיצוץ של 4.2 מיליארד שקל בתקציב המדינה

Published at: **2019-11-04T00:00:00+00:00**

Author: **צבי זרחיה**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773024,00.html)

ועדת הכספים אישרה היום (ב') 3 הצעות של משרד האוצר לביצוע קיצוצים בתקציב המדינה בסכום כולל של 4.203 מיליארד שקל. מדובר ב-2 קיצוצים רוחביים בסך של כ-2.6 מיליארד שקל, ובקיצוץ של 1.6 מיליארד שקל מעודפי תקציב לא מנוצלים של משרדי הממשלה לשנת 2018.
להלן הצעות הקיצוצים:
1. קיצוץ רוחבי של 1.38% למימון שינוי בסדרי העדיפויות הממשלתיים בסכום של 1.157 מיליארד שקל. הממשלה קיבלה את ההחלטה בנובמבר 2018.
הכסף מיועד: למימון הסכם השוטרים - 911 מיליון שקל; למשרד הרווחה - 20 מיליון שקל לטיפול בתופעת האלימות במשפחה; גמלאות מערכת הביטחון -131 מיליון שקל; הלוואה של 70 מיליון שקל לתאגיד כאן למימון האירוויזיון ב-2019; תגבור מועצות אזוריות בעוטף עזה - 20 מיליון שקל; משרד התעסוקה - 5 מיליון שקל למפקחי בטיחות בענף הבנייה.
2. קיצוץ רוחבי בתקציבי המשרדים בהיקף של 1.284 מיליון שקל. ההחלוטה התקבלה על ידי הממשלה ביוני השנה.
הכסף מיועד: הקמת מכשול תת קרקעי בעזה - 800 מיליון שקל; המשך תוכנית לסבסוד צהרונים - 400 מיליון שקל; סיוע ליישובי חבל מודיעין ומטה יהודה לשיקום נזקי השריפות - 84 מיליון שקל.
3. קיצוץ של 1.663 מיליארד שקל בעודפי תקציב משרדי הממשלה שלא נוצלו ב-2018. הפנייה התקציבית הוגשה לוועדה בנובמבר 2018.
הכסף מיועד: לרשויות מקומיות -247 מיליון שקל – לתיגבור מענקי איזון לרשויות, פיצויים לרשויות הסמוכות לנתב"ג בשל פטור הקבע מארנונה שניתן לנמל התעופה בן גוריון, מימון הסכם הבראה לעיריית בת ים, תגבור מענקים שוטפים לעוטף עזה, ושדרות, קריית שמונה, שלומי ומטולה; תקצוב 1.416 עבור פיתוח הסעת המונים, מוקדי סיכון, פיתוח כבישים תומכי דיור, וסובסידיה עבור התחבורה הציבורית.
בימים הקרובים תדון הוועדה בפניית שר האוצר משה כחלון להפשיר רזרבה של 1.5 מיליארד שקל בתקציבי המשרדים. כפי שנחשף בכלכליסט, חודשיים לפני סיום שנת התקציב החליט כחלון להעביר כספים ליעדים הבאים: תחבורה 660 מיליון שקל כשעיקר הכסף מיועד לסבסוד נהגים. ניצולי שואה 200 מיליון שקל, רווחה 300 מיליון שקל, הלוואות לזכאי דיור- 205 מיליון שקל, וכן 104 למענקי מו"פ.
במרץ 2018, בעת אישורו של תקציב המדינה לשנת 2019, אישרה ועדת הכספים רזרבה לשינויים בתקציב במהלך השנה. לוועדה הוסבר שיהיה ניתן להפשירה באישור הועדה בסוף 2019. 
 

        324 מיליון שקל לכבישים בשטחים
      
ועדת הכספים אישרה היום את בקשת האוצר להעברת 324 מיליון שקל לכבישים בשטחים. הכספים מיועדים לתקצוב כבישים "לב השומרון" (עוקף חווארה) ובית אריה.
בפנייה של הממונה על התקציבים באוצר שאול מרידור שהוגשה לועדת הכספים נמסר כי העברת הכסף היא בהמשך להחלטת ממשלה מינואר 2018. ההחלטה התקבלה
אז בעקבות הסכם קואליציוני עם הבית היהודי. הכסף מועבר רק כעת ליעודו, בעקבות החלטת היועץ המשפטי לממשלה אביחי מנדלבליט ממרץ 2015, לפיו העברת כספים בעקבות הסכמים קואליציוניים תבוצע לאחר השלמת הבדיקות המקצועיות והמשפטיות הדרושות.
הועדה גם תדון בהעברת 469 מיליון שקל לצורך תקצוב "מעניק הבירה" המוענק לעיריית ירושלים, וכן סך של כ-759 מיליון שקל בהרשאה להתחייב לצורך יישום הרפורמה ברישום עסקים, תקציבי פיתוח לעיריית ירושלים ותקציבי פיתוח לרשויות אחרות.
לדיון בועדה הוזעקו ראשי רשויות בשטחים, ביניהם יוסי דגן ראש מועצת השומרון, ישראל גנץ  ראש מועצת מטה בנימין וכן תושבים מהאזור.
