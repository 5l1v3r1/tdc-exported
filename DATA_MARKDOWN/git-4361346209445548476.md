
# 
        A horvátoknál lesz cukor a répánkból, de az ára miatt nem kell aggódni
      

Published at: **2019-11-07T10:30:00+00:00**

Author: **H. N. Zs.**

Original: [www.borsonline.hu](http://www.borsonline.hu/aktualis/a-horvatoknal-lesz-cukor-a-repankbol-de-az-ara-miatt-nem-kell-aggodni/186034)


        Nagyjából tízezer forintnak megfelelő eurót fizetnek a horvát cukorgyárak a magyar cukorrépa tonnájáért. Az egyetlen magyar cukorgyár, a kaposvári kétezer forinttal kevesebbet. Ezért a hazai cukorrépa Horvátországba vándorol – írta a Somogyi Hírlap. 
        Nagyjából tízezer forintnak megfelelő eurót fizetnek a horvát cukorgyárak a magyar cukorrépa tonnájáért. Az egyetlen magyar cukorgyár, a kaposvári kétezer forinttal kevesebbet. Ezért a hazai cukorrépa Horvátországba vándorol – írta a Somogyi Hírlap.
      
– Az eszéki és a verőcei cukorgyárral van szerződésünk – vázolta a Bors megkeresésére Kelemen István, a Magyar Cukorrépa-termesztők Szövetségének főtitkára. – A megállapodásban mindkét fél legalább öt évre garanciát vállal. Az egyik arról biztosítja a másikat, hogy cukorrépát termel, a másik arról, hogy átveszi a teljes mennyiséget a szerződésben rögzített áron.
Természetesen minden az uniós előírásoknak megfelelően történik. Most szeptember elején írtunk alá újabb öt évet, hiszen nagyon korrekt kapcsolatunk van a horvát cukorgyárakkal. A szakembertől azt is megtudtuk: ez a cukor árára nincs befolyással, ugyanis a magyar és a horvát cukorgyárak termelése az EU-n belül csekély részesedéssel bír.
A kaposvári 120-140 ezer tonna cukrot állít elő, Horvátország körülbelül 100 ezer tonnát, az Unióban az éves cukortermelés pedig körülbelül 21 millió tonna. Az árat az európai cukorpiaci helyzet, a világpiaci helyzet és a kőolaj ára befolyásolja leginkább.
