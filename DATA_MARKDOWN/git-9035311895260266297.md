
# İran'ın, Natanz'da görevli UAEA müfettişini alıkoyduğu iddiası

Published at: **2019-11-06T16:34:09+00:00**

Author: **Bahtiyar Kucuk**

Original: [euronews](https://tr.euronews.com/2019/11/06/iranin-natanz-da-gorevli-uluslararasi-atom-enerjisi-ajans-mufettisini-al-koydugu-iddiasi)

Son dönemde attığı adımlarla 2015'teki nükleer anlaşmadan uzaklaşan İran'ın Uluslararası Atom Enerjisi Ajansı'nda (UAEA) görevli bir müfettişi alıkoyduğu iddia edildi.
Kuruma yakın diplomatlar, Natanz kentinde görevli bir kadın çalışanın seyahat belgelerine kısa süreliğine el konulduğunu söyledi.
Reuters'a konuşan kaynaklar, konunun Birleşmiş Milletler'e (BM) bağlı UAEA'nın Yönetim Kurulu toplantısında gündeme geleceğini kaydetti. Batılı bir diplomat, konuyla ilgili "Ajans bunu ne kadar ciddiye aldıklarını göstermek istiyor. Potansiyel olarak zarar verici bir emsal teşkil ediyor" ifadelerini kullandı.
UAEA sözcüsü ve İran tarafı iddiayla ilgili yorum yapmaktan kaçındı.
Bazı diplomatlar yaşanan olayı, 2015'teki nükleer anlaşmadan bu yana meydana gelen ilk 'taciz' olarak yorumluyor. Bu durumun "UAEA'nın gelecekte denetimlerini nasıl gerçekleştireceği konusunda endişeye yol açtığı" da belirtiliyor.
İran'ın uranyum zenginleştirme faaliyetlerini sürdürdüğü Natanz'da meydana geldiği belirtilen olayda kısa süre gözaltında tutulan müfettiş daha sonra serbest bırakıldı.
Batılı ülkeler ve İran arasında 2015'te imzalanan nükleer anlaşmaya göre, UAEA'ya bağlı 130-150 civarında müfettişin İran'da çalışmasına izin veriliyor.
Amerika Birleşik Devletleri'nin çekilmesinin ardından İran'ın da anlaşmadan uzaklaştığı eleştirileri yapılıyor.
Bu arada Tahran'ın nükleer faaliyetlerini denetlemekle görevli kurumu UAEA'nın yeni başkanı Arjantinli Rafael Mariano Grossi gelecek ay görevine başlayacak.
İsrail'in 'gizli atom deposu' dediği Tahran yakınındaki bölgede uranyum zenginleştirme faaliyetinin olup olmadığı konusu da UAEA'nın gündeminde.
UAEA yetkilileri, anılan bölgede nükleer faaliyetlerin yürütüldüğüne yönelik herhangi bir resmi açıklama yapılmadı. İran, İsrail'in iddia ettiği noktada 'halı yıkama tesisi' olduğunu savunuyor.
Ek kaynaklar • Reuters
