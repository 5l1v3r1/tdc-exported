
# Skatt er ingen privatsak

Published at: **2019-11-04T05:00:00+00:00**

Author: **Dagbladets lederavdeling**

Original: [Dagbladet.no](https://www.dagbladet.no/kultur/skatt-er-ingen-privatsak/71777907)

I 2014 satte Solberg-regjeringen opp en «felle» for nysgjerrige borgere som søker i skattelistene: Folk du slår opp får vite om det.
Opplysninger om naboer og kollegers skatt, inntekt og formue er fortsatt gratis og lett tilgjengelig. Men regelendringen gjør at informasjonen kommer med en langt høyere sosial kostnad enn tidligere.
For de aller fleste er prisen å betale blitt for høy. Antall søk har falt dramatisk. Høyre og Frp ville den «unødige snokingen» til livs, og lykkes.
Det er ikke vanskelig å forstå at mange ønsker mindre åpenhet om egen økonomi. Man behøver ikke bedrive lyssky virksomhet for å føle litt ubehag over at venner og kolleger vet hva du tjener eller hvor stor formue du har.
Men skatt, inntekt og formue er ingen privatsak. Opplysninger om hvordan verdiskapingen fordeles er ikke sensitivt og bør på ingen måte gjøres mindre tilgjengelige for den enkelte borger.
Åpenhet, selv om den kan være litt ubehagelig for noen, retter snarere søkelyset på samfunnets økonomiske forskjeller. De fleste aksepterer at ikke alle skal ha, eller tjene, like mye. Men det er bare ved reell åpenhet at forskjellene må begrunnes og forsvares - enten de forekommer på arbeidsplassen, mellom kvinner og menn, mellom regioner, eller på landsbasis.
Jo bedre vi kjenner til de økonomiske forholdene i samfunnet rundt oss, jo bedre stilt er vi i kampen mot urettferdig fordeling av inntekt og formue.
Solberg-regjeringens moralistiske holdning til bruk av skattelistene kan derfor vise seg å bli svært skadelig. Innsyn uten frykt for sosiale sanksjoner er et viktig verktøy for fellesskapet. For å stole på at alle bidrar med sin rettferdige andel, er vi avhengige av å vite hvor mye hver og en av oss disponerer.
Mindre innsyn kan svekke tilliten til at folk rundt oss faktisk bidrar med det de skal. En svakere kollektiv bevissthet om skatt, inntekt og formue er en gavepakke til folk som vil beholde makt, penger og privileger uten å måtte forsvare status quo.
Når skattelistene kommer bør vi alle trosse høyreregjeringens forsøk på å innskrenke nysgjerrigheten vår. Det er verken skambelagt eller suspekt å ville vite hvem som har hva. Søk opp venner, naboer og kolleger med god samvittighet.
Hvis noen reagerer, kan du skylde på oss.
