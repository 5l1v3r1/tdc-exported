
# Χάνει χωρίς Μπουσκέτς η Μπαρτσελόνα

Published at: **2019-11-03T10:55:00+00:00**

Author: **Sigmalive/sports**

Original: [SIGMALIVE](https://www.sigmalive.com/sports/football/595506/xanei-xoris-mpouskets-i-mpartselona)

Στα τρία ματς πρωταθλήματος στα οποία η Μπαρτσελόνα έχει γνωρίσει την ήττα, ο Σέρχιο Μπουσκέτς δεν είχε ξεκινήσει στην αρχική ενδεκάδα των Μπλαουγκράνα. Η Μπαρτσελόνα γνώρισε την τρίτη της φετινή ήττα στην Primera Division με 3-1 από τη Λεβάντε. Οι προηγούμενες δύο ήταν πάλι μακριά από το Καμπ Νου, κόντρα σε Αθλέτικ Μπιλμπάο και Γρανάδα. Και στις τρεις ήττες υπάρχει ένα κοινό σημείο. Ποιο ήταν αυτό; Η μη συμμετοχή του Μπουσκέτς στη βασική ενδεκάδα. Ο Βαλβέρδε και στα τρία εκτός έδρας παιχνίδια από τα οποία η Μπάρτσα έφυγε με σκυμμένο το κεφάλι άφησε τον Μπουσκέτς στον πάγκο. Η μοναδική του συμμετοχή σε αυτές τις ήττες ήταν στο χθεσινό ματς με τη Λεβάντε, όπου πέρασε ως αλλαγή στο 64' αντικαθιστώντας τον Βιδάλ. Με Γρανάδα και Αθλέτικ δεν αγωνίστηκε ούτε λεπτό.  Αυτό που αξίζει να σημειωθεί είναι ότι φέτος με τον Μπουσκέτς στην ενδεκάδα της σε Ισπανία και Ευρώπη, η Μπαρτσελόνα μετράει οκτώ νίκες και δύο ισοπαλίες. Από: gazzetta.gr
