
# Wypadł z drogi, uderzył w drzewo. Dwie osoby zginęły

Published at: **2019-11-03T12:35:34+00:00**

Author: **FC/ec**

Original: [TVN24](https://www.tvn24.pl/poznan,43/lipie-kolo-kepna-wypadl-z-drogi-uderzyl-w-drzewo-dwie-osoby-zginely,982549.html)

Do wypadku doszło po godzinie 8.00 w niedzielę w miejscowości Lipie (woj. wielkopolskie) na drodze między Rakowem i Łęką Opatowską w powiecie kępińskim.
- Samochód osobowy wypadł z drogi i uderzył w drzewo. Podróżowały nim trzy osoby - mówi Paweł Michalski z Państwowej Straży Pożarnej w Kępnie.
Śmierć na miejscu poniosły dwie osoby – 31-letni kierowca i 39-letni pasażer, obaj mieszkańcy gminy Łęka Opatowska.Trzecia osoba to 21-letni obywatel Ukrainy, który w bardzo ciężkim stanie został przetransportowany śmigłowcem LPR do szpitala w Kępnie.
Przyczyny wypadku bada policja. - Na miejscu zdarzenia czynności są prowadzone pod nadzorem prokuratora – poinformował Rafał Stramowski, rzecznik prasowy policji w Kępnie.
