
# آیت‌الله کعبی: دولت بدون توجه به فتوای مراجع زمینه ورود بانوان به ورزشگاه را فراهم کرد/ در قوه قضائیه مرکزی به نام تذکر، اخطار و محاکمه قضائی ایجاد شود

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696287/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%DA%A9%D8%B9%D8%A8%DB%8C-%D8%AF%D9%88%D9%84%D8%AA-%D8%A8%D8%AF%D9%88%D9%86-%D8%AA%D9%88%D8%AC%D9%87-%D8%A8%D9%87-%D9%81%D8%AA%D9%88%D8%A7%DB%8C-%D9%85%D8%B1%D8%A7%D8%AC%D8%B9-%D8%B2%D9%85%DB%8C%D9%86%D9%87-%D9%88%D8%B1%D9%88%D8%AF-%D8%A8%D8%A7%D9%86%D9%88%D8%A7%D9%86-%D8%A8%D9%87-%D9%88%D8%B1%D8%B2%D8%B4%DA%AF%D8%A7%D9%87-%D8%B1%D8%A7-%D9%81%D8%B1%D8%A7%D9%87%D9%85-%DA%A9%D8%B1%D8%AF-%D8%AF%D8%B1-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D9%85%D8%B1%DA%A9%D8%B2%DB%8C-%D8%A8%D9%87-%D9%86%D8%A7%D9%85-%D8%AA%D8%B0%DA%A9%D8%B1-%D8%A7%D8%AE%D8%B7%D8%A7%D8%B1-%D9%88-%D9%85%D8%AD%D8%A7%DA%A9%D9%85%D9%87-%D9%82%D8%B6%D8%A7%D8%A6%DB%8C-%D8%A7%DB%8C%D8%AC%D8%A7%D8%AF-%D8%B4%D9%88%D8%AF)

عضو مجلس خبرگان رهبری با انتقاد از ورود بانوان به ورزشگاه‌ها گفت: متأسفانه دولت و وزارت ورزش و جوانان بدون توجه به فتوای مراجع تقلید این امکان را فراهم کردند و هیچ واکنشی علیه آن صورت نگرفت.
به گزارش تسنیم، آیت‌الله عباس کعبی در جلسه اعضای جامعه مدرسین حوزه علمیه با رئیس دادگستری استان که در سالن جلسات جامعه مدرسین برگزار شد، اظهار داشت: بر اساس منویات رهبر معظم انقلاب وظیفه قوه قضائیه تنها محکمه داری نبوده و بحث احیای حقوق عامه بسیار حائز اهمیت است.
وی افزود: باید ساز و کارهای مربوط به احیای حقوق را ایجاد کرده و گسترش عدل و آزادی‌های مشروع را دنبال کنیم و درزمینهٔ احیای حقوق عامه دادستانی می‌تواند ورود کند.

        قوه قضائیه عزم و آهنگ جدی برای مبارزه با فساد دارد
      
عضو مجلس خبرگان رهبری بابیان اینکه قوه قضائیه عزم و آهنگ جدی برای مبارزه با فساد دارد، تصریح کرد: بر اساس اصل 156 قانون اساسی پنج وظیفه برای این قوه نام‌برده شده است.
آیت‌الله کعبی با انتقاد از ورود بانوان به ورزشگاه‌ها بیان کرد: در دولت قبل ورود خانم‌ها به استادیوم‌ها مخالف شرع اعلام شد، امروز نیز فتوا همین است.
وی عنوان کرد: متأسفانه دولت و وزارت ورزش و جوانان بدون توجه به فتوای مراجع تقلید این امکان را فراهم کردند و هیچ واکنشی علیه آن صورت نگرفت.
عضو مجلس خبرگان رهبری گفت: پیشنهاد بنده این است که در قوه قضائیه مرکزی به نام تذکر، اخطار و محاکمه قضائی ایجاد شود.
