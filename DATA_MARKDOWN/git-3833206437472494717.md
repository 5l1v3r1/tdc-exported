
# Вкарват в психиатрия бащата наркоман, опитал да убие детето си

Published at: **2019-11-04T09:35:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Vkarvat-v-psihiatriya-bashtata-narkoman-opital-da-ubie-deteto-si-910988)

Окръжен съд – Варна определели принудително настаняване за изследване в Специализираната психиатрична болница-гр.Ловеч за срок от 30 дни спрямо 41-годишния Борислав И., който е обвинен, че на 23.10.2019г. е направил опит умишлено да умъртви сина си.
Според обвинението, деянието спрямо 7-годишното момченце е останало недовършено поради независещи от волята на дееца причини.
Борислав И. е дългогодишен наркоман, в момента на метадон.
След като е задържан, той е бил настанен в Психиатрична клиника на УМБАЛ "Света Марина"-Варна за лечение. Междувременно, поради самонараняване с нож в областта на корема, извършено на 23.10.2019г., на следващия ден му е била направена коремна операция в университетската болница. След стабилизиране на състоянието на Борислав И., той е бил настанен за продължаване на лечението в същото лечебно заведение.
На 23.10.2019г. обвиняемият е събеседвал с  психиатър, който е дал заключение, че към момента на извършване на деянието, той е бил в състояние на "продължително разстройство на съзнанието", и не е могъл да разбира свойството и значението на извършеното и да ръководи постъпките си.
При освидетелстването на Борислав И. в психиатрична клиника в продължение на няколко дни, това заключение на съдебнопсихиатричната експертиза не се потвърждава. Според държавното обвинение, той е престоял под надзора на психиатри в Психиатричната клиника по-дълго време, отколкото психиатърът го е освидетелствал за нуждите на психиатричната експертиза.
В съдебното заседание беше изслушано вещо лице – психиатър, който посочи че предвид опасността, която представлява Борислав за себе си и за околните, за да бъде преценено дали е вменяем и може ли да носи отговорност за постъпките си е необходимо да бъде настанен в психиатрично заведение с охрана, каквато клиниката при УМБАЛ "Света Марина"-Варна не може да осигури.
Тричленният състав на Варненския окръжен съд, като взе предвид всички материали събрани в досъдебното производство определи, че е необходимо Борислав И. да бъде настанен под охрана за изследване в Специализираната психиатрична болница в Ловеч за срок от 30, през което време да бъде установено неговото психическо състояние и може ли да носи наказателна отговорност.
Определението на Окръжен съд – Варна подлежи за обжалване пред Апелативен съд – Варна.
