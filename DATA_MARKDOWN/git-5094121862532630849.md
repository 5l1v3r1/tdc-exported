
# Pálení listí má svoje pravidla. Víte, jak předcházet rizikům?

Published at: **2019-11-01T17:31:00+00:00**

Author: **Lukáš Fridrich**

Original: [Deník.cz](https://www.denik.cz/z_domova/paleni-listi-ma-svoje-pravidla-predejdete-moznym-rizikum-20201101.html)

Jen v loňském roce si pálení podle statistik hasičů vyžádalo jeden lidský život a zranění čtyřiceti osob. I zdánlivě bezpečná činnost, jako je spalování shrabaných porostů, má často tragické následky.
Při silném větru se oheň velmi snadno rozšíří mimo ohniště a zejména starší lidé mohou v takový okamžik podlehnout panice nebo ztrátě orientace.
Oheň se v otevřeném prostoru může velice snadno vymknout kontrole a způsobit nejenom značné škody na zdraví a majetku, ale také závažné ekologické následky - zničení lesa či úhyn živočichů.
Pálení přírodních materiálů po úklidu zahrad je možné. Kontrolované spalování po úklidu zahrad mohou provádět fyzické osoby za dodržení zákonných podmínek (o požární ochraně, ovzduší a odpadech) a při dodržení obecních vyhlášek. Pálit lze přiměřeně velké hromady materiálu za přítomnosti dospělé osoby a s připravenými prostředky k možnému hašení.Právnické a podnikající fyzické osoby jsou povinny plánované spalování předem oznámit územně příslušnému Hasičskému záchrannému sboru (HZS) včetně připravených opatření proti vzniku a šíření požáru. HZS kraje může určit další podmínky nebo pálení zcela zakázat. Za porušení ohlašovací povinnosti může být uložena pokuta až 500 000 Kč.Ohláška elektronicky, nikdy na tísňovou linku! Oznámení hasičům lze uskutečnit e-mailem, přes formulář na webu krajských hasičů či na telefonních číslech HZS kraje. Nikdy se neprovádí na tísňových linkách 112 nebo 150!
