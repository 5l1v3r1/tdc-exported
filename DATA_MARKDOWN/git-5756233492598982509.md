
# حوثی‌های یمن: پهپاد ۱۱ میلیون دلاری آمریکا و هواپیمای جاسوسی عربستان را سرنگون کردیم

Published at: **2019-11-01T12:25:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619203/%D8%AD%D9%88%D8%AB%DB%8C%E2%80%8C%D9%87%D8%A7%DB%8C-%DB%8C%D9%85%D9%86-%D9%BE%D9%87%D9%BE%D8%A7%D8%AF-%DB%B1%DB%B1-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D9%87%D9%88%D8%A7%D9%BE%DB%8C%D9%85%D8%A7%DB%8C-%D8%AC%D8%A7%D8%B3%D9%88%D8%B3%DB%8C-%D8%B9%D8%B1%D8%A8%D8%B3%D8%AA%D8%A7%D9%86-%D8%B1%D8%A7-%D8%B3%D8%B1%D9%86%DA%AF%D9%88%D9%86-%DA%A9%D8%B1%D8%AF%DB%8C%D9%85)


        تارنمای شبکه خبری «المسیره» یمن امروز (جمعه) در خبری فوری اعلام کرد، سامانه پدافندی ارتش این کشور، یک فروند پهپاد شناسایی آمریکا موسوم به «اسکن ایگل» (Scan Eagle) را در مرز استان «عسیر» عربستان سرنگون کرده است.
      

        آفتاب‌‌نیوز :
      
سرتیپ «یحیی السریع» سخنگوی نیروهای مسلح یمن نیز صبح امروز گفت: این پهپاد جاسوسی که مشغول تصویربرداری از مناطق یمنی در مرز با عربستان بود، ساعتی پس از عملیات تجاوزکارانه خود از سوی سامانه پدافندی یمن سرنگون شد.
به نوشته المسیره، از این پهپاد یازده و نیم میلیون دلاری به منظور شناسایی مواضع نظامی پیش از بمباران استفاده می شود.
در جنگ عراق، ارتش آمریکا با استفاده از این پهپاد بیش از ۱۰ هزار پرواز شناسایی انجام داد.
روز گذشته (پنجشنبه) نیز پدافند هوایی یمن یک فروند هواپیمای جاسوسی متعلق به ائتلاف سعودی را در غرب این کشور سرنگون کرد.
به گزراش شبکه خبری المسیره، این هواپیما از سوی پدافند هوایی ارتش و کمیته های مردمی یمن در منطقه «راس عیسی» در استان الحدیده هدف یک «سلاح مناسب» قرار گرفت.
نیروهای مسلح یمن، دو ماه پیش از دو سامانه پدافند هوایی از نوع «فاطر۱» و «ثاقب ۱» رونمایی کردند.
عربستان و امارات ششم فروردین سال ۹۴ در قالب ائتلافی از چند کشور غربی و عربی و با کمک آمریکا، حملات گسترده‌ای را علیه یمن - فقیرترین کشور عربی - آغاز کردند تا به بهانه بازگرداندن «عبدربه منصور هادی» رئیس جمهوری مستعفی و فراری این کشور به قدرت به اهداف و زیاده خواهی های سیاسی خود جامه عمل بپوشانند.
براثر این تجاوز تاکنون بیش از یکصد هزار یمنی به شهادت رسیده اند.
