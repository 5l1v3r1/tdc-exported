
# Атака поиска отмяна на Закона за социалните услуги

Published at: **2019-11-06T12:03:00+00:00**

Author: **Камелия Цветанова**

Original: [Dnes.bg](https://www.dnes.bg/politika/2019/11/06/ataka-poiska-otmiana-na-zakona-za-socialnite-uslugi.428727)

Депутатите от "Атака" поискаха да бъде отменен Законът за социалните услуги, защото според тях той променя цялата социална система.
Законът, който беше приет през март, е третият и последен закон, за който настояваха майките на деца с увреждания, които протестираха месеци наред пред парламента.
Той трябва да влезе в сила на 1 януари 2020 г.
За да не се случи това обаче, от "Атака" внасят проектозакон за отмяна на Закона за социалните услуги.
Десислав Чуколов предупреди, че с този закон социалните услуги се предават на частни фирми и НПО, които изземват държавни функции.
"Държавата аутсорства социалните улуги на частни фирми и НПО-ата, като им дава изключително големи права. С приемането на този закон извеждането на дете може да става само по сигнал, включително и анонимен. Децата могат да бъдат взети от всяко едно семейство за 24 часа без съдебно решение и заповед. По сигнал социален работник ще може да влиза в дома ни", обясни той.
Освен това частните фирми и НПО-тата ще бъдат финансирани с парите на данъкоплатците.
Те сами ще определят размера на цената на услугите, които предлагат, каза още Чуколов.
 
