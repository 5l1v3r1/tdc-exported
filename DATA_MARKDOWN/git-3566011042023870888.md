
# 232کودک کار استان مرکزی تحت پوشش سازمان بهزیستی هستند

Published at: **2019-11-02T14:51:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544179.html/232%DA%A9%D9%88%D8%AF%DA%A9-%DA%A9%D8%A7%D8%B1-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C--%D8%AA%D8%AD%D8%AA-%D9%BE%D9%88%D8%B4%D8%B4-%D8%B3%D8%A7%D8%B2%D9%85%D8%A7%D9%86-%D8%A8%D9%87%D8%B2%DB%8C%D8%B3%D8%AA%DB%8C-%D9%87%D8%B3%D8%AA%D9%86%D8%AF)

مدیرکل بهزیستی استان مرکزی گفت: حدود ۲۳۲ کودک کار تحت پوشش بهزیستی استان مرکزی قرار دارند که بخش زیادی از این کودکان از استانهای مجاور یا اتباع دیگر کشورها هستند.
به گزارش شبکه اطلاع رسانی راه دانا؛ به نقل از دیار آفتاب؛ زهرا امینی مدیرکل بهزیستی استان مرکزی امروز در کمیته ساماندهی کودکان کار با بیان این‌که دستگاه‌های عضو کمیته ساماندهی کودکان کار اقدامات خوبی انجام داده‌اند، گفت: ۲۳۲ کودک کار تحت پوشش سازمان بهزیستی هستند و مستمری دریافت می‌کنند.
امینی افزود: در بند (ه) ماده ۸۰ برنامه ششم توسعه به صورت مستقیم بهزیستی متولی اصلی ساماندهی این کودکان معرفی شده است و ۱۱ دستگاه را موظف کرده که با بهزیستی مشارکت لازم را داشته باشند.
مدیرکل بهزیستی استان مرکزی با اشاره به این که ۸۰ درصد کودکان خیابانی، کودک کار هستند گفت: اغلب این کودکان در مشاغلی از جمله دستفروشی و کارگری به کارهای تولیدی و خدماتی، مشغول هستند و مسئولیت حداقل تأمین بخشی از معاش خانواده را عهده‌دار هستیم.
وی افزود: بهترین راه بعد از شناسایی، تحویل آنها به خانواده‌هایشان و همچنین توانمندسازی این خانواده‌ها است.
امینی اضافه کرد: اقدامات اولیه به‌منظور نیازسنجی و شناسایی با مشارکت اورژانس اجتماعی بهزیستی و دفتر ساماندهی آسیب‌های اجتماعی صورت می‌گیرد، اما نیاز است تا تمامی دستگاه‌های استان خصوصاً فرمانداری و شهرداری در این خصوص با بهزیستی همگام شوند و در خصوص جمع‌آوری و ساماندهی کودکان کار و خیابانی عزم جدی داشته باشند.
مدیرکل بهزیستی استان مرکزی در پایان ضمن  قدردانی از عملکرد مطلوب شهرداری در ساماندهی کودکان کار و همچنین زمینه بهسازی معابر شهری ویژه معلولان، افزود: ضروری است شهرداری یک ساختمان جهت کودکان کار و خیابانی در یک محیطی مناسب در اختیار این فرزندان قرار دهد.
انتهای پیام/
 
