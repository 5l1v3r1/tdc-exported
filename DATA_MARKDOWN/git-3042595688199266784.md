
# Berge hyller Braut Haaland: - Enorm inspirasjon

Published at: **2019-11-06T08:27:39+00:00**

Author: **Christian M. Hugsted (I England)**

Original: [Dagbladet.no](https://www.dagbladet.no/sport/berge-hyller-braut-haaland---enorm-inspirasjon/71787546)


        Liverpool - Genk 2-1
      
LIVERPOOL (Dagbladet): Sander Berge (21) og Genk fikk en solid opptur etter 1-2 mot Liverpool på Anfield. For den belgiske klubben har slitt i hjemlig liga, og var ventet å bli revefor mot de regjerende Champions League-vinnerne.
I stedet kunne fort Genk fått med seg poeng fra Anfield, etter at hjemmelaget sløste stort med sjansene.
Samtidig spilte Napoli og Red Bull Salzburg 1-1 i den andre kampen i gruppa - hvor Erling Braut Haaland noterte seg for sin 7. scoring i Champions League.
Dermed er 19-åringen toppscorer i turneringen. Haalands sju mål på sine knappe fire Champions League-kamper er to mer enn den forrige rekorden i verdens gjeveste klubbturnering, ifølge Opta.

        Og i neste Champions League-kamp venter nettopp Sander Berge og Genk.
      
- Det er fantastisk imponerende. Jeg snakker veldig mye med Erling, og den råskapen og den fryktløsheten han går inn i hver Champions League-kamp med, som om han har spilt 50 til 100 kamper i Champions League, er en enorm inspirasjon, sier Berge til Dagbladet i pressesonen på Anfield etter kampen.
Nordmannen bærer på flere par sko og har nettopp hastet videre etter et intervju med belgisk presse, men tar seg likevel god tid til Dagbladet. 21-åringen har bare fine ting å si om Braut Haaland.
- Selvfølgelig gleder jeg meg veldig over at han scorer igjen, igjen og igjen. Vi får prøve å ta ham ut så han ikke scorer mot oss igjen. Men jeg må ta av meg hatten, han er toppscorer og det er fantastisk gøy at det er ung nordmann, sier Berge.
Sist Genk og Red Bull Salzburg møttes, scoret Braut Haaland tre mål i løpet av 45 minutter. Likevel er det ikke fyring mellom kameratene.
- Vi bygger hverandre egentlig bare opp. Jeg møtte ham i dopingrommet etter kampen sist og vi byttet drakter. Det var litt dumt å se ham med hat trick-gliset sitt da, men herregud, det blir en helt annet kamp hjemme, og da kan vi fort være favoritter, sier Berge og fortsetter:
- Slik snur det jo. Vi viser i dag at dette er toppnivået vårt. Salzburg lå jo under 3-0 etter 30 minutter og så ikke ut som de hadde en sjanse, så kom de tilbake. Det svinger fort i disse kampene her, så det handler om å være mentalt sterke og være der når det gjelder.

        Berge er langt fra skremt over nivået og håper han kan spille flere kamper mot storlag fra Europa.
      
- Dette er hvor lista ligger. Det er de beste spillerne og det beste laget i verden. Det viser at det er gode muligheter for å spille mot disse gutta her og en dag håper man å spille oftere på dette nivået her, og mot slike gode lag, så det blir spennende, sier Berge.

        - Er det noen enkeltspillere i Liverpool som særlig har imponert deg?
      
- Alle imponerer, men det er mer kollektivet. De er så vanvittig sterke. Måten de opptrer på når de mister ball, de hogger og du føler deg på en måte sjanseløs hver gang du mottar ballen. Og så er det det at det er så stor samhandling i spillet, svarer Berge og fortsetter:
- Det ser kanskje litt tåpelig ut det forsvarsspillet vårt fra tribunen, men når de er inne i 16-meteren, hvor fort det går, du tror du leser pasningen og så slipper de til hver gang og finner de lukene. Det er helt ekstremt det nivået de holder på med Salah og gutta.

        Tidvis i den andre omgangen virket det nærmest som en ishockeykamp ble spilt på Anfield-gresset, med et Liverpool-lag som hadde mye ball i og rundt 16-meteren til Genk.
      
- Blir det ikke det når nummer en i Premier League møter nummer åtte i Belgia så vet ikke jeg. Det følger med tenker jeg, sier Berge med klar stemme.
