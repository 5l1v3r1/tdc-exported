
# Η «καυτή πατάτα» του προσφυγικού και ο «πόλεμος» δηλώσεων μεταξύ Ν.Δ. - ΣΥΡΙΖΑ

Published at: ****

Author: ****

Original: [CNN.gr](https://www.cnn.gr/news/politiki/story/196520/h-kayti-patata-toy-prosfygikoy-kai-o-polemos-diloseon-metaxy-n-d-syriza)

Ευάγγελος Γιακουμής, CNN Greece 07:24 , 07 November 2019 - 08:59
Η κυβέρνηση προετοιμάζεται καταλλήλως για να μπορέσει να αντιμετωπίσει τόσο τους πολίτες που αντιδρούν όσο και μερίδα βουλευτών της, οι οποίοι θεωρούν πως θα έπρεπε να ήταν διαφορετική η αντιμετώπιση του ζητήματος.Το αργότερο μέσα στην επόμενη εβδομάδα, αν όχι μέσα στο Σαββατοκύριακο, θα ανακοινωθεί από τους αρμόδιους υπουργούς το τελικό σχέδιο, μετά και τη σύσκεψη που έγινε στο Μέγαρο Μαξίμου υπό τον πρωθυπουργό ώστε να επικυρωθούν όλες οι λεπτομέρειες σε ό,τι αφορά την κατανομή των προσφύγων στους περισσότερους νομούς της χώρας.
Ο κ. Μητσοτάκης θα έχει την ευκαιρία να συζητήσει με τους βουλευτές του το Σάββατο το πρωί σε χαλαρή ατμόσφαιρα το όλο ζήτημα ώστε να προλάβει τη γενίκευση των αντιδράσεων αλλά και να τους καταστήσει σαφές ότι ο περιορισμός των αφίξεων των μεταναστών θα αντιμετωπιστεί κυρίως από την ταχύτερη απόδοση ασύλου όσων δικαιούνται και με επιστροφή στη χώρα καταγωγής τους όσων δεν πληρούν τα κριτήρια.
Η κυβέρνηση αποδίδει μεγάλη σημασία σε τέσσερα βασικά σημεία στα οποία στηρίζει την πολιτική της:
• Φύλαξη συνόρων• Άσυλο, με στόχο την επιτάχυνση• Κέντρα φιλοξενίας• Επιστροφές, με στόχο τις 12.000 μέχρι το 2020
Έως τα τέλη του μήνα πρόκειται να εισέλθουν στην ενδοχώρα άλλοι 4.000 πρόσφυγες και μετανάστες ενώ παράλληλα προωθείται και η κατασκευή των κλειστών κέντρων φύλαξης στα οποία θα διαμένουν προσωρινά εκείνοι που δεν έχουν το προφίλ του πρόσφυγα αλλά του μετανάστη και πρόκειται να αναχωρήσουν από την χώρα μας μόλις ολοκληρωθούν οι διαδικασίες. Κλειστά προαναχωρησιακά κέντρα προβλέπονται σε τουλάχιστον δύο περιοχές: Στερεά Ελλάδα και Πελοπόννησο.
Ο υπουργός Προστασίας του Πολίτη, Μιχάλης Χρυσοχοϊδης που μίλησε στην Ε.Ε για το προσφυγικό, προκάλεσε μεγάλη αίσθηση με τα όσα ανάφερε σημειώνοντας μεταξύ άλλων ότι «το πρόβλημα στα νησιά είναι εκρηκτικό. Έξω και πέρα από κάθε δυνατότητα διαχείρισης».
Μάλιστα, έκανε έκκληση στους Ευρωπαίους να δείξουν την απαραίτητη ευαισθησία, ώστε να φιλοξενήσουν οι χώρες τους αναλογικά τουλάχιστον τα ασυνόδευτα παιδιά που σήμερα είναι 4.000. 
Οι συγκεκριμένες αναφορές του υπουργού Προστασίας του Πολίτη έγιναν αφορμή να ξεσπάσει νέος γύρος αντιπαράθεσης με τον ΣΥΡΙΖΑ και τη Νέα Δημοκρατία.
«Η ομολογία του κ. Χρυσοχοΐδη ότι «η κατάσταση στα νησιά είναι πέρα από κάθε διαχείριση» αποτελεί μία ακόμη κυνική επιβεβαίωση της καταστροφικής ανεπάρκειας της κυβέρνησης του κ. Μητσοτάκη στη διαχείριση του προσφυγικού» σχολιάζει ο ΣΥΡΙΖΑ ενώ ο Αλέξης Τσίπρας επιτέθηκε στην κυβέρνηση για την πολιτική της στους πρόσφυγες:
«Στη αρχή αφαίρεσαν το ΑΜΚΑ από τους πρόσφυγες και το δικαίωμα από τα προσφυγόπουλα να εγγραφούν στα σχολεία. Αργότερα μίλησαν για εισβολείς που θα τους αντιμετωπίσουν ακόμη και στη θάλασσα. Μετά είδαν αμήχανοι ξεχασμένους «Μακεδονομάχους» να βγαίνουν με τις περικεφαλαίες στους δρόμους για να αποτρέψουν τη μετεγκατάσταση προσφύγων στα μέρη τους» ανέφερε σε ανάρτησή του στο Facebook ο πρώην πρωθυπουργός και πρόσθεσε: «Προχθές βουλευτές τους επικρότησαν κάποιους ανεγκέφαλους σαδιστές στα Διαβατά που επιχειρούν την προσβολή και την ταπείνωση του θρησκευτικού αισθήματος δυστυχισμένων ανθρώπων. Και σήμερα αναρωτιέμαι πώς και εάν θα αντιδράσουν στην είδηση ότι φασίστες στη Θεσσαλονίκη χαράκωσαν ένα προσφυγόπουλο που έκανε το λάθος να πάει στο σχολείο του. Όταν τόσα χρόνια λαϊκίζεις χυδαία για την προσφυγική και μεταναστευτική κρίση, δεν έρχεσαι αντιμέτωπος μόνο με τη σκληρή πραγματικότητα, τις μεγαλοστομίες και τα ψέματά σου. Έρχεσαι αντιμέτωπος και με τα πιο σκοτεινά, ρατσιστικά αντανακλαστικά που ξέθαψες και εξέθρεψες για λίγα ψηφαλάκια» και κατέληξε:
Άμεση ήταν η απάντηση από τη Νέα Δημοκρατία με κύκλους της Πειραιώς να απαντούν στον Αλέξη Τσίπρα: «Ο κ. Τσίπρας ας αφήσει το ρόλο του σχολιαστή στα social media, τα fake news και τον γνωστό λαϊκισμό του. Σε μόλις τρεις μήνες δείχνει να έχει ξεχάσει τις Μόριες που παρέδωσε. Με το γνωστό θράσος του θέλει να γίνει και τιμητής. Οι Έλληνες όμως θυμούνται τα έργα και τις ημέρες του κι αντιλαμβάνονται ότι η κυβέρνηση είναι αποφασισμένη να κινηθεί δυναμικά για να δώσει λύσεις».

        Διαβάστε επίσης
      
