
# Skremt av fluorfunn i Granåsen

Published at: **2019-11-06T06:56:46+00:00**

Author: **Karoline Ulvnes**

Original: [adressa.no](https://www.adressa.no/nyheter/trondheim/2019/11/06/Skremt-av-fluorfunn-i-Gran%C3%A5sen-20329073.ece)

En norsk forsker har funnet farlige miljøgifter fra skismøring i dyr i Granåsen i Trondheim.
Det skriver Dagbladet på sine nettsider.
- Referanseområdet ligger nært Jonsvatnet, et skogsområde i Trondheim hvor det ikke er skiaktivitet. Slik kunne jeg finne ut om det er noen forskjell i PFAS-nivåene i mus i skiområder og i mus som ikke er i skiområder, forteller forsker Randi Grønnestad.
Hun og kollegaene ønsket å undersøke nivåene av forskjellige perfluorerte stoffer – PFAS - i jord, meitemark og klatremus i skiområdet Granåsen, sammenliknet med et referanseområde.
PFAS er en gruppe kjemiske forbindelser som brukes i en rekke forbrukerprodukter, som i teflonpanner, impregnering, Goretex-jakker – og i skismøring - fordi de virker vann-, fett- og smussavstøtende.

        LES OGSÅ: Fluortestingen skapte sterke reaksjoner. Nå kan den bli droppet
      
- Jeg har funnet at det er signifikant høyere nivåer av de fleste PFAS’ene i mus fra disse skiområdene. Spesielt av de mer langkjedete stoffene, som man finner i skismøring, finner jeg betydelig høyere nivåer i mus i skiområdene enn i mus i referanseområdet, forteller hun.
I dag publiserer det anerkjente amerikanske fagtidsskriftet Environmental Science & Technology den første vitenskapelige artikkelen som kommer ut av Grønnestads doktorgradsarbeid.

        LES OGSÅ: Skiforeldre er forbannet etter påstått fluorjuks: Føler seg uthengt av Skiforbundet
      
Eksempelvis klatremus fra Granåsen hadde 5,7 ganger høyere PFAS-nivåer i leveren sin, sammenlignet med referanseområdet.
- Det forteller meg at disse produktene som brukes i skismøring, blir igjen i naturen. Og disse PFAS’ene brytes veldig sakte ned, eller ikke i det hele tatt. De blir igjen i naturen, hoper seg opp og de tas opp av dyr i nærområdet. De tas opp nederst i næringskjeden og kan transporteres opp i næringskjeden. Dette kan være problematisk fordi disse stoffene blir værende i naturen. Man blir ikke kvitt dem. Jo mer man bruker dem, jo høyere nivåer blir det, forklarer hun til Dagbladet.
Grønnestad framholder i artikkelen at de giftige effektene av PFAS-blandinger «kan utgjøre en betydelig risiko for utsatte individer.»
