
# Ayon sa NDRRMC

Published at: **2019-11-06T11:08:12+00:00**

Author: **Zaida Delos Reyes**

Original: [Journal Online](https://journal.com.ph/news/provincial/ayon-sa-ndrrmc)

KAGAGAWAN ng rebeldeng New Peoples Army (NPA) ang pagkalason ng 29 residenteng apektado ng sunod-sunod na lindol sa Mindanao
Ito ang inihayag ni National Disaster Risk Reduction and Management Council (NDRRMC) Executive Director Ricardo Jalad, kaugnay ng insidente ng food poisoning sa Bgy. Malabuan, Midsayap, Cotabato noong Lunes.
Aniya, nakatanggap umano ang kanilang tanggapan ng impormasyon na grupo ng NPA ang nasa likod ng insidente upang hiyain ang gobyerno.
Batay sa ulat, ang mga rebelde umano ang nasa likod ng pamamahagi ng pastel na ibinalot sa dahon ng saging at ipinamahagi sa mga biktima ng lindol.
“ We received information that it’s the NPA rebels but galing sa mga tropa natin.
Its just to shame the government na ito, kasi may distribution naman ng pagkain dun sa evacuation center “, pahayag ni Jalad.
Kaugnay nito, patuloy aniyang biniberipika ng kanilang hanay ang naturang impormasyon.
Bukod dito, inaalam na rin ng militar kung may katotohanan ang umano’y pagpapakalat ng mga militanteng grupo ng mga taong nanlilimos ng pagkain sa highway upang mapalabas na nagkukulang ang gobyerno sa pagbibigay ng tulong sa mga apektado ng lindol.
Matatandaang una nang inihayag ng NDRRMC na 29-katao ang nalason nang makakain ng pastel na iniabot sa kanila ng isang grupo na naghahatid ng tulong sa mga apektado ng lindol.
Sampo sa mga biktima ay dinala sa North Cotabato provincial Hospital, 9 sa Kidapawan City Hospital aT 10 sa isang Regional Health Unit.
Sa kasalukuyan ang mga biktima ng food poisoning ay nakalabas na rin sa pagamutan at nasa maayos na kalagayan.
Nagtataka din umano ang opisyal kung bakit may mga nanlilimos ng pagkain sa highway gayung alam naman ng mga biktima ng lindol na may mga pagkain sa mga evacuation centers. 
Bukod dito, kahina-hinala din umanong grupo-grupo ang nanlilimos gayong mas normal na magso-solo ang isang nanlilimos ng pagkain para sarilinin kung ano man ang mahihingi nito.
