
# بازداشت دو نفر که ایمپلنت‌های تقلبی می‌فروختند

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697102/%D8%A8%D8%A7%D8%B2%D8%AF%D8%A7%D8%B4%D8%AA-%D8%AF%D9%88-%D9%86%D9%81%D8%B1-%DA%A9%D9%87-%D8%A7%DB%8C%D9%85%D9%BE%D9%84%D9%86%D8%AA%E2%80%8C%D9%87%D8%A7%DB%8C-%D8%AA%D9%82%D9%84%D8%A8%DB%8C-%D9%85%DB%8C%E2%80%8C%D9%81%D8%B1%D9%88%D8%AE%D8%AA%D9%86%D8%AF)


        همچنین در بازرسی از محل دستگیری این افراد، ۱۴۰۰ قطعه ایمپلنت جعلی و تقلبی کشف و ضبط شد که بررسی این ایمپلنت‌ها از سوی کارشناسان وزارت بهداشت نشان داد که تماما فاقد هرگونه تاییدیه پزشکی و استاندارد بوده و در صورت استفاده می‌توانند باعث آسیب‌های ثانویه شوند.
      
ماموران کلانتری ۱۴۸ انقلاب دو نفر را که اقدام به فروش ایمپلنت‌های تقلبی و غیرمجاز به پزشکان کرده بودند، دستگیر کردند.
به گزارش ایسنا، مدتی قبل ماموران کلانتری ۱۴۸ انقلاب از طریق منابع خبری از فعالیت دو سودجو در امر تولید و فروش ایمپلنت به پزشکان و شهروندان باخبر شده و رسیدگی به موضوع را در دستور کار خود قرار دادند.
با انجام تحقیقات تکمیلی، مخفیگاه این افراد شناسایی و مشخص شد که دو متهم در پوشش نامی جعلی اقدام به تهیه ایمپلنت‌های تقلبی و غیرمجاز کرده و از طریق بازاریابی و آگهی در فضای مجازی آنها را به فروش می‌رسانند که در همین راستا با هماهنگی مقام قضایی تیمی برای دستگیری این افراد به محل اعزام شده و دو متهم را دستگیر و به مقر پلیس منتقل کردند.
همچنین در بازرسی از محل دستگیری این افراد، ۱۴۰۰ قطعه ایمپلنت جعلی و تقلبی کشف و ضبط شد که بررسی این ایمپلنت‌ها از سوی کارشناسان وزارت بهداشت نشان داد که تماما فاقد هرگونه تاییدیه پزشکی و استاندارد بوده و در صورت استفاده می‌توانند باعث آسیب‌های ثانویه شوند.
دو متهم دستگیر شده نیز با پذیرش بزه انتسابی اقرار کردند که این ایمپلنت‌ها را با قیمت بسیار پایین و در حدود ۵۰ تا ۲۰۰ هزار تومان به فروش می‌رساندند که همین موضوع سبب شده بود تا برخی افراد به آنها اعتماد کنند. همچنین در تحقیقات تکمیلی مشخص شد که این افراد هولوگرام و شناسنامه تقلبی نیز برای این اقلام تولید کرده بودند.
در حال حاضر این افراد در بازداشت هستند و به گفته افسر پرونده، معاونت غذا و دارو نیز از شاکیان آنها محسوب می‌شود و با توجه به اینکه لیستی از خریداران این اقلام نیز وجود دارد، تحقیقات تکمیلی حتما از آنان انجام خواهد شد.
سردار حسین رحیمی، رییس پلیس پایتخت نیز با تایید این خبر گفت که پزشکان حتما باید اقلام و تجهیزات پزشکی خود را از مراکز مجاز و معتبر تهیه کنند و در صورتی که مشخص شود این افراد با علم به جعلی و غیرمجاز بودن، اقدام به خرید این موارد کرده‌اند، حتما با آنان برخورد خواهد شد.
رحیمی از بیماران نیز خواست که برای درمان به مراکز مجاز پزشکی مراجعه کنند.
