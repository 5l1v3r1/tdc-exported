
# Ситуація з дифтерією під контролем – міністр

Published at: **2019-11-02T13:46:18+00:00**

Author: ****

Original: [Українська правда](https://www.pravda.com.ua/news/2019/11/2/7230811/)

Міністр охорони здоров'я Зоряна Скалецька заявляє, що ситуація з дифтерією в Україні під контролем, і протидифтерійної сироватки є достатня кількість.
Джерело: інтерв'ю Скалецької ВВС.Україна
Пряма мова: "Ми ще не говоримо про серйозну епідемію, ситуація з дифтерією під контролем. Минулого року було 10 хворих, а використали 141 дозу сироватки. Кілька сотень списали, бо закінчився термін придатності. Тобто 141 флакон - це і була потреба України у сироватці.
Цього року ми маємо 200 флаконів, ще додатково 150 чи 170 нам передадуть міжнародні організації у якості гуманітарної допомоги. Ще 100 теж у якості допомоги нададуть посольства, у разі, якщо буде така необхідність. Тобто насправді ми можемо розраховувати на 450 флаконів сироватки і цієї кількості ліків достатньо".
Деталі: Скалецька наголосила на необхідності підвищення рівня вакцинації.
"Ми повинні зробити все, щоб запобігти захворюванню. Робота ведеться і з губернаторами, і з департаментами охорони здоров'я, інформаційні кампанії запускаються. Кількості вакцин достатньо, щоб підняти рівень вакцинації", - сказала вона.
"Я сподіваюсь, що в регіонах ми будемо бачити динаміку збільшення вакцинації. Якщо її не буде, далі я вже буду говорити з губернаторами", - додала міністр.
Що було раніше: Станом на 1 листопада 2019 року в Україні зареєстровано 22 випадки дифтерії.
