
# Unilever stopt met adverteren op Pornhub

Published at: **2019-11-04T12:45:00+00:00**

Author: **Redactie**

Original: [ThePostOnline](https://tpo.nl/2019/11/04/unilever-stopt-met-adverteren-op-pornhub/)

Unilever zal geen advertenties meer plaatsen op pornosites. Dit meldde de producent van verzorgingsproducten en levensmiddelen aan de BBC, nadat er in het Verenigd Koninkrijk ophef was ontstaan over de reclames van Unilever-dochter Dollar Shave Club op Pornhub, een soort YouTube voor seksvideo’s.
De Britse krant Sunday Times zette eerder vraagtekens bij de reclames op Pornhub. De pornosite zou onvoldoende doen om misstanden tegen te gaan. Zo zouden op de site meerdere video’s staan van misbruik van minderjarigen. Bestuurder Blake White van Pornhub noemde beelden van minderjarigen die seksueel worden misbruikt verschrikkelijk en zei dat het bedrijf er met verschillende partijen alles aan doet om dit soort praktijken tegen te gaan.
Unilever zegt tegen de BBC zich ernstig zorgen te maken over de kwestie en floot Dollar Shave Club terug. De Amerikaanse scheermesjesverkoper die in 2016 werd overgenomen, slijt zijn producten via internet direct aan consumenten en was tot nu toe vrij om zijn marketing zelfstandig in te richten.
Unilever zegt ook geen weet te hebben gehad van de reclamecampagne van Dollar Shave Club. Het moederbedrijf beloofde dat geen enkel merk van Unilever ooit nog op pornosites zal worden aangeprezen.
Eerder bestempelde de leiding van Dollar Shave Club de advertentiecampagne op Pornhub als strategisch, met lage kosten en een groot bereik. Pornhub heeft dagelijks 110 miljoen unieke bezoekers. Daarvan is 71 procent man.
Eerder kwam het Amerikaanse levensmiddelenconcern Kraft Heinz onder vuur te liggen vanwege zijn advertenties op Pornhub. Diepvriesmerk Devour werd door de onderneming als ‘foodporn’ weggezet. Kraft Heinz verdedigde zich door te zeggen dat die term een cultureel fenomeen is bij foto’s van eten op Instagram.
Unilever dreigde eerder advertenties bij digitale platforms zoals Google en Facebook weg te halen als die sociale media voor verdeeldheid zorgen, aanzetten tot haat of onvoldoende maatregelen nemen om kinderen te beschermen.

        ANP
      
Het is echt waar: alleen met jouw hulp kan TPO.nl de komende jaren blijven bestaan. Neem daarom nu een abonnement op TPO+ al vanaf 4 euro per maand. Daarmee zorg je ervoor dat TPO.nl voor altijd online blijft.
En je krijgt er heel wat voor terug: exclusieve artikelen van bekende auteurs, een site die helemaal vrij is van reclamebanners, de mogelijkheid tot reageren en toegang tot het volledige TPO+-archief.
Dankzij jouw abonnement worden er steeds meer uitstekende artikelen van uitstekende auteurs gepubliceerd en kan de TPO-redactie blijven werken aan een uniek journalistiek geluid online.
Neem nu direct een jaarabonnement op TPO+ en treed ook toe tot de TPO-elite.

        TPO.nl, where the elite meet to read.
      

        Steun TPO
      
 
