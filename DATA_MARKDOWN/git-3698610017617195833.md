
# Ексзаступника директора заводу Маяк затримали при спробі продати майно підприємства

Published at: **2019-11-06T00:01:00+00:00**

Author: ****

Original: [DT.ua](https://dt.ua/UKRAINE/ekszastupnika-direktora-zavodu-mayak-zatrimali-pri-sprobi-prodati-mayno-pidpriyemstva-328621_.html)

Співробітники Служби безпеки України затримали колишнього заступника директора заводу "Маяк" при отриманні хабара за сприяння у продажу майна підприємства за заниженою ціною. Завод "Маяк" спеціалізується на виробництві засобів зв'язку і входить до структури держконцерну "Укроборонпром".
За даними слідства, затриманий запропонував керівнику комерційної фірми сприяння у придбанні майнового комплексу "Маяка" через систему торгів арештованим майном "СЕТАМ" за заниженою ціною – за 2 млн доларів. Свої послуги колишній заступник директора оцінив у 2,5 млн доларів.
Його затримали у відділення одного з банків у Шевченківському районі Києва при передачі 200 тисяч доларів – першої частини неправомірної вигоди.
Дії затриманого попередньо кваліфіковані як шахрайство (ч. 4 ст. 190 Кримінального кодексу). Повідомлення про підозру йому ще не вручали.
СБУ прийшла з обшуками на завод і в приміщення Державної виконавчої служби Оболонського району. Правоохоронці перевіряють причетність до оборудки нинішнє керівництво "Маяка".
Операцію провели співробітники СБУ і столичної поліції під процесуальним керівництвом прокуратури Києва.
