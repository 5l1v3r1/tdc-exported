
# Twitters forbud er symbolsk

Published at: **2019-11-02T08:16:35+00:00**

Author: **Stavanger Aftenblad**

Original: [Aftenbladet](https://www.aftenbladet.no/meninger/leder/i/OpXEGw/twitters-forbud-er-symbolsk)

Denne uken annonserte Twitter-sjef Jack Dorsey på sin egen sosiale plattform at selskapet vil forby all politisk reklame i sin tjeneste.
Sosiale medieselskaper gir annonsører en urettferdig fordel gjennom å spre målrettede, villedende budskap, mener Dorsey. Forbudet kommer som svar på den økende bekymringen for at politikere vil bruke sosiale medier for å lure velgerne i forkant av presidentvalget i USA i 2020.
Twitters nye retningslinjer vil gjelde globalt og trer i kraft fra 22. november.
Donald Trumps valgkampsjef Brad Parscale kalte forbudet nok et forsøk på å bringe de konservative og Trump til taushet, «siden Twitter vet at president Trump har den mest sofistikerte nettplanen gjennom tidene».
Demokratene har på sin side vært positive til de nye retningslinjene.
Dette er noe helt annet enn det rivalen Facebook annonserte i oktober. Mark Zuckerberg sa i en høring i Kongressen at politikere har rett til ytringsfrihet på hans plattform. Facebook kommer ikke til å faktasjekke innlegg fra politikere eller valgkampapparatet deres. Zuckerberg mener at det ikke er riktig at private selskaper skal sensurere politikere eller nyhetene.
Facebook-sjefen mener politisk reklame kan gjøre at kandidater og interessegrupper som ellers ikke hadde nådd fram også får en stemme.
Men selv om de ikke vil forby politisk reklame, har Facebook også tatt grep etter at de merket at land som Iran og Russland har prøvd å påvirke neste års valg.
Ett av disse tiltakene er å merke saker som kommer fra statsstyrte medier, som for eksempel Russia Today, annerledes enn uavhengige medier.
At sosiale medier-eiere prøver å ta ansvar på ulike måter for at deres plattformer ikke skal brukes til påvirkning av velgerne som følge av løgn og falske nyheter er i seg selv positivt.
Men et forbud mot politiske reklamekampanjer og annonser stopper ikke strømmen av feilinformasjon på sosiale medier.
På både Twitter og Facebook er det nok av eksempler på at falske nyheter og usann informasjon godt kan få grobunn utenfor offisielle politiske kanaler.
Dette er en større trussel for demokratiet, og det er det problemet selskaper som Twitter og Facebook må ta tak i. Problemet er at de sosiale mediene allerede har tillatt så mye for å øke sin egen profitt at de har gjort det umulig for seg selv å ha full kontroll på sitt eget innhold.
Twitters forbud framstår derfor som en symbolsk handling.
