
# КНСБ настоява за възстановяване на диалога с Община Пловдив

Published at: **2019-11-01T08:42:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/KNSB-nastoyava-za-vuzstanovyavane-na-dialoga-s-Obshtina-Plovdiv-910282)

Ще работя за възстановяване на социални диалог в Пловдив, защото има натрупани много проблеми и те не търпят отлагане. Това заяви кандидатът на ГЕРБ за кмет Здравко Димитров след среща с актива на КНСБ и припомни, че такъв ангажимент е поел и по време на срещата си с КТ "Подкрепа“. 
Разговорът бе по покана Регионалния съвет на синдиката, а темата "Проблемите на Пловдив в контекста на социалния диалог“. В срещата участва и председателят на предизборния щаб на ГЕРБ Александър Държиков.
По време на разговора, в който участваха представители на всички браншови организации, най-тежки се очертаха проблемите в общинското здравеопазване. Синдикалистите се оплакаха от хроничния недостиг на средства за общинските болници и ниските заплати. По думите на Здравко Димитров е необходимо да се ускори преструктурирането на общинските здравни заведения, да се види от къде и как изтичат средства, да се направи управлението им ефективно и стига да има възможност да се вдигнат заплатите. "Трябва да запазим общинското здравеопазване, защото то е единственото достъпно за хората с по-ниски доходи и пенсионерите. Не може частните болници да се развиват, а общинските да са зле. Моят екип работи по тази тема и имаме решения“, заяви кандидатът за кмет. 
На срещата беше поставен и въпросът за недостига на детски градини и училища, което натоварва педагозите. Здравко Димитров припомни, че важна част от неговата програма е строителството на 12 нови детски градини и ясли и две нови училища, което ще намали броя на децата в групите. 
Представител на транспортите синдикати в България попита бъдещия кмет дали ще предприеме действия за подобряване на градски транспорт, който трябва да бъде алтернатива  на предвижване заради влошеното качество на въздуха в града. Вторият въпрос беше свързан с бъдещето на летище "Пловдив“. 
"С моя екип вече работим по проблема, разговаряхме с много експерти в областта на управлението на трафика и имаме решения. Ще поощряваме използването на градския транспорт чрез оптимизиране на линиите и засилване на контрола по изпълнение на графиците на пътуване. Ако линиите са удобни и хората знаят, че автобусите пристигат в точно определения час по график, разбира се, че много от тях ще го предпочетат“, коментира в отговор Здравко Димитров.
За летището той спомена, че очаква добри новини от правителството до седмица. В Министерски съвет е обсъждана идеята пловдивският терминал да се развива както "логистичен хъб“, а също така да се увеличат гражданските линии.  
Общата позиция след този разговор бе, че е необходимо общината в бъдеще да започне разговори с всеки един отрасъл, за да може да се ускори социалният диалог и да се търси решение на всеки един от проблемите. 
Разширена среща на Координационния съвет на РС на КНСБ завърши с молба за ремонт на сградата, в която се помещава местната централа.
