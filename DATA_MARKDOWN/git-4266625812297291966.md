
# У Дніпрі винайшли надзвукову ракету

Published at: **2019-11-03T02:20:00+00:00**

Author: ****

Original: [ZIK.UA](https://zik.ua/news/2019/11/03/u_dnipri_vynayshly_nadzvukovu_raketu_1682461)


        У Дніпрі в конструкторському бюро "Південне" винайшли протикорабельну надзвукову ракету нового покоління "Блискавка".
      
Про це повідомляє "Дніпровська панорама". 
Зокрема, макет цієї ракети нещодавно був представлений на виставці "Зброя та безпека-2019", що проходила у Києві. 
Як зазначається, швидкість надзвукової ракети може досягати 2-2,5 тис. кілометрів за годину. Новим винаходом планують озброїти літаки СУ-27 та СУ-24М, які є в української армії.
Крім цього,  для установки ракети потрібно зробити мінімальне переобладнання літаків. Також "Блискавку" можна оснащувати осколково-фугасними і фугасно-проникаючими бойовими частинами.
За словами військового експерта Олег Жданова, наразі у світі практично немає засобів, які можуть відбити чи перехопити українську ракету "Блискавка". Наприклад, ізраїльський "Залізний купол" може перехоплювати лише дозвукові ракети.
Також Жданов додав, що новий винахід можна буде застосовувати для протидії Чорноморському флоту Росії і флотилії РФ в Азовському морі.
Нагадаємо, цього тижня українсько-американська ракета-носій "Антарес" вивела на орбіту вантажний корабель "Сигнус", який доставить на Міжнародну космічну станцію 3750 кг корисного вантажу, серед якого - експериментальна духовка. 
