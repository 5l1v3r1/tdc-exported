
# У центрі Києва водій помер під час оформлення ДТП (фото, відео)

Published at: **2019-11-01T13:53:23+00:00**

Author: ****

Original: [ГЛАВКОМ](https://glavcom.ua/kyiv/news/u-centri-kijeva-vodiy-pomer-pid-chas-oformlennya-dtp-foto-video-637030.html)

У п'ятницю, 1 листопада, на вулиці Шота Руставелі, 12 в Києві чоловік припаркувався, щоб оформити європротокол ДТП, йому стало погано і він впав. Лікарі, які прибули за викликом, констатували смерть чоловіка.
Все сталося близько 11:00. Про це повідомляє Інформатор.
За словами очевидця, спочатку чоловік на своїй Toyota Camry зіткнувся з іншим автомобілем. Учасники ДТП домовилися, що оформлять євро протокол, і припаркувалися на вулиці Шота Руставелі, 12. Чоловік явно нервував і йому запропонували викликати «швидку». Однак він запевнив, що все добре і медики не потрібні.
Під час розмови власник Toyota повернувся до своєї машини за документами і впав на асфальт. Очевидці одразу ж зателефонували на «103», але лікарі були безсилі.
Попередньо, у чоловіка 1962 року народження відірвався тромб і він помер миттєво. Його особа встановлена.
На місці працювала слідчо-оперативна група.
