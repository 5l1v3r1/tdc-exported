
# Bayern München grijpt in en zet hoofdtrainer Kovac per direct op straat

Published at: **2019-11-03T20:49:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902278/bild-bayern-m-nchen-zet-hoofdtrainer-kovac-per-direct-op-straat.html)


        Niko Kovac krijgt toch geen nieuwe kans meer van Bayern München. De clubleiding heeft de Kroatische trainer zondagavond op straat gezet. De 5-1 nederlaag tegen Eintracht Frankfurt van zaterdag is hem fataal geworden.
      
Dat bevestigt Bayern zondagavond laat. Het leek er juist op dat Kovac nog een kans zou krijgen om zijn baan te redden, maar Bayern heeft dus al ingegrepen. Duitse media meldden na de nederlaag tegen Frankfurt dat Kovac nog een week zou krijgen om de boel te herstellen. BILD meldde vervolgens stellig dat Bayern in zou grijpen. Even later volgde de bevestiging uit München.
"De prestaties van de laatste weken en de resultaten hebben ons doen besluiten om in te grijpen", zegt voorzitter Karl-Heinz Rummennigge. "We hebben zondag in goed onderling overleg besloten om uit elkaar te gaan. Wij betreuren deze ontwikkeling."
Kovac zelf reageert ook op zijn vertrek. "Ik denk dat dit de juiste beslissing is van de club. Dat vind ik door de resultaten en de manier waarop we de afgelopen weken hebben gespeeld. Mijn broer Robert (assistent, red.) en ik bedanken Bayern voor de afgelopen anderhalf jaar. In deze periode hebben we de landstitel, de DFB Pokal en de Supercup gewonnen. Het was een mooie periode. Ik wens de club het beste."
De kans is groot dat de geruchten rond Bayern en Ajax-trainer Erik ten Hag de komende dagen zullen toenemen. Directeur spelersbeleid Marc Overmars vertelde vorige week aan FOX Sports al dat hij de interesse van Bayern in Ten Hag logisch vindt, gezien de successen van Ajax van vorig seizoen. Ten Hag heeft als trainer van het beloftenelftal al een verleden in München. Ook José Mourinho en Mauricio Pochettino worden genoemd. Assistent Hansi Flick neemt de honneurs voorlopig waar.
