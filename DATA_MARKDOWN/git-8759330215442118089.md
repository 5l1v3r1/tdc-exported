
# 'Zlatan Ibrahimovic kan ook naar Italië, Raiola vraagt acht miljoen euro'

Published at: **2019-11-02T12:15:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902060/-zlatan-ibrahimovic-kan-ook-naar-itali-raiola-vraagt-acht-miljoen-euro-.html)


        Zlatan Ibrahimovic is 38 jaar oud, maar heeft over opties niet te klagen. De Zweedse vedette kan niet alleen aan de slag in Spanje en Australië, maar ook een rentree in de Serie A behoort tot de mogelijkheden. Bologna is zeer geïnteresseerd.
      
Dat meldt Corriere dello Sport zaterdag. De kans is groot dat Zlatan vertrekt bij LA Galaxy. Perth Glory wil hem naar Australië halen, maar wat Bologna betreft komt hij naar Italië. Zaakwaarnemer Mino Raiola zit echter hoog in de boom en heeft de club al laten weten dat er acht miljoen euro nodig is om de handtekening van zijn cliënt te bemachtigen. De sponsors van Bologna moeten waarschijnlijk in actie komen om dat bedrag op tafel te leggen, schrijft de Italiaanse krant.
Zlatan is voor Bologna niet alleen een optie voor de spitspositie, maar kan ook in commercieel opzicht van waarde zijn voor de Serie A-club. Onder meer met de verkoop van shirts en exposure in de rest van de wereld moet Bologna het geïnvesteerde bedrag terug kunnen verdienen.
De vraag is of Bologna het salaris van acht miljoen euro (voor een contract van anderhalf jaar) zelf op kan hoesten. Een deel zal betaald moeten worden door de sponsors. Raiola doet wellicht een beetje water bij de wijn, maar lijkt niet bereid om veel te zakken.
Ondertussen is LA Galaxy bezig om Zlatan te behouden, maar de Zweed lijkt zijn zinnen te hebben gezet op een transfer naar Europa.
