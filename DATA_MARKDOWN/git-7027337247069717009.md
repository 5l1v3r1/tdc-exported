
# دستگیری باند سارقان مسلح در گلستان

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696649/%D8%AF%D8%B3%D8%AA%DA%AF%DB%8C%D8%B1%DB%8C-%D8%A8%D8%A7%D9%86%D8%AF-%D8%B3%D8%A7%D8%B1%D9%82%D8%A7%D9%86-%D9%85%D8%B3%D9%84%D8%AD-%D8%AF%D8%B1-%DA%AF%D9%84%D8%B3%D8%AA%D8%A7%D9%86)

فرمانده انتظامی استان گلستان از انهدام باند سارقان مسلح و اعتراف متهمان به ۲۹ فقره سرقت احشام در گلستان خبر داد.
به گزارش خبرگزاری تسنیم از گرگان، به نقل از پایگاه خبری پلیس، سردار روح الامین قاسمی اظهار داشت: به‌دنبال وقوع چندین فقره سرقت احشام در سطح استان و با توجه به حساسیت موضوع، شناسایی سارقان به صورت ویژه در دستور کار مأموران پلیس آگاهی قرار گرفت.
فرمانده انتظامی استان گلستان، گفت: ماموران با انجام تحقیقات میدانی گسترده و یک سری اقدامات اطلاعاتی موفق شدند، اعضای باند سارقان مسلح را شناسایی و با هماهنگی با مقام قضائی در عملیاتی غافلگیرانه هر 4 سارق را دستگیر کنند.
قاسمی با اشاره به کشف 37 رأس دام سرقتی و یک قبضه سلاح شکاری غیرمجاز از مخفیگاه سارقان، تصریح کرد: متهمان در تحقیقات اولیه و پس از مواجهه با مستندات پلیس به 29 فقره سرقت احشام در شهرهای مختلف استان اعتراف کردند.
این مقام ارشد انتظامی با اشاره به معرفی سارقان به مراجع قضائی، خاطرنشان کرد: پلیس برای برقراری نظم و امنیت جامعه شبانه روز تلاش می کند و اجازه فعالیت‌های مجرمانه به عده ای قانون شکن را نخواهد داد.
