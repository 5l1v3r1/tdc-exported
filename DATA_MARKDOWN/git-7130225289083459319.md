
# Kendisini Ekonomist Olarak Tanıtmış: Onlarca Kişiyi Dolandırdığı İddia Edilen 'Bitcoin Safiye' Kayıplara Karıştı

Published at: **2019-11-04T11:01:19+00:00**

Author: **Yasin Arslan**

Original: [Onedio](https://onedio.com/haber/kendisini-ekonomist-olarak-tanitti-bitcoin-vaadiyle-onlarca-kisiyi-dolandirdigi-iddia-edilen-kadin-kayiplara-karisti-888683)

DHA'nın aktardığı habere göre, Safiye Gökçe Y. yaklaşık 2 yıl önce eşinin bir jeotermal enerji santralinde (JES) elektrik mühendisi olarak göreve başlaması nedeniyle Aydın'a taşındı. 
Burada eşiyle birlikte taşeron şirket kuran Safiye Gökçen Y., JES şirketlerine işçi bulmaya başladı. Bu sırada Aydın Devlet Hastanesi'ne sağlık kontrolü için giden Safiye Gökçe Y., iddiaya göre burada tanıştığı doktora kendisini ekonomist-broker olarak tanıttı.
Kendisini ekonomist-broker olduğunu söyleyen Safiye Gökçe Y., tanıştığı doktora parasını, elektronik para birimi bitcoine yatırmasını önerdi. Safiye Gökçe Y., ikna olan doktordan aldığı bitcoin karşılığında, kendisine kar payı verdi. Ayrıca kendisine müşteri bulmasını istedi ve kar payı ödemeyi vaat etti.
Safiye Gökçe Y., kısa sürede hemşireden polise kadar çok sayıda meslek grubundan onlarca kişiye ulaştı. Bitcoin almak için para topladığı bu kişilere 2 yıl boyunca kar paylarını ödedi. Para topladığı kişilere, kurdukları şirketin arkasında JES firması olduğunu ve yeğeninin Milli İstihbarat Teşkilatı'nda (MİT) görevli olduğunu söyleyerek güvenlerini kazandığı belirlenen Safiye Gökçe Y., 2 ay önce kayıplara karıştı.
Safiye Gökçe Y.'nin, telefonlarını da açmaması üzerine dolandırıldıklarını anlayan mağdurlardan 28'i avukatları aracılığıyla Aydın Cumhuriyet Savcılığı'na suç duyurusunda bulundu. 
Şikayetler üzerine başlatılan soruşturma kapsamında Safiye Gökçe Y.'nin bankalardaki hesapları incelemeye alındı. Hesaplarında toplam 8 bin 300 bitcoin olduğu ve bu sayının giderek artığı belirlendi.
Mağdurlardan M.S., 60 bitcoin alacağı olduğunu ve bunun yaklaşık 3 milyon TL ettiğini söyleyerek şöyle konuştu:
"Safiye Gökçe Y., hastanedeki doktor ve hemşirelerin bazılarını ikna edip bitcoin satarak, arada kar payı veriyordu. O sıralar bize de babamızdan miras kalmış bir para vardı. Birileri aracılığı ile bunu öğrenmiş. Gelip, bizi buldu. Önce ona güvenmedik. 2 ay peşimizden koştu, bizi ikna etmek için ayrılmadı. İlk olarak 14 bin TL karşılığında bir bitcoin aldım. Bir süre sonra kar payı olarak 5 bin TL verdi. Daha sonra bir miktar daha bitcoin aldık. Paraya ihtiyacımız olmadığı için kar payıyla da bitcoin aldık. Geçen ağustos ayında ihtiyacım olduğu için paramın tamamını istedim. Sonra bizi oyalamaya başladı. Bitcoin değeri bir anda 3 kat arttı. Kadın daha sonra ortadan kayboldu. Biz de avukat kanalıyla şikayetçi olduk. 60 bitcoin alacağım var. Bu da yaklaşık 3 milyon TL'nin üstünde bir para yapıyor. Bir an önce kendisinin yakalanmasını istiyoruz. Yakalandığı an çok sayıda mağdur da ortaya çıkacaktır."
İhsan Karataş'ın haberine göre Bitcoin üzerinden kar vereceğini söyleyen Safiye Gökçe Y., toplam 375 milyon TL toplayarak ortadan kayboldu.
İnternet sitesi açarak yüksek kar oranları vaadiyle insanların dikkatini çekti. 10-15 gün siteyi açık tutan Gökçe Y., siteyi kapatarak topladığı parayı kendi hesabına aktardı. Bitcoin mağdurları arasında olan M.S. bu yöntemi şu ifadelerle anlattı: 
"Beni Adana'dan birisi aradı ve kendisinin mağdur olduğunu söyleyerek bu kadının insanları kaldıraç yöntemiyle dolandırdığını söyledi. Önce web sitesi açıyorlar. 'Yüzde 10 kar vereceğiz' diyerek insanların ilgisini çekiyorlar. 10-15 gün bu siteyi açık tutup paranın artmasını sağladıktan sonra siteyi kapatıyorlar. Paralar kendilerinin oluyor. Bu paraları da havuza aktarıyorlar."
