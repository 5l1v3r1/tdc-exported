
# Mann (26) tilstår å ha ranet Arsenal-stjerner

Published at: **2019-11-06T12:47:25+00:00**

Author: **Mathias Hagen**

Original: [Dagbladet.no](https://www.dagbladet.no/sport/mann-26-tilstar-a-ha-ranet-arsenal-stjerner/71789508)

I sommer fikk Arsenal-stjernene Sead Kolasinac og Mesut Özil en uhyggelig opplevelse da de to ble forfulgt av to menn i sistnevntes bil.
De skal begge ha blitt truet med kniv av de to ranerne, og Kolasinac valgte å ta opp kampen mot ranerne med bare armene som våpen.
Özil flyktet inn på den tyrkiske restauranten Likya i Golders Green i London. Der skal han ha blitt forsvart av kokker og servitører, som jaget vekk kjeltringene.
For én måned siden skal den ene raneren ha meldt seg og innrømmet at han ranet de to fotballspillerne.

        Nå skal også den andre av de to ranerne ha meldt seg - nesten fire måneder etter hendelsen.
      
En 26 år gammel mann skal ha møtt opp i Harrow Crown Court i London. Han skal ha stjålet klokkene til de to spillerne, melder Sky Sports.
Ranet fikk mye oppmerksomhet - spesielt i engelsk presse.
Da Arsenal skulle spille sin neste kamp etter hendelsen, ble de to spillerne utelatt fra troppen av sikkerhetsmessige grunner.
