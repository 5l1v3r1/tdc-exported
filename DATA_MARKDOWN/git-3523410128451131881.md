
# 
        حمله معترضان هنگ‌کنگی به دفتر خبرگزاری چینی «شینهوا»
      

Published at: **2019-11-02T19:23:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637589/%D8%AD%D9%85%D9%84%D9%87-%D9%85%D8%B9%D8%AA%D8%B1%D8%B6%D8%A7%D9%86-%D9%87%D9%86%DA%AF%E2%80%8C%DA%A9%D9%86%DA%AF%DB%8C-%D8%A8%D9%87-%D8%AF%D9%81%D8%AA%D8%B1-%D8%AE%D8%A8%D8%B1%DA%AF%D8%B2%D8%A7%D8%B1%DB%8C-%DA%86%DB%8C%D9%86%DB%8C-%D8%B4%DB%8C%D9%86%D9%87%D9%88%D8%A7)

با ادامه یافتن اعتراضات در هنگ‌کنگ، معترضان به دفتر خبرگزاری چینی «شینهوا» یورش برده و خساراتی به آن وارد کردند.
به گزارش بولتن نیوز، به نوشته روزنامه «گاردین»، معترضان شیشه‌ها و درب ورودی ساختمان این خبرگزاری را شکسته و بر روی دیوارهای آن با اسپری رنگ شعارنویسی کردند. در این حمله کسی آسیب ندیده است.
تظاهرات روز شنبه در هنگ‌کنگ که ۲۲ هفته متوالی ادامه داشته است، با پرتاب گاز اشک‌آور و استفاده از ماشین آب‌پاش از سوی پلیس و پرتاب بمب‌های آتش‌زا از سوی معترضان همراه شد.
این در حالی است که «کری لام» فرماندار هنگ‌کنگ، لایحه استرداد مجرمین به چین که یکی از دلایل اصلی اعتراضات بود را ماه گذشته لغو کرد.
بسیاری از معترضان، روز شنبه سرودهای ملی انگلیس و آمریکا را سر داده و پرچم‌های چندملیتی را در دستان خود تکان می‌دادند و برخی از آنها خواستار استقلال هنگ کنگ از چین شدند.
کشورهای غربی از جمله آمریکا و انگلیس با مداخله در امور داخلی هنگ کنگ، به اعتراضات در این منطقه دامن می‌زنند و بارها پکن در خصوص هرگونه مداخله خارجی در امور داخلی هنگ کنگ هشدار داده است.
شهروندان هنگ‌کنگی نهم خرداد ماه در اعتراض به تصویب لایحه استرداد مجرمین در مجلس این کشور اعتراض کردند. این لایحه اجازه استرداد مجرمان به چین را میسر ‌می‌کرد اما به‌ گفته معترضان موجب به خطر افتادن استقلال هنگ‌کنگ می‌شد.
علیرغم به تعلیق درآمدن لایحه استرداد مجرمین، معترضان خشن هنگ کنگ همچنان به تظاهرات خشن خود که بر اساس شواهد آمریکا نیز در آن نقش دارد، ادامه دادند و خواستار حقوق و آزادی‌های بیشتری شدند.
در صورتیکه این لایحه به تصویب می‌رسید، افراد تحت تعقیب پلیس چین که به هنگ کنگ فرار کرده بودند، پس از دستگیری به دولت مرکزی چین تحویل داده می‌شدند.
هنگ کنگ از سال ۱۸۴۲ تا ۱۹۹۷ تحت سیطره بریتانیا بود اما در سال ۱۹۹۷ و پس از پایان یافتن پیمان پیشین با بریتانیا به جمهوری خلق چین پیوست. هنگ کنگ دارای بیش از ۷ میلیون نفر جمعیت است و یکی از مراکز مهم مالی در منطقه شرق آسیا و جهان به شمار می‌رود.
