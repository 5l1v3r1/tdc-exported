
# TV-pastor med millionlønn

Published at: **2019-11-05T13:35:39+00:00**

Author: **Steinar Solås Suvatne**

Original: [Dagbladet.no](https://www.dagbladet.no/nyheter/tv-pastor-med-millionlonn/71783411)

Skattetallene for 2018 ble tilgjengelig i dag morges.
Jonas Gahr Støre er ikke lenger rikest på Stortinget. Frp's Sivert Bjørnstad er nå den med størst formue på Løvebakken. Bjørnstad er god for 73 millioner, ifølge skattelistene. Jonas Gahr Støre har «bare» en formue på 61 millioner kroner.

        Støres gamle partifelle, Karl Eirik Schjøtt-Pedersen, tjente over 3,1 millioner kroner i fjor i jobben som direktør i Norsk Olje & Gass.
      

        Sjekk inntekt og formue på organisasjonslivet nederst i saken!
      
Det var marginalt bedre enn en annen gammel Ap-topp: Karita Bekkemellem, som i dag er direktør legemiddelindustrien, tjente like over 3 millioner i fjor.
Kristin Clemet, tidligere Høyre-statsråd, tjente 2,3 millioner som leder for tankesmien Civita. Det er 800 000 mer enn Marte Gerhardsen, leder for Ap-tankesmien Agenda. Gerhardsen måtte nøye seg med en inntekt på 1,5 millioner kroner.
Bernt Apeland, generalsekretær Røde Kors, hadde en inntekt på 1,2 millioner i fjor. Det samme hadde Bente Lier, generalsekretær SOS-barnebyer. Også i Kirkens Nødhjelp er topplønna god: Anne-Marie Helland, generalsekretær i organisasjonen, tjente like over millionen i 2018.
1,5 millioner kroner tjente også Jan Hanvold, omdiskutert pastor i Visjon Norge.

        Hanvold er en norsk predikant, mediemisjonær og forretningsmann. Han har blant annet grunnlagt den kristne TV-kanalen Visjon Norge og er involvert i flere andre kristne mediebedrifter som Vision Bibel Center.
      
Hanvold har vært gjenstand for kritikk tidligere, fordi han har hevet millionlønn selv om Visjon Norge gikk med underskudd.
Tidligere SV-statsråd Bård Vegar Solhjell forlot politikken til fordel for WWF, og tjente 1,3 millioner i fjor. Omtrent det samme tjente tidligere SV-leder Kristin Halvorsen (nå i Cicero) og tidligere oljeminister fra Frp, Tord Lien (nå i NHO).
