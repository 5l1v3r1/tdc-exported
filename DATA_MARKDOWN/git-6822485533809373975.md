
# نامه ترامپ برای رئیس جمهور کره‌جنوبی

Published at: **2019-11-05T15:46:00+00:00**

Author: ****

Original: [جامعه خبری تحلیلی الف](https://www.alef.ir/news/3980814136.html)

دفتر ریاست جمهوری کره جنوبی امروز (سه‌شنبه) اعلام کرد، دونالد ترامپ بر تعهد خود به "هدف مشترکش" با رییس جمهور کره جنوبی در خصوص خلع سلاح هسته‌ای و صلح در شبه‌جزیره کره تاکید کرده است.
به گزارش ایسنا به نقل خبرگزاری یونهاپ، به گفته سخنگوی ریاست جمهوری کره جنوبی، دونالد ترامپ، رییس جمهور آمریکا این پیام را در نامه شخصی خود به مون جائه این، رییس جمهور کره جنوبی رساند و همچنین به دنبال درگذشت مادر او، به این رییس جمهور تسلیت گفت و از این مساله ابراز تاسف کرد.
این نامه توسط رابرت اوبراین، مشاور امنیت ملی آمریکا و طی دیدار با مون در بانکوک به وی تحویل داده شد.
ترامپ در این نامه اظهار کرده‌، امیدوار است که همچنان به سمت تحقق هدف مشترکش با کره جنوبی مبنی بر خلع سلاح هسته‌ای شبه‌جزیره کره و دستیابی به صلح در این منطقه گام بردارد.
به گفته سخنگوی ریاست جمهوری کره جنوبی، ترامپ در این نامه اشاره کرده که کره جنوبی و آمریکا به تلاش‌های خود برای بازگشت خانواده‌های دور افتاده از یکدیگر در دو طرف منطقه غیرنظامی شده بین دو کره ادامه خواهند داد.
