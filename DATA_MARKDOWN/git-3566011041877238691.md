
# سیاست های غلط دولت عامل افزایش قیمت مسکن است/صاحب‌خانه ها با مستأجران با رأفت برخورد کنند/«مسکن‌مهر» پشتیبانی برای قشر ضعیف جامعه بود

Published at: **2019-11-02T22:24:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544198.html/%D8%B3%DB%8C%D8%A7%D8%B3%D8%AA-%D9%87%D8%A7%DB%8C-%D8%BA%D9%84%D8%B7-%D8%AF%D9%88%D9%84%D8%AA-%D8%B9%D8%A7%D9%85%D9%84-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%A7%D8%B3%D8%AA-%D8%B5%D8%A7%D8%AD%D8%A8-%D8%AE%D8%A7%D9%86%D9%87-%D9%87%D8%A7-%D8%A8%D8%A7-%D9%85%D8%B3%D8%AA-%D8%AC%D8%B1%D8%A7%D9%86-%D8%A8%D8%A7-%D8%B1-%D9%81%D8%AA-%D8%A8%D8%B1%D8%AE%D9%88%D8%B1%D8%AF-%DA%A9%D9%86%D9%86%D8%AF--%D9%85%D8%B3%DA%A9%D9%86-%D9%85%D9%87%D8%B1--%D9%BE%D8%B4%D8%AA%DB%8C%D8%A8%D8%A7%D9%86%DB%8C-%D8%A8%D8%B1%D8%A7%DB%8C-%D9%82%D8%B4%D8%B1-%D8%B6%D8%B9%DB%8C%D9%81-%D8%AC%D8%A7%D9%85%D8%B9%D9%87-%D8%A8%D9%88%D8%AF)

یک بنگاه دار با اشاره به اینکه اگر دولت قیمت مسکن را کنترل می کرد امروز قیمت چندان تغییری نمی کرد، گفت: هزینه های جاری ساختمان از ابتدا تا انتهای ساخت، قیمت امروز مسکن را تعیین می کند که در همه حال وضعیت بد اقتصادی عامل اصلی آن است.
به گزارش شبکه اطلاع رسانی راه دانا؛به نقل از رادکانا، تهیه مسکن به ویژه برای خانه اولی‌ها یکی از بزرگترین مشکلات مردم در این روزها است. ارزش ملک روز به روز بیشتر می‌شود و با توجه به نرخ بالای تورم، قدرت خرید مردم هر روز کاهش می‌یابد.
از سوی دیگر همپای افزایش قیمت خرید مسکن، مبالغ رهن و اجاره نیز همواره رو به افزایش هستند.
این شرایط مشکلات فراوانی را در سطح کشور ایجاد می‌کند که برای نمونه می‌توان به تأخیر در ازدواج جوانان اشاره کرد. مشکل تهیه مسکن بزرگترین مانع بر سر راه ازدواج جوانان است.
برای خرید خانه، به خصوص در شهرهای بزرگ، پس‌انداز قابل توجهی لازم است و داشتن چنین مبلغی، برای جوانانی که سابقه کار زیادی ندارند ممکن نیست.
شهرستان کردکوی یکی از شهرستانهایی است که پس از یک دوره قیمت مناسب مسکن، این روزها با افزایش بسیار زیادی روبرو شده است. افزایشی که حتی از شهرستانهای همجوار خود هم پیشی گرفته است.
به همین منظور بنا به درخواست های مکرر مردم شریف شهرستان کردکوی جهت پیگیری این موضوع در اولین گام سراغ املاکی ها رفتیم تا گزارشی از وضعیت فعلی بازار مسکن در این شهرستان تهیه کنیم.

        «مسکن مهر »پشتیبانی برای قشر ضعیف جامعه بود/جوانان ما حتی قدرت رهن و اجاره خانه هم ندارند چه برسد به خرید
      
سیدفرخ بنی هاشمی صاحب بنگاه فرخ کردکوی اولین املاکی است که در خصوص وضعیت بازار مسکن با خبرنگار ما به گفتگو نشسته است.
بنی هاشمی با بیان اینکه قیمت مسکن درحال حاضر در رکود عیمقی فرورفته است گفت: وضعیت مسکن در کردکوی بواسطه عوامل مختلفی رشد بسیار زیادی داشته که بعد از این افزایش قیمت، فعلا راکد شده است.
وی با عنوان اینکه چند عالم مهم دست به دست هم داده تا افزایش قیمت مسکن در شهرستان کردکوی اتفاق افتد، افزود: یکی از عوامل قیمت مسکن، افزایش قیمت دلار است. با افزایش قیمت دلار اجناس، لوازم و تجهیزات ساختمانی بسیار گران شده و دولت در کنترل آن عاجز مانده است.
این بنگاهی خاطرنشان کرد: افزایش دلار و تحریم ها بازار اقتصاد را بر هم زده است. درحال حاضر در این وضعیت بازار مسکن در توان خریداران نیست تا خانه ای خریداری کنند.
بنی هاشمی گرانی قیمت زمین را دیگر عامل افزایش قیمت مسکن دانست و گفت: دهن به دهن گشتن قیمت فروش خانه توسط خریداران و فروشندگان خود عامل دیگری بر افزایش قیمت مسکن بوده است.
صاحب بنگاه فرخ کردکوی متذکر شد: جوانان ما حتی قدرت و توان رهن و اجاره خانه هم ندارند چه برسد به خرید خانه. با این شرایط بازار مسکن قراردادها به سختی و به ندرت منعقد می شود. از ۱۰۰ درصد خرید و فروش و رهن اجاره خانه در کردکوی تنها ۱۰ درصد انجام می گیرد.
وی با تأکید بر اینکه دولت باید بازار مسکن را مدیریت کند، افزود: طرحی مثل مسکن مهر با وام های کم بهره بسیار کمک حال مردم بوده است.
بنی هاشمی با بیان اینکه مسکن مهر پشتیبانی برای قشر ضعیف جامعه بود، گفت: بواسطه مسکن مهر با کمترین پس انداز می توانستیم خانه دار شویم.
این املاکی کردکوی با اشاره به اینکه بارها شرمنده خانواده هایی شدم که حتی توان رهن و اجاره خانه را هم نداشتند، افزود: زن و شوهرهایی به بنگاهم مراجعه می کردند که بدنبال خانه ای حداقل ۳۰ متری بودند که قدرت خرید آن را هم نداشتند.
وی تصریح کرد: مسئولان به اندازه و توان خود درحال تلاشند تا مشکلات موجود در بازار مسکن را مدیریت کنند که امیدواریم این پیگیری ها و تلاش ها منتج به نتیجه شود.

        خرید و فروش در سایت های مجازی یکی از علتهای گرانی مسکن /اگر بنگاهی ها به حق کمیسیون خود قانع باشند می توانیم قیمت مسکن را کنترل کنیم
      
سمیع اله طیاری دیگر بنگاه دار شهرستان کردکوی است که با ما به گفتگو نشسته و وضعیت بازار مسکن این شهرستان را اینگونه معرفی می کند.
طیاری بیان کرد: به علت کاذب بودن قیمت، در حدود ۲ ماه است که خرید و فروش مسکن در شهرستان کردکوی راکد است.
وی با بیان اینکه خرید و فروش مجازی در سایت دیوار یکی از علل افزایش قیمت در شهرستان کردکوی است، افزود: ساختمان هایی با عمر ۲ تا ۳ سال در بنگاه به قیمت پایین تر از ساختمان هایی با عمر ۱۰ سال به بالا در سایت دیوار فروخته می شود که این سایت باعث شد تا قیمت مسکن در شهرستان کردکوی افزایش یابد.
این بنگاهی با تجربه عملکرد نامناسب بنگاهی ها را یکی از علل افزایش قیمت مسکن در شهرستان کردکوی عنوان کرد و گفت: بخاطر اینکه هزینه کمیسیون بیشتری دریافت کنیم با فروشندگان همکاری می کنیم تا عامل گرانی باشیم. اگر ما بنگاهی ها به حق کمیسیون خود قانع باشیم می توانیم قیمت مسکن را کنترل کنیم.
وی محدود بودن زمین های مسکونی در محدوده شهری کردکوی را دیگر عامل گرانی مسکن در کردکوی دانست و بیان کرد: مدیریت شهری محدوده شهری را افزایش داده تا بر مقدار زمین مسکونی افزوده شود. چرا که درحال حاضر به دلیل کمبود زمین مسکونی همین مقدار زمین مسکونی بمانند طلا شده است.
طیاری تصریح کرد: به جهت اینکه زمانی قیمت مسکن در شهرستان کردکوی نسبت به شهرستانهای دیگر پایین تر بوده است، مهاجران زیادی از شهرهای گرگان، بندرگز و بندرترکمن برای سکونت به شهرستان کردکوی مراجعه کردند که این خود بر قیمت آن افزوده است.
وی وضعیت بد اقتصاد کشور و گرانی قیمت مصالح ساختمانی را یکی از عوامل اصلی گرانی مسکن عنوان کرد و گفت: هزینه های جانبی احداث ساختمان همانند نقشه کشی و ماده ۱۰۰ و مسائل دیگر بر گرانی مسکن دامن می زند.
طیاری اظهار کرد: باید زمین های بلاتکلیفی که در دست دولت است توسط خود دولت قطعه بندی و به کمک جوانان متخصص با هزینه های پایین احداث شود و با قیمتی مناسب به زوج اولی ها اهداء کند.
این بنگاهی کردکویی گفت: جوانان ما امروز توانایی رهن و اجاره خانه ندارند. خرید مسکن که با توجه به وضعیت فعلی اصلا امکان پذیر نیست.
وی خاطرنشان کرد: موضوع مهمی که در شهرستان کردکوی مطرح است مربوط به زمین ها وقفی می باشد که این موضوع مهم باید بواسطه مسئولان حل و فصل شود تا بسیاری از مشکلات موجود در حوزه مسکن کاهش یابد.

        سیاست ها و تصمیم گیری های نادرست دولت در بخش اقتصادی عامل افزایش قیمت
      
شنطیا جعفری بنگاه داری که در حدود ۴ سال است بعنوان یک بنگاه دار جوان در بازار مسکن در شهرستان کردکوی فعالیت می کند در خصوص وضعیت بازار مسکن در این شهرستان مطالب جالبی را عنوان می کند.
وی اظهار کرد: افزایش قیمت مدتهاست از کلانشهرها آغاز شده و به شهرهای کوچکی همچون کردکوی رسیده است.
جعفری با بیان اینکه در حدود ۶ ماه است به دلیل افزایش قیمت در شهرستان کردکوی بازار مسکن دچار رکود شده است، افزود: افرادی که توانایی خرید مسکن در شهرهای بزرگ را نداشتند وارد شهرستان کردکوی شدند خانه هایی را با قیمت بالاتر خریداری می کردند که تاثیر زیادی در افزایش قیمت در این شهرستان داشتند.
این بنگاه دار جوان با اشاره به اینکه اگر دولت قیمت مسکن را کنترل می کرد امروز قیمت چندان تغییری نمی کرد، افزود: هزینه های جاری ساختمان از ابتدا تا انتهای ساخت، قیمت امروز مسکن را تعیین می کند که در همه حال وضعیت بد اقتصادی عامل اصلی آن است.
وی تصریح کرد: ما در منطقه ای کشاورزی، با درآمدهای پایین زندگی می کنیم. مردم منطقه ما توان خرید مسکن با این قیمت های فعلی را ندارند.
جعفری با تأکید بر اینکه سیاست های غلط دولت و تصمیم گیری های نادرست دولت در بخش اقتصادی و دیگر بخش ها عامل اصلی افزایش قیمت مسکن است، گفت: زوج های جوان ما در این وضعیت فعلی به خواسته های خود در حوزه مسکن دست نمی یابند. قیمت ها بالا رفته هیچکس حاضر نیست قیمت منزل مسکونی خود را کاهش دهد.
این املاکی جوان با بیان اینکه متاسفانه عده ای مدام می گویند بنگاهی جماعت مقصر اصلی افزایش قیمت است، اظهار کرد: اما فروشنده به بنگاه مراجعه می کند و قیمتی برای خانه خود تعیین می کند وقتی می گویم قیمتی که تعیین کردین بالاست در پاسخ به من می گوید شما فقط بفروشید همه بر همین قیمت تأکید دارند.
وی چشم و هم چشمی و دهن به دهن چرخیدن و معاملات مجازی و… علت های دیگر افزایش قیمت عنوان کرد و گفت: بازار مسکن کردکوی خراب است. ما بنگاهی ها آرزو می کنیم قیمت مسکن کاهش یابد چرا که با کاهش قیمت، خرید و فروش بیشتری صورت می گیرد و ما هم به سود بیشتری خواهیم رسید. با افزایش قیمت، خرید و فروشی صورت نمی گیرد.

        سازنده های مسکن بدنبال سود حداکثری/افزایش محدوده شهری یکی از راهکارهای کنترل قیمت
      
در ادامه مسیر خود جهت تهیه این گزارش سراغ یکی دیگر از املاکی ها در خیابان شهید مطهری کردکوی رفتیم که با علی کیاالوندی آشنا شدیم و دقایقی را با وی به گفتگو نشستیم.
این بنگاهی هم بر این تأکید دارد که بخاطر افزایش بی رویه ای که صورت گرفت قیمت مسکن فعلا در حال رکود بسر می برد.
کیاالوندی خاطرنشان کرد: کردکوی شهری با مردمانی با درآمد پایین است. توانایی خرید مسکن در شهرستان کردکوی به زیر ۱۰ درصد رسیده است. یک کارمند باید ۱۵ سال حقوق خود را کاملا پس انداز کند تا صاحب خانه شود.
وی اظهار کرد: مصالح ساختمانی در پی بی تدبیری ها افزایش چشمگیری داشته که گرانی مسکن را در شهرستان کردکوی رقم زد.
علی کیاالوندی تصریح کرد: سازنده های مسکن نیز بدنبال سود حداکثری هستند که این نیز بر قیمت مسکن می افزاید.
این بنگاه دار اهل کردکوی افزایش محدوده شهری را یکی از راهکارها در جهت کنترل قیمت دانست و گفت: هزینه های جانبی همچون پروانه ساخت، ماده ۱۰۰ و نقشه کشی و… کاهش یابد و کنترل شود.
وی نیز مسکن مهر را طرحی بسیار خوب عنوان کرد و افزود: مسکن مهر قیمت مسکن را کنترل کرده و کاهش داده بود. دست واسطه ها و دلالان را قط کرده بود.
کیاالوندی تأکید کرد: اگر مسکن مهر شهرستان کردکوی زمین خورد به دلیل عدم نظارت ها و سودجویی ها و طمع کاری پیمانکاران بوده است.
وی اظهار کرد: برای اینکه کسی خانه دار شود باید از ارثیه ای بهره مند شده و بفروش رساند و با پول آن خانه ای خریداری کند و یا کارمند اداره بخصوصی با حقوق بالا باشند در غیر اینصورت برای رهن و اجاره خانه حتی با مشکل روبرو می شوند.
این املاکی خیابان شهید مطهری کردکوی گفت: بارها شرمنده زوج های جوانی شدم که برای رهن و اجاره مسکن به بنده مراجعه می کردند.

        نظارتی بر روی قیمت مسکن در کردکوی وجود ندارد/قیمت مسکن در کردکوی واقعی نیست
      
 به سراغ یکی از املاکی های محله عباس آباد شهر کردکوی رفتیم تا صحبت های املاکی های این نقطه از شهر را هم بشنویم. به همین منظور با شعبانعلی مرادی یکی از املاکی های میدان عباس آباد کردکوی به گفتگو نشستیم.
وی نیز در همان ابتدای کار قیمت مسکن را در کردکوی بسیار دانست و گفت: نظارتی بر روی قیمت مسکن وجود ندارد. قیمت مسکن در کردکوی واقعی نیست. مردم کردکوی با قیمت های کاذب دست و پنجه نرم می کنند.
مرادی با بیان اینکه هیچ نهاد و مسئولی در شهرستان کردکوی نیست که قیمت واقعی مسکن را مدیریت کند، افزود: طبقه محروم شهرستان کردکوی که کارگر هستند توان خرید مسکن در کردکوی ندارند، اظهار داشت:
وی با اشاره به طرح مسکن مهر گفت: مسکن مهر با وام های ۴ درصدی بسیار مناسب بوده است چرا که اکثر کسانی که امروز دارای مسکن هستند توسط طرح خوب مسکن مهر خانه دار شدند.
مرادی تصریح کرد: ساخت و سازهای زیادی بواسطه مسکن مهر در شهرستان کردکوی صورت گرفته که قیمت مسکن هم در آن زمان بسیار مناسب بوده است.
وی با عنوان اینکه فشارهای سنگینی بر روی طبقه مستأجر وارد شده است، بیان کرد: معمولا مستأجرانی که برای رهن و اجاره خانه به بنگاهم مراجعه می کنند با چشمانی اشک بار از بنگاه خارج می شوند. شرمنده این خانواده ها می شوم.
این بنگاهی اهل کردکوی اظهار کرد: بنده بعنوان یک بنگاهی و شهروند از تمامی مالکان منازل مسکونی در شهرستان کردکوی تقاضا می کنم در اجاره بها منازل مسکونی مساعدت ویژه را با مستأجران داشته باشند و این قشر از خانواده ها را تحت فشار قرار ندهند.
در حاشیه تمام این گفتگوها با تعدادی از مشتریانی که در بنگاههای معاملات ملکی بدنبال سقفی برای خود و خانواده خود بودند گفتگو کردیم که اکثر آنان شکایت و اعتراض زیادی به وضعیت فعلی مسکن در شهرستان کردکوی داشتند.
این تعداد از شهروندان که نخواستند نام و تصویرشان در خبر منتشر شود لب به گله و شکایت گشودند.

        تا به کی باید شرمنده خانواده ام شوم؟ آیا هیچ مسئولی نیست تا بر بازار مسکن مدیریت کند؟
      
یکی از شهروندان به خبرنگار ما گفت: تا به کی باید شرمنده خانواده ام شوم. مگر ما شهروندان با درآمدهای پایین حق زندگی نداریم؟.
این شهروندی کردکویی اظهار کرد: جهت رهن و اجاره خانه به هر بنگاهی مراجعه می کنم، قیمت ها فضایی شده است. آیا هیچ مسئولی نیست که بر این بازار مدیریت کند؟.
یکی دیگر از شهروندان که یک خانم بوده است، به خبرنگار ما گفت: شوهرم هر شب شرمنده تر از همیشه به خانه باز می گردد. صاحب خانه فعلی ما اجاره بهای بیشتری از ما طلب کرده است و می گوید اگر توان پرداخت اجاره بهای پیشنهادی من را ندارید باید از این خانه کوچ کنید.

        چرا انصاف صاحب خانه ها کم شده است؟
      
این بانوی کردکویی اظهار کرد: چرا انصاف صاحب خانه ها کم شده است. چشم و هم چشمی ها باعث شده تا هر کدامشان قیمت را بالاتر از دیگری اعلام کند. پس ما مستأجران این وسط چه کنیم؟
وی خاطرنشان کرد: برای من و خانواده سوال شده که آیا هیچکس در این شهر نمی تواند بر بازار مسکن نظارت کند؟ آیا همینطور باید قیمت ها تغییر کند؟
زمانی که ادامه مسیر دادیم تا وارد بنگاه دیگری شویم در حاشیه راه زوج جوانی درخواست گفتگو کردند.
این زوج جوان که خود را برای عروسی آماده می کردند، در گفتگو با خبرنگار ما گفتند: چند وقتی به عروسی ما باقی نمانده اما همچنان بدنبال سقفی برای آینده خود می گردیم.
این زوج جوان افزودند: مدت زیادی است که بدنبال خانه ای اجاره ای هستیم اما قیمت ها به اندازه بالاست که حتی نصف آن را هم نمی توانیم تأمین کنیم.

        چرا هیچکس به فکر جوانان نیست؟ ما خانواده های با درآمد پایین حق زندگی نداریم؟ 
      
آنان گفتند: شما بگویید با این وضعیتی که بوجود آوردند ما می توانیم ازدواج و عروسی کنیم؟ هر روز که به زمان عروسی نزدیک تر می شویم بیشتر شرمنده خانواده همسرم می شوم.
این زوج جوان ضمن گله و شکایت از دولتمردان و مسئولان شهرستان کردکوی، افزود: چرا هیچکس به فکر جوانان نیست. ما خانواده های با درآمد پایین حق زندگی نداریم؟ حقوق من جوابگوی بخش زیادی از اجاره بها است. پس خرج و مخارج زندگی ام را چطور تأمین کنم؟
این عروس و داماد بیان کردند: چرا رحم و مروت از وجود برخی صاحبان املاک رفته است؟ همه به فکر جیب خود هستند و کمک حال کسی نیستند.
 نکته مهمی که باید عنوان شود این است که مسئولان شهرستان کردکوی باید کنترل و نظارت دقیقی بر بازار مسکن داشته باشند، اعتراض مردم در این خصوص بسیار زیاد است.  لذا می طلبد مسئولان باید توجه بیشتری به این بخش داشته باشند.
گزارش:  علی لیاقتی 
انتهای پیام/
