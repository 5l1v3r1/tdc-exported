
# বিসিবি থেকে পাপনের পদত্যাগের গুঞ্জন

Published at: **2019-11-02T17:34:00+00:00**

Author: ****

Original: [Daily Janakantha](http://www.dailyjanakantha.com/details/article/458157/%E0%A6%AC%E0%A6%BF%E0%A6%B8%E0%A6%BF%E0%A6%AC%E0%A6%BF-%E0%A6%A5%E0%A7%87%E0%A6%95%E0%A7%87-%E0%A6%AA%E0%A6%BE%E0%A6%AA%E0%A6%A8%E0%A7%87%E0%A6%B0-%E0%A6%AA%E0%A6%A6%E0%A6%A4%E0%A7%8D%E0%A6%AF%E0%A6%BE%E0%A6%97%E0%A7%87%E0%A6%B0-%E0%A6%97%E0%A7%81%E0%A6%9E%E0%A7%8D%E0%A6%9C%E0%A6%A8)

অনলাইন রিপোর্টার ॥ ক্যাসিনো অভিযান ও সাকিব ইস্যুতে যখন রাজনীতি ও ক্রিকেটের মাঠ টালমাটাল, তখনই সোশ্যাল মিডিয়ায় ভাইরাল হয় বিসিবি সভাপতি নাজমুল হাসান পাপনের একটি ভিডিও। যেখানে দেখা গেছে, সিঙ্গাপুরের সবচেয়ে চাকচিক্যময় ও জমকালো ক্যাসিনো মেরিনা-বে তে জুয়া খেলছেন তিনি।
যে ভিডিও দৃষ্টি এড়ায়নি সরকারের শীর্ষ পর্যায়সহ বিভিন্ন মহলে। খোদ প্রধানমন্ত্রী শেখ হাসিনাও পাপনের এই ক্যাসিনো খেলার দৃশ্য দেখে হতবাক। যে কারণে গুঞ্জন উঠেছে, ব্যক্তিগত কারণ দেখিয়ে পদত্যাগ করতে পারেন বিসিবি সভাপতি।
বিশ্বসেরা অলরাউন্ডার সাকিব আল হাসানের নেতৃত্বে ১১ দফা দাবিতে আন্দোলন আর ধর্মঘটের ডাক দেন ক্রিকেটাররা। সেই মুহূর্ত থেকে বিসিবি ও বোর্ড প্রধান নাজমুল হাসানের বিপক্ষে অবস্থান নিয়েছেন দেশের ক্রিকেট অনুরাগি, ভক্ত ও সমর্থকের বড় অংশ।
সম্প্রতি বিসিবি সভাপতি নাজমুল হাসান পাপনের একটি ভিডিও সামাজিক যোগাযোগ মাধ্যমে ক্রিকেট ভক্তদের মধ্যে বেশ আলোড়ন সৃষ্টি করে। যা ইতোমধ্যেই তুলেছে সমালোচনার ঝড়। নজরে পড়েছে প্রধানমন্ত্রী শেখ হাসিনারও। যদিও এখনও কোন সিদ্ধান্ত জানাননি তিনি। প্রধানমন্ত্রীর সিদ্ধান্ত আসার আগেই হয়ত ব্যক্তিগত কারণ দেখিয়ে পদত্যাগ করবেন পাপন। চলছে এমনই গুঞ্জন।
এ বিষয়ে আওয়ামী লীগ সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, ক্রিকেট বোর্ডের ব্যাপারটি আমাদের নেত্রী প্রধানমন্ত্রী শেখ হাসিনা সরাসরি দেখাশোনা করেন, তত্ত্বাবধান করেন। বিষয়টি তিনি দেখছেন, কাজেই এই বিষয়ে আমরা কোনও মন্তব্য করতে চাই না।
এদিকে শুক্রবার (১ নবেম্বর) রাত বাড়ার সঙ্গে সঙ্গে যোগ হয়েছিল বিসিবি সভাপতির ‘পদত্যাগ’র গুজব। হঠাৎ গুঞ্জন ওঠে, বিসিবির সভাপতি পদ থেকে পদত্যাগ করেছেন নাজমুল হাসান পাপন!
শুধু গুঞ্জন বললে কম বলা হবে, কোনও কোনও অনলাইন তো সে পদত্যাগের সংবাদও প্রকাশ করে ফেলেছে। কিন্তু খবরের সত্যতা যাচাই করেননি তারা কেউই। কেউ কেউ ওই বিভ্রান্তিকর খবর বিশ্বাসও করেছেন এবং সোশ্যাল মিডিয়ায় ছড়িয়ে দেয়ার চেষ্টা করেছেন।
তবে এ খবরের যে কোনও সত্যতা নেই, সে বিষয়টি নিশ্চিত করেছেন বিসিবি পরিচালক ও মিডিয়া কমিটি চেয়রম্যান জালাল ইউনুস। তিনি বলেন, পুরোটাই গুজব। একটি মহল দেশের ক্রিকেটকে অস্থিতিশীল করতে এবং বিসিবির ভাবমূর্তি ক্ষুন্ন করতেই এই গুজব ছড়াচ্ছে। যার কোন ভিত্তি নেই।
তিনি আরও জানান, বিসিবি সভাপতি আজ (শনিবার) দিল্লি যাচ্ছেন, বাংলাদেশ ও ভারত টি-টোয়েন্টি সিরিজে টিম বাংলাদেশকে অনুপ্রাণিত করতে।
শনিবার দুপুর ৩টার ফ্লাইটে চড়েই দিল্লি যাচ্ছেন বিসিবি সভাপতি নাজমুল হাসান পাপন। তার সঙ্গে আরও যাচ্ছেন- বিসিবি পরিচালক ও ক্রিকেট অপারেশন্স কমিটির চেয়ারম্যান আকরাম খান, বোর্ড সিইও নিজামউদ্দীন চৌধুরী সুজন এবং প্রধান নির্বাচক মিনহাজুল আবেদিন নান্নু। এমনটাই জানিয়েছেন জালাল ইউনুস।
