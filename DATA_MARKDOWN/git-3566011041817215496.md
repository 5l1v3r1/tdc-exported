
# آغاز کوچ عشایر ملکشاهی به قشلاق/ رفع مشکلات عشایر نیازمند توجه مسئولان است

Published at: **2019-11-02T08:33:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543955.html/%D8%A2%D8%BA%D8%A7%D8%B2-%DA%A9%D9%88%DA%86-%D8%B9%D8%B4%D8%A7%DB%8C%D8%B1-%D9%85%D9%84%DA%A9%D8%B4%D8%A7%D9%87%DB%8C-%D8%A8%D9%87-%D9%82%D8%B4%D9%84%D8%A7%D9%82--%D8%B1%D9%81%D8%B9-%D9%85%D8%B4%DA%A9%D9%84%D8%A7%D8%AA-%D8%B9%D8%B4%D8%A7%DB%8C%D8%B1-%D9%86%DB%8C%D8%A7%D8%B2%D9%85%D9%86%D8%AF-%D8%AA%D9%88%D8%AC%D9%87-%D9%85%D8%B3%D8%A6%D9%88%D9%84%D8%A7%D9%86-%D8%A7%D8%B3%D8%AA)

۹۳۰ خانوار عشایری شهرستان ملکشاهی کوچ پاییزی خود به مناطق قشلاق را آغاز کردند.
به گزارش شبکه اطلاع رسانی راه دانا به نقل از ایلام بیدار، بخشی عظیمی از تولید و اقتصاد مولد در شهرستان ملکشاهی بعهده عشایر کوچرو می باشد که جمعیت قابل توجهی را نیز به خود اختصاص داده اند.
شغل اصلی این قشر از جامعه پرورش دام است، اغلب عشایر شهرستان به صورت پراکنده در فصل زمستان در مناطق قشلاقی و در فصل تابستان به مناطق ییلاقی کوچ می کنند.
محصولات عشایر شهرستان شامل؛ لبنیات، گوشت، پشم و صنایع دستی به مصرف جامعه شهری منطقه می رسد.
ییلاق عشایر شهرستان ملکشاهی، دهستان‌های گچی، چمزی،شوهان و مناطق کوهپایه ای و کبیرکوه می‌باشد.
این ایل به منظور قشلاق در اواسط آبان‌ ماه از طریق کوه پشمین حرکت می‌کنند و به محل‌های گاوی ، دشت محسن آب و آب زیادی کوچ کرده و اواسط فروردین ماه از همان مسیر شروع به برگشت می‌کنند.
 

        آغاز کوچ عشایر ملکشاهی به قشلاق
      
"عنایت سلیمانی "، مدیر امور عشایری شهرستان ملکشاهی گفت: با توجه به شروع فصل سرما عشایر مستقر در مناطق سردسیر و کوهستانی بر طبق عادت هر ساله به مناطق گرمسیری جنوب شهرستان کوچ و تا آخر زمستان در آنجا اتراق می‌کنند.
وی مناطق گرمسیری شهرستان ملکشاهی را چمز، سرچیت، ورگر و چملان عنوان کرد و یادآور شد: بخش قابل توجهی از عشایر منطقه نیز به مناطق گرمسیر شهرستان مهران کوچ می‌کنند.
سلیمانی با بیان اینکه این روزها مسیرهای سخت گذر و ایل راه‌های کوهستانی پر از صدای زنگوله‌ها و هیاهوی بازگشت عشایر به مناطق قشلاقی است، تاکید کرد: راه‌های مناطق ییلاقی و قشلاقی بازگشایی شده است و مشکلی برای عبور عشایر وجود ندارد.
مدیر امور عشایری ملکشاهی گفت: از آغاز سال جاری تاکنون ۵۲۰ کیلومتر جاده‌های عشایری این شهرستان در مناطق کوهستانی و گرمسیری مورد بهسازی و مرمت قرار گرفته است.
 

        مشکلات و گلایه های عشایر ملکشاهی
      
گرچه خدمات اولیه ای از طریق امور عشایری برای این قشر صورت می گیرد اما گلایه های عشایر و نارضایتی های آنان نیز قابل مطرح شدن می باشد.
در حال حاضر عمده نارضایتی عشایر شهرستان ملکشاهی نبود کشتارگاه مجهز در شهرستان می باشد.
عشایر شهرستان ملکشاهی از قیمت پائین پشم و عدم خرید تضمینی دولت ناراضی هستند به طوریکه قیمت پشم عشایر به قیمت بسیار اندک توسط دلالان خریداری می شود.
راههای عشایر رو و جاده های عشایری شهرستان نیاز به توسعه و تعمیر دارند و در مجموع می توان گفت از وضعیت مطلوبی برخوردار نیستند.
تهیه آب شرب و آبرسانی سیار به عشایر به دلیل پراکندگی محل سکونت آنان و جاده نامناسب خاکی به صورتی که رضایتمندی آنان را جلب کند، نمی باشد.
شیوع امراض واگیر در بین دامها، سقط جنین دامها و.... باعث خسارت به عشایر می شود که این امر نیازمند تسهیلات بیمه ای مناسب است.
سوخت جایگزین هیزم و نفت معمولی یا گاز برای دسترسی عشایر شهرستان فراهم نیست.
مدارس عشایری در شهرستان ملکشاهی فقط در مقطع ابتدایی امکان پذیر هستند.
تزریق واکسن رایگان به دامها و معاینه دوره ای دام و طیور از مطالبات به حق عشایر شهرستان از مسئولین می باشد.
خلاصه اینکه وضعیت کنونی و مشکلات عشایر موجب گرایش انان به ترک این فعالیت و در نهایت روی آوردن عشایر به سمت شهرنشینی می گردد.
انتهای پیام/
