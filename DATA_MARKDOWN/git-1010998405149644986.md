
# Пускат парното в София

Published at: **2019-11-05T11:47:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/puskat-parnoto-v-sofija.html)

Започва поетапното пускане на парното в столицата, съобщиха от „Топлофикация София”.
Отоплението ще бъде включено първо в детските градини и в учебните и здравните заведения. След това наред са жилищните сгради във всички райони и накрая – административните сгради и стопанските потребители.
От дружеството напомнят на абонатите да отворят на максимална степен вентилите на радиаторите си, както и да проверят електронните си уреди за дялово разпределение. В случай, че дисплеят им е угаснал, клиентите трябва незабавно да потърсят съдействие от топлинния счетоводител.
Важно е преди пускането на отоплението абонатите да са приключили с всички ремонти и да запълнят източените инсталации. Парното няма да бъде включено в сградите, в които вътрешната отоплителна инсталация не е запълнена, защото това означава, че в някое жилище ремонтът все още не е приключил.
Абонатите, които желаят включване на отоплението в сградата на по-късен етап, трябва да подадат в обслужващия ги топлорайон заявление и подписано за целта решение от общото събрание на етажната собственост.
За допълнителна информация клиентите могат да се свържат с кол центъра на компанията 0 700 11 111.
