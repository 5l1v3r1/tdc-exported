
# Dispozitive de detecţie montate în intersecţiile din Bucuresti. Ce vrea să afle primăria despre şoferi

Published at: **2019-11-07T05:07:55+00:00**

Author: **Auto Bild Romania**

Original: [Auto Bild](https://www.auto-bild.ro/stiri/camere-cu-senzori-de-detectie-montate-bucuresti-174161.html)


        Primăria Capitalei a început montarea unor camere care identifică şi contorizează maşinile care se deplasează prin intersecţii, datele fiind transmise către Sistemul de Management al Traficului Bucureşti.
      
Primăria Capitalei, prin Compania Municipală Managementul Traficului București, a demarat un program de îmbunătățire a detecției și managementului traficului din Capitală prin instalarea, într-o primă fază, a unui număr de 15 camere cu senzori de detecție.
Dispozitivele, denumite TrafiCam, identifică și contorizează autovehiculele care se deplasează într-o intersecție. Datele înregistrate sunt transmise apoi către Sistemul de Management al Traficului București, care ajustează dinamic timpii semaforici.
În teorie, semaforul va afișa culoarea verde pentru o perioadă mai mare de timp pe direcția cea mai aglomerată, pentru a permite traversarea intersecției unui număr cât mai mare de conducători auto.
Iată zonele în care au fost instalate noile dispozitive TrafiCam:
– Intersecția Străzii 11 Iunie cu Bulevardul Regina Maria
– Intersecția Calea Moșilor cu Strada Hristo Botev
– Intersecția Calea Moșilor cu Strada Doctor Paleologu.
Primăria condusă de Gabriela Firea ar trebui să monteze până la 01 ianuarie 2020 şi camere necesare pentru aplicarea vinietei Oxigen. De la anul mașinile sub Euro 3 nu vor mai avea acces în centrul orașului.
