
# Ibu, empat anak rentung

Published at: **2019-11-06T07:00:24+00:00**

Author: **Agensi**

Original: [HM Online](https://www.hmetro.com.my/utama/2019/11/514388/ibu-empat-anak-rentung)

Mexico City: Tiga wanita dan enam anak mereka, termasuk dua bayi kembar berusia enam bulan mati ditembak sekumpulan lelaki bersenjata ketika dalam perjalanan ke majlis perkahwinan di sempadan Mexico-Amerika Syarikat kelmarin.
Paling menyayat hati, Rhonita Maria LeBaron bersama bayi kembarnya berusia enam bulan dan dua lagi anaknya berusia lapan dan 10 tahun, terbakar hidup-hidup dalam van dinaiki mereka yang ditembak bertubi-tubi.
Daily Mail melaporkan, Rhonita memandu van berkenaan manakala dua lagi kereta dinaiki Christina Langford Johnson bersama anak perempuannya berusia tujuh bulan dan Dawna Langford bersama enam anaknya.
Mayat dua ibu itu dan dua anak Dawna ditemui tidak jauh dari lokasi serangan. Seorang lagi anak perempuan Dawna berusia tujuh bulan ditemui masih hidup, terbaring di bawah tempat duduk belakang.
Menurut AFP, Julian Lebaron iaitu sepupu Rhonita Maria berkata, ahli keluarga mereka menemui kereta mangsa yang terbakar dengan mayat mangsa di dalam kenderaan itu.
Dua lagi kenderaan ditemui beberapa jam kemudian, mengandungi mayat dua lagi wanita (Christina dan Dawna) serta dua kanak-kanak.
Sekurang-kurangnya lima kanak-kanak, termasuk seorang yang cedera ditembak berjaya menyelamatkan diri berjalan pulang ke rumah.
Seorang lagi ahli keluarga mangsa memberitahu, 15 anggota keluarga masih hilang dalam serangan berkenaan, dipercayai dilakukan anggota sindiket pengedar dadah.
Mangsa ialah ahli keluarga LeBaron, masyarakat Mormon yang melarikan diri dari Amerika ke utara Mexico pada abad ke-19 selepas didakwa kerana tradisi mereka, termasuk poligami.
Ramai masyarakat Mormon di Mexico mempunyai dua kerakyatan, Mexico dan Amerika.
Keluarga itu tidak menolak kemungkinan serangan itu akibat kesilapan identiti.
