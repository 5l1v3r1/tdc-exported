
# Slik sender du talemeldinger på mobilen

Published at: **2019-11-06T09:09:25+00:00**

Author: **Kirsti Østvang**

Original: [Dinside](https://www.dinside.no/mobil/slik-sender-du-talemeldinger-pa-mobilen/71772074)

Synes du det er kjedelig å skrive tekstmeldinger? Talemeldinger er et kjekt alternativ som lar deg spille inn en melding som sendes som en lydfil til mottakeren.
Noen kaller det for en moderne walkie talkie, og i visse deler av verden har det blitt veldig populært de senere årene. I 2015 skrev Quartz at det var i ferd med å bre om seg i Kina.
Å sende en talemelding er ikke veldig vanskelig. Du kan gjøre det i de fleste populære meldingapper og -tjenester. Det fungerer relativt likt hos alle.
På iPhone, åpne Meldinger-appen og start en samtale med en annen iMessage-bruker.
Trykk og hold på lydbølge-ikonet til høyre i tekstboksen for å ta opp lydmeldingen din. Si det du ønsker å sende og løft fingeren fra skjermen for å avslutte opptaket.
Du kan trykke på avspillingsknappen for å høre meldingen. Vil du slette den, trykker du på X-ikonet.
For å sende meldingen, trykker du på oppoverpilen.
I WhatsApp går du til en samtale, og så trykker du på mikrofon-ikonet til høyre for meldingsfeltet. Hold fingeren inne mens du leser inn meldingen din, og så slipp når du er ferdig.
I WhatsApp blir lydmeldingen sendt umiddelbart idet du slipper fingeren, men angrer du underveis, kan du bare sveipe til venstre for å avbryte.
I Facebook Messenger, går du til en samtale, men her ligger mikrofon-ikonet til venstre for tekstfeltet.
Det fungerer riktignok likt som på de to tjenestene ovenfor ved at du må trykke og holde inne mens du leser inn lydmeldingen din.
Når du slipper opp, blir lydmeldingen sendt umiddelbart.
Ønsker du å avbryte opptaket, må du dra fingeren opp på skjermen.
Har du Android-telefon, skal du i utgangspunktet kunne bruke den medfølgende meldingsappen på mobilen.
I Samsungs Meldinger-app, finnes det et lydbølge-ikon til høyre for tekstfeltet. Også her er det bare å holde inne ikonet, lese inn meldingen og så slippe når du er ferdig.
Da vil du enten kunne trykke på X for å slette det eller trykke på send-knappen.
I Googles Messages-app må du starte en samtale, trykke på pluss-ikonet til venstre for meldingsfeltet, og så bla ned til du kommer til en seksjon for lydmeldinger. Her er det et mikrofon-ikon som du må trykke og holde inne.
Når du slipper, vil du få en lydmelding som legger seg i meldingsfeltet, som du enten kan slette ved å trykke på X eller sende.
