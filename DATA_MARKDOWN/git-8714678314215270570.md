
# McDonald's-sjefen måtte gå etter forhold med ansatt

Published at: **2019-11-04T07:04:39+00:00**

Author: **NTB**

Original: [Kampanje](https://kampanje.com/jobb/2019/11/mcdonalds-sjefen-matte-ga-etter-forhold-med-ansatt/)


        - Dette var en feil, sier han.
      
Toppsjefen i hamburgerkjeden McDonald's, Steve Easterbrook, er sagt opp med øyeblikkelig virkning etter at han innledet et forhold med en ansatt. I en pressemelding fra selskapet søndag går det fram at Easterbrook hadde innledet et forhold til en ansatt, noe som bryter med selskapets regler. I uttalelsen fra styret heter det at Easterbrook har utvist dårlig dømmekraft med hensyn til å innledet forholdet.
I en epost til de ansatte vedgår Easterbrook forholdet, skriver New York Times og flere andre medier.
- Dette var en feil. Gitt selskapets verdier, er jeg enig med selskapets styre at det på tide for meg å trekke meg, skriver Easterbrook.
Styret har utpekt Chris Kempczinski som selskapets nye toppsjef. Han kommer fra stillingen som sjef for McDonald's i USA.
Britiske Easterbrook har vært toppsjef i McDonald's siden 2015 etter at han rykket opp fra jobben som sjef for Storbritannia og Nord-Europa. I fjor tjente Easterbrook mer enn 15 millioner dollar, om lag 136 millioner norske kroner, skrev USA Today i juli. I følge Forbes hadde han i 2017 en årslønn på vel 21 millioner dollar, en økning fra drøyt 15 millioner året før.
Medianlønnen for en ansatt i McDonald's var i 2018 snaut 7.500 dollar.
