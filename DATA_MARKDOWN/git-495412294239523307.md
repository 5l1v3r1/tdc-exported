
# ALESSANDRIA, MORTI VIGILI DEL FUOCO/ Omaggio dei residenti: biglietti, fiori e lumini

Published at: **2019-11-06T06:47:27+00:00**

Author: **Davide Giancristofaro Alberti**

Original: [IlSussidiario](https://www.ilsussidiario.net/news/esplosione-in-cascina-ad-alessandria-morti-3-vigili-del-fuoco-ipotesi-dolosa/1945520/)

L’esplosione avvenuta ieri in provincia di Alessandria, che ha provocato la morte di tre vigili del fuoco, ha toccato da vicino le persone comuni. Numerosi coloro che nelle scorse ore hanno portato un biglietto, un mazzo di fiori o un semplice lumino, davanti alla caserma dei pompieri di corso Romita, dove si sono schierati diversi uomini dei soccorsi, dalla Croce Rossa alla Protezione Civile, per rendere omaggio in una veglia spontanea alle tre vittime innocenti. Giovanni Maccarino, rappresentante provinciale Usb dei vigili del fuoco, ha commentato: “La reazione della gente – si legge sul sito di Repubblica – è la miglior medaglia, è una vicinanza che ci appaga”. Dito puntato invece nei confronti della politica: “che appare, che parla tanto, ma non fa nulla per chi rischia tutti i giorni la vita per gli altri”. Fra i biglietti attaccati al cancello della caserma si legge “Onore a tutti i pompieri”, e ancora “A voi uomini veri il nostro grazie”, infine un altro “Dire grazie non sarà mai abbastanza”. (aggiornamento di Davide Giancristofaro)
«Pasquale, ti prego. Se mi va male digli ai miei che gli voglio un mondo di bene. Sto messo male. Stiamo sotto le macerie, fai in fretta ti prego. Stiamo tutti qua, siamo in cinque o sei. Stiamo morendo Pasquà, manda qualcuno ti prego»: questo un passaggio dell’audio del carabiniere ferito Roberto Borlengo con la centrale operativa pochi minuti dopo l’incidente, parole che evidenziano la drammatica situazione post-esplosione nella cascina di Alessandria. La morte dei tre vigili del fuoco ha scosso la comunità politica, con gli inquirenti al lavoro per ricostruire l’esatta dinamica dei fatti ed individuare il responsabile. Raggiunto dai cronisti sul luogo dell’esplosione, il portavoce nazionale dei Vigili del Fuoco Luca Cari ha sottolineato: «Pensiamo che non ci sia stata la volontarietà di colpire la squadra dei Vigili, ma sembra che ci sia stato un differimento nei tempi delle due esplosioni». Cari ha poi aggiunto: «Quello che ha prodotto la seconda esplosione è in via di accertamento perché le cause sono sotto le macerie». (Aggiornamento di Massimo Balsamo)
Si sta facendo strada l’ipotesi del gesto doloso dietro l’esplosione che ha ucciso tre vigili del fuoco in una cascina a Quargnento, nell’Alessandrino. Una delle prime ipotesi di indagine, spiega Repubblica, riguarda la possibile vendita della cascina abbandonata, che era stata messa all’asta per 750mila euro senza trovare acquirenti. Il proprietario della cascina è stato sentito con la moglie dagli inquirenti nella caserma di Solero come persona informata sui fatti. Pare che avesse problemi economici. Un’altra pista è legata al risarcimento assicurativo. Intanto Alessandro Lupo, Segretario Generale della Uil PA VVF, sulla tragedia dice: «Per noi Vigili del Fuoco è il momento del dolore, il momento di stringerci attorno alle famiglie dei nostri colleghi, per ritrovarci uniti e compatti come mai prima d’ora». Poi lancia un monito: «Basta con le passerelle mediatiche della politica; la vicinanza al Corpo Nazionale Vigili del Fuoco va dimostrata con i fatti concreti, all’interno del Parlamento e non davanti alle telecamere. Adesso serve stringersi al fianco dei famigliari delle vittime, in rispettoso silenzio». (agg. di Silvana Palazzo)
«Tutto ci fa pensare che l’esplosione sia stata voluta e deliberatamente determinata», sono le parole del procuratore di Alessandria Enrico Cieri dopo il sopralluogo svolto sulla cascina esplosa nella notte, «Dagli elementi che abbiamo acquisito pensiamo sia un fatto doloso» ha poi aggiunto dedicando anche un pensiero ai tre vigili del fuoco morti nella doppia deflagrazione pare pre-ordinata da timer e bombole interne alla vasta cascina. «Stavamo facendo il primo controllo quando ad un certo punto non so cosa sia successo, non mi ricordo nulla e mi sono ritrovato in terra», sono le prime parole rilasciate dal pompiere ferito Graziano Luca Trombetta, collega di Marco, Matteo e Nino morti tragicamente nello scoppio. Ai colleghi dell’Ansa, il vigile del fuoco ferito ha sottolineato «Stavamo effettuando una prima verifica e a un certo punto non ho capito più nulla. Non mi sono reso conto neanche da dove fosse arrivato il ‘botto’ e mi sono ritrovato in terra». Secondo un testimone, sentito in diretta a Pomeriggio 5, gli attimi tra le due deflagrazioni sono durati diversi minuti: «Mi ha svegliato mia moglie e sono andato lì: ho trovato già i primi vigili del fuoco ed i carabinieri. Sono tornato a casa per dare un numero di telefono, a quel punto lì è avvenuta la deflagrazione. Ho sentito il botto e contemporaneamente è crollato il vetro di casa mia. Ho sentito le voci dei superstiti che chiamavano i loro compagni per nome». (agg. di Niccolò Magnani e Massimo Balsamo)

        
          L’audio choc “è un attentato”
        
      
