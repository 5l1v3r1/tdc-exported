
# Xiaomi Mi Watch s Wear OS jsou tu. Díky eSIM mohou fungovat i samostatně

Published at: **2019-11-05T10:00:00+00:00**

Author: **Martin Fajmon**

Original: [mobilenet.cz](https://mobilenet.cz/clanky/xiaomi-mi-watch-s-wear-os-jsou-tu-diky-esim-mohou-fungovat-i-samostatne-39347)


           •  Xiaomi představilo chytré hodinky Mi Watch, které se po stránce designu inspirovaly Apple Watch    •  Mají Wear OS, který překrývá nadstavba MIUI    •  Nechybí NFC nebo podpora eSIM a zaujme i velká baterie s kapacitou 570 mAh
      
Líbí se vám Apple Watch, ale už ne jejich watchOS? Není problém, Xiaomi přispěchalo s alternativou jmenující se Mi Watch. Chytré hodinky od Xiaomi se Applem v mnohém inspirovaly, což ve výsledku nemusí být špatné rozhodnutí.
Mi Watch jsou vlastně malým telefonem na vašem zápěstí. Displej s úhlopříčkou 1,78 palce je technologie AMOLED a ukrývá se v pouzdru o velikosti 44 milimetrů, což je stejná velikost jako u větší varianty Apple Watch 5 a Watch 4. Zadní část hodinek je z keramiky, zbytek je hliníkový a po vzoru Apple Watch je na pravé straně jedno ovládací tlačítko a také digitální korunka. Na těle Mi Watch najdeme i hlasitý reproduktor a mikrofon pro vyřizování hovorů.
Z konektivity můžeme vyzdvihnout Wi-Fi, GPS, Bluetooth, NFC a nechybí ani podpora eSIM, která dovolí hodinkám fungovat zcela autonomně, podobně jako to s eSIM umí i Apple Watch. Samotné prostředí MIUI je tentokrát postavené na Wear OS od Googlu. Jde navíc o první hodinky, které si výrobce se systémem Wear OS takto přizpůsobil, většina výrobců sází na téměř čisté prostředí, které propaguje Google. Otázkou je, jak to bude se službami a aplikacemi od Googlu, alespoň u globální varianty hodinek, stejně tak není jisté, zda globální varianta nabídne eSIM.
