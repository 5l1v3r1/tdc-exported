
# Felip VI reclama una Catalunya sense violència ni intolerància en l'acte de Barcelona

Published at: **2019-11-04T19:39:00+00:00**

Author: **Redacció**

Original: [CCMA](https://www.ccma.cat/324/felip-vi-reclama-una-catalunya-sense-violencia-ni-intolerancia-en-lacte-de-barcelona/noticia/2960869/)

A l'entrega dels Premis Princesa de Girona, el rei Felip VI ha dedicat l'última part del seu discurs, on ha alternat castellà, anglès i català, a parlar de Catalunya, i ha inclòs una crida a la no-violència, especialment aplaudida pels assistents:
 
 
Al Palau de Congressos de Catalunya, a la desena edició dels Premis Princesa de Girona, el rei també ha defensat el passat de Catalunya i els seus valors:
 
 
A banda d'aquestes referències a Catalunya, el rei ha dedicat una part important del seu discurs a explicar la feina dels cinc premiats: el neuròleg i emprenedor Ignacio H. Medrano, el matemàtic Xavier Ros-Oton, l'emprenedora social Begoña Arana, el director d'escena Rafael R. Villalobos i la cofundadora de l'organització internacional Humanity Crew María Jammal.
 

        Els premiats amb la família reial
      
 
El monarca ha fet en català la part dedicada a Ros-Oton, doctor en Matemàtiques per la Universitat Politècnica de Catalunya, guardonat que ha pujat a l'escenari amb un llaç groc a la solapa.
Segons la Fundació, els cinc premiats "comparteixen la inquietud de transformar el món i millorar la vida de les persones".
A més, les primeres paraules de Felip VI han estat una referència orgullosa a la intervenció de la seva filla Elionor, que l'ha precedit.
 

        La princesa Elionor amb el rei
      
 
Cap representant del govern català ha assistit a l'acte, on hi havia la vicepresidenta del govern espanyol en funcions, Carmen Calvo, i la delegada del govern espanyol a Catalunya, Teresa Cunillera.

        Fora de Girona
      
L'any passat va ser el primer que la gala dels Premis Princesa d'Astúries es va fer fora de Girona. L'Ajuntament de Marta Madrenas va catalogar Felip com a persona non grata, després del discurs que va fer el 3 d'octubre del 2017, i va informar que l'Auditori Municipal no estaria disponible per a aquest acte, per obres.
L'Auditori de Girona havia acollit els premis des de la creació de la fundació, el 2009.
La gala de l'any passat es va traslladar a Vilablareix, a l'espai Mas Marroch, dels germans Roca. Felip VI va manifestar el compromís de la Fundació Princesa de Girona "amb una Catalunya de tots i per a tots". També va destacar la "vocació de permanència en aquesta terra" de la Fundació.
Fa gairebé un any que la Fundació Princesa de Girona va anunciar que els premis del 2019 es donarien a Barcelona. També es va justificar el trasllat de l'acte d'entrega perquè coincideix amb la desena edició.

        Campanya electoral
      
La Junta Electoral de Barcelona va desestimar la petició de Junts per Catalunya i Esquerra Republicana per ajornar aquest acte que coincideix amb la campanya electoral, al·legant que el monarca no té cap adscripció política.
Diumenge a la nit, hi va haver els primers actes de protesta dels CDR per la visita del rei, protestes que s'han intensificat aquest dilluns, mentre dins del Palau de Congressos s'hi feia l'acte d'entrega dels premis.
