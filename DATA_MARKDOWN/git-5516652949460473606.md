
# Διεθνή συνάντηση εκπαιδευτικών και μαθητών διοργάνωσε το Βενετόκλειο στη Ρόδο

Published at: **2019-11-01T16:30:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424885/diethnh-synanthsh-ekpaideytikwn-kai-mathhtwn-diorganwse-to-benetokleio-sth-rodo)


        Ολοκληρώθηκε με επιτυχία η 2η Διεθνής Συνάντηση εκπαιδευτικών και μαθητών, που διοργάνωσε το Βενετόκλειο-1ο Γενικό Λύκειο Ρόδου, από 14-18 Οκτωβρίου 2019, στο πλαίσιο του Ευρωπαϊκού Προγράμματος Εrasmus+ «ΚΑ229 - Συμπράξεις Ανταλλαγών Μεταξύ Σχολείων», ως εταίρος του σχεδίου «Educating citizens: Learning democracy through social action»- «Εκπαιδεύοντας Πολίτες: Μαθαίνοντας τη Δημοκρατία μέσω Κοινωνικής Δράσης».
      
Στη συνάντηση συμμετείχαν 45 εκπαιδευτικοί και μαθητές από 3 ακόμα ευρωπαϊκές χώρες: Σουηδία, Ισπανία και Ουγγαρία. Από το 1ο Λύκειο Ρόδου στις δραστηριότητες της συνάντησης συμμετείχαν 16 μαθητές της Β΄ Λυκείου και 4 καθηγητές.
Κατά τη διάρκεια της πενθήμερης συνάντησης πραγματοποιήθηκαν εκπαιδευτικές δραστηριότητες (διαλέξεις, μαθήματα, επιμορφωτικά σεμινάρια, εργαστήρια, κ.λπ.) στους χώρους του Βενετοκλείου και του Ιδρύματος Σταματίου.
Οι συμμετέχοντες μαθητές και καθηγητές επιμορφώθηκαν στην έννοια της ενεργού πολιτειότητας, η ανάπτυξη της οποίας αποτελεί κρίσιμο αίτημα για τις σύγχρονες ευρωπαϊκές κοινωνίες.
Στην εποχή της οικονομικής κρίσης, της απαξίωσης της πολιτικής και της αμφισβήτησης των δημοκρατικών αξιών και θεσμών καθίσταται αναγκαία η ενίσχυση της δημοκρατικής πολιτικής παιδείας των νέων, των αυριανών πολιτών, με σκοπό την ανάπτυξη προβληματισμού και την καλλιέργεια ευαισθησιών και δεξιοτήτων απαραίτητων για μια ενεργό δημοκρατική συμμετοχή τους στα κοινωνικο-πολιτικά δρώμενα.
Οι συμμετέχοντες μαθητές και καθηγητές παρακολούθησαν ιδιαίτερα ενδιαφέρουσες εισηγήσεις:
α) από το Συμβουλευτικό Κέντρο Γυναικών και τις κυρίες Μηνατσή Παρασκευή, Φακιδαράκη Δέσποινα, Τερλόγκου Κλεοπάτρα, Παπανθίμου Ελευθερία, Χρυσού Θεανώ για το έργο του Ξενώνα Φιλοξενίας Γυναικών Θυμάτων βίας του Δήμου Ρόδου, όπου φιλοξενούνται γυναίκες θύματα έμφυλης βίας μαζί με τα παιδιά τους,
β) από τον κ. Διονύση Γουβιά, Επίκουρο Καθηγητή Τ.Ε.Π.Α.Ε.Σ. Πανεπιστημίου Αιγαίου, για τα μαθήματα ελληνικής γλώσσας και πολιτισμού σε ενήλικες πρόσφυγες από το Πανεπιστήμιο Αιγαίου, με στόχο την ευχερέστερη ένταξή τους στη χώρα υποδοχής. Παράλληλα, επισκέφθηκαν τις εγκαταστάσεις του Κοινωνικού Παντοπωλείου της Περιφέρειας Ν. Αιγαίου, όπου ενημερώθηκαν από την υπεύθυνη κ. Αττιτή Ειρήνη για τις δράσεις της πρωτοβουλίας αυτής και συμμετείχαν σε μία από αυτές.
Επίσης, συμμετείχαν σε εργαστήρια πρακτικής εξάσκησης με τους καθηγητές του 1ου ΓΕΛ Ρόδου κ. Παναγιώτη Αθανασόπουλο, κ. Βέρα Αλεβίζου, κ. Μαίρη Κρητικού και κ. Νίκη Τσιμπιδάκη. Όλες οι εισηγήσεις και οι δράσεις έγιναν στην αγγλική γλώσσα, γλώσσα εργασίας του προγράμματος.
Πέραν των σεμιναριακών και εργαστηριακών δραστηριοτήτων, πραγματοποιήθηκαν εκπαιδευτικές επισκέψεις στους σημαντικότερους χώρους ιστορικού ενδιαφέροντος του νησιού, όπως ο Λόφος του Αγίου Στεφάνου, η Μεσαιωνική Πόλη της Ρόδου, τα μνημεία του Μαντρακίου, η Λίνδος και οι Πηγές Καλλιθέας. Εκπαιδευτικοί, μαθήτριες και μαθητές είχαν, έτσι, την ευκαιρία να εξερευνήσουν την τοπική ιστορία και τα μνημεία των διαδοχικών φάσεών της από την Αρχαιότητα έως την Ιταλοκρατία.
Οι ξένες αποστολές εξήραν τη θερμή φιλοξενία και την άρτια οργάνωση αυτής της –εξαιρετικά πλούσιας σε εμπειρίες και γνώσεις-εκπαιδευτικής εβδομάδας, δημοσιεύοντας κολακευτικά σχόλια στα μέσα κοινωνικής δικτύωσης. Άλλωστε, οι δραστηριότητες του προγράμματος, που διανύει ήδη το δεύτερο χρόνο του, έχουν δημιουργήσει στενούς δεσμούς συνεργασίας και φιλίας μεταξύ των συμμετεχόντων μαθητών και καθηγητών, συγκροτώντας μια διεθνή εκπαιδευτική κοινότητα με εκατοντάδες μέλη σε 4 διαφορετικές χώρες.
Η επιτυχής υλοποίηση των δραστηριοτήτων της εκπαιδευτικής εβδομάδας της Ρόδου οφείλεται, βέβαια, στην ενεργό συμμετοχή των εμπλεκόμενων εκπαιδευτικών, μαθητών και φορέων. Ιδιαίτερα πρέπει να εξαρθεί η συμβολή των μαθητριών και μαθητών του Βενετοκλείου-1ου ΓΕΛ Ρόδου στις διαδικασίες προετοιμασίας της συνάντησης.
Οι μαθήτριες και μαθητές του Βενετοκλείου με συνέπεια και ευθύνη προετοίμασαν ποικίλο εκπαιδευτικό υλικό (ξεναγήσεις, παρουσιάσεις κ.λπ), που παρουσιάστηκε στη διάρκεια των δραστηριοτήτων, ενώ βοήθησαν ενεργά και στην πραγματοποίηση των σεμιναρίων και των εργαστηριακών μαθημάτων.
Οι μαθήτριες και μαθητές της Β΄ Τάξης του Βενετοκλείου -1ου ΓΕΛ Ρόδου που συμμετέχουν στο πρόγραμμα είναι (με αλφαβητική σειρά) οι εξής: Αιμιλία Αρμπουνιώτη, Μαριάννα Γκουτσάν, Ανδρέας Ζαφειράκης, Δανάη Ζήση, Στέργιος Θωμάς, Αλεμίνα Καραγιάννη, Ελένη Καστανίδη, Τζούλια Κωνσταντάκη, Μιχαηλία Λαζαρίδου Γιώργος Λεβέντης -Γιαννάς, Ηλίας Λυκοπάντης-Μιχαλόπουλος, Νίκος Μπράτιτσης, Δέσποινα Παπαντωνίου, Αφροδίτη Σκιώτη, Μαρία Χατζησταμάτη, Χριστίνα Χειμωνέττου,
Η επόμενη εκπαιδευτική συνάντηση θα πραγματοποιηθεί από τις 10 έως 14 Φεβρουαρίου 2020 στο IES do Castro, Βίγο, Ισπανία. Το Βενετόκλειο -1ο ΓΕΛ Ρόδου θα εκπροσωπήσει ομάδα 5 μαθητών και 2 συνοδών καθηγητών.
Για περισσότερες πληροφορίες, επισκεφθείτε τις διαδικτυακές σελίδες του προγράμματος:
Blog:https://erasmuseducitizens.wordpress.com/
• Facebook:
1lykrod ERASMUS+: EDUCATING CITIZENS
• Instagram: socialaction_erasmusplus_rds

        Ο ΔΙΕΥΘΥΝΤΗΣΒΑΣΙΚΗΣ ΖΗΚΑΣ Η ΠΑΙΔΑΓΩΓΙΚΗ ΟΜΑΔΑ ΤΟΥ ΠΡΟΓΡΑΜΜΑΤΟΣΑΘΑΝΑΣΟΠΟΥΛΟΣ ΠΑΝΑΓΙΩΤΗΣΑΛΕΒΙΖΟΥ ΒΕΡΑΚΡΗΤΙΚΟΥ ΜΑΙΡΗΤΣΙΜΠΙΔΑΚΗ ΝΙΚΗ
      
