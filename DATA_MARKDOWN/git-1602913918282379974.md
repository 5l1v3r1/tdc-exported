
# Spuneţi adio vechilor ierarhii din companii şi puterii absolute pe care o deţin şefii: A început revoluţia în piaţa muncii

Published at: **2019-11-02T06:00:00+00:00**

Author: **Iulian Tenchiu**

Original: [Ziarul Financiar](https://www.zf.ro/business-international/spuneti-adio-vechilor-ierarhii-din-companii-si-puterii-absolute-pe-care-o-detin-sefii-a-inceput-revolutia-in-piata-muncii-18517815)

Vasant Narasimhan, CEO-ul Novartis, una dintre cele mai mari concernuri farmaceutice din lume a găsit reţeta succesului pe care directorii executivi o caută de generaţii pentru companiile lor. Învechitele ierarhii de management care s-au format în interiorul companiilor trebuie să dispară pentru ca o companie să se poată bucura de evoluţie şi succes, scrie CNBC.
CEO-ul Novartis îi sfătuieşte pe viitori lideri ai companiilor să încerce să rămână foarte bine ancoraţi în realitate şi să privească fiecare problemă cu maximă obiectivitate tocmai pentru că aceştia ocupă un post foarte important în cadrul companiei, iar de deciziile lor poate depinde soarta unui business.
Leadership-ul a fost dintotdeauna un element important care a modelat drumul unei companii către succes. Ceea ce trebuie să se schimbe este modelul de management al companiilor, care aparţine unei epoci de mult trecute, motiv pentru care trebuie revizuit.
„Leadership-ul nu este un drept şi nu este un rang. Este ceva ce câştigi şi despre care înveţi în fiecare zi. Motivul pentru care societatea a reuşit să realizeze atât de multe lucruri extraordinare de-a lungul secolelor este leadership-ul”, a declarat Vasant Narasimhan.
Executivul Novartis este de părere că lumea corporate a preluat de-a lungul timpului „o parte din înţelepciunea societăţilor antice”, amintind că foarte multe companii gigant au fost construite în perioade diferite de timp şi s-au adaptat cu greu la modul în care evoluează forţa de muncă.
„Pe măsură ce ne dezvoltam am uitat asta. La un moment dat în ultimii 100 de ani ne-am deplasat către o lume a angajaţilor informaţi şi educaţi. Nu îi mai putem trata ca pe nişte piese dintr-o fabrică” a mai spus CEO-ul Novartis.
Novartis deja a început să facă schimbări pentru a se conforma cerinţelor lui Narasimhan şi pentru a dizolva ierarhiile de management. Compania încearcă în prezent să creeze prin intermediul unor seminarii şi programe de leadership „lideri care pun succesul propriei echipe mai presus decât succesul personal”. La aceste seminarii a participat inclusiv executivul companiei farmaceutice, alături de alţi 300 de oameni care ocupă poziţii de top în Novartis.
