
# У Нафтогазі розкрили деталі зустрічного позову до Газпрому в Стокгольмі

Published at: **2019-11-04T15:38:00+00:00**

Author: ****

Original: [ZIK.UA](https://zik.ua/news/2019/11/04/u_naftogazi_rozkryly_detali_zustrichnogo_pozovu_do_gazpromu_v_stokgolmi_1683341)


        НАК "Нафтогаз України" направив в Стокгольмський арбітраж заяву про захист та зустрічні позовні вимоги у відповідь на позов "Газпрому".
      
Про це повідомив виконавчий директор групи "Нафтогаз" Юрій Вітренко на своїй сторінці у Facebook. 
За його словами, "Газпром", по суті, хоче переглянути рішення попереднього Стокгольмського арбітражу за транзитним контрактом. 
"Російська сторона стверджує, що рішення Стокгольмського арбітражу у транзитній справі, прийняте 28 лютого 2018 року, порушило баланс у контрактних відносинах між Нафтогазом і Газпромом. Мовляв, неправильно було визнавати зобов’язання Газпрому подавати для транзиту не менше 110 млрд куб на рік, в той час як арбітраж у справі по контракту на поставку газу не задовольнив позовні вимоги Газпрому за зобов’язаннями Нафтогазу у відповідності до положення контракту "бери або плати", – написав Вітренко.
Він наголосив, що позиція "Нафтогазу" полягає в тому, що попередній арбітраж 4 роки розглядав це питання.
"Стосовно зобов’язання Газпрому подавати для транзиту не менше 110 млрд куб на рік, Стокгольмський арбітраж визнав, що у контракті "чорним по білому" написане про таке зобов’язання, і трибунал не погодився з аргументами Газпрому, що це положення контракту не має застосовуватися", – нагадав Вітренко.
Він додав, що позиція української компанії "в тому числі полягає у тому, що у відповідності з принципом "res judicata", це питання взагалі не має повторно розглядатися в арбітражі".
"У нас в контракті написано, що рішення арбітражу є остаточними і обов’язковими для виконання. Ми не можемо безкінечно судитися по одних і тих же питаннях", – зазначив Вітренко.
Читайте також: Новий позов «Нафтогазу» до «Газпрому»: Що вимагає і що може отримати Україна у «газовій війні»
Нагадаємо, раніше Вітренко заявив, що "Газпром" винний "Нафтогазу" 3 млрд доларів.
