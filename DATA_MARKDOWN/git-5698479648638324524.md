
# درخواست قبرس برای پیوستن به حوزه شنگن

Published at: **2019-11-06T12:02:58+00:00**

Author: **یورونیوز **

Original: [euronews](https://farsi.euronews.com/2019/11/06/cyprus-asking-for-schengen-membership)

نیکو کریستودولیدوس، وزیرخارجه قبرس، سه شنبه به نمایندگان پارلمان این کشور اعلام کرد کشورش درخواست پیوستن به حوزه شنگن را تسلیم اتحادیه اروپا کرده است. وی در جلسه مربوط به تصویب بودجه سال آینده این کشور این خبر را به اطلاع نمایندگان پارلمان قبرس رساند.
نیکو کریستودولیدوس گفت: « ما به دلایل امنیتی تقاضای عضویت را مطرح کرده ایم و انتظار داریم اتحادیه اروپا روند بررسی پنج مرحله ای خود برای عضویت قبرس را بزودی آغازکند.»
قبرس به همراه رومانی، بلغارستان و کرواسی، چهار کشور عضو اتحادیه اروپا هستند که در منطقه شنگن عضویت ندارند. قبرس به دلیل دوپاره بودن از سال ۱۹۷۴ موفق نشده است به عضویت شنگن درآید. این در حالی است که این کشور از سال ۲۰۰۴ عضو اتحادیه اروپا شده است و از سال ۲۰۰۸ ارز ملی این کشور یورو است.
در حالی که وزیر خارجه قبرس درباره عضویت شنگن صحبت می کرد یکی از نمایندگان از او درباره ویزای طلایی سوال پرسید. اعطای ویزای طلایی به شهروندان کشورهای غیراروپایی عمدتا اهالی عربستان سعودی و روسیه در سال گذشته میلادی جنجال برانگیز شد.
گزارش های کمیسیون اروپا نشان می داد که اغلب دارندگان ویزاهای طلایی در کشورهایی چون پرتغال، مالت و بلغارستان و قبرس ثروتمندانی هستند که به واسطه پولشویی، فرارمالیاتی و فساد مالی پرونده های قطوری دارند و با کسب ویزای طلایی اروپایی اعتبار دوباره پیداکرده اند.
رسوایی برسر ویزای طلایی باعث شد تا مقامات قبرس تدابیر ویژه ای در این رابطه اتخاذ کنند. قبرس در روند اعطای این ویزا اقدام به اصلاحات پایه ای کرد. از جمله بررسی معیارهای دقیق تر برای متقاضیان، بررسی پس زمینه اطلاعاتی این افراد توسط یک شرکت تخصصی خارجی و رد فوری متقاضیانی که قبلاً از طرف سایر اعضای اتحادیه اروپا رد شده اند.
