
# עוד מיזוג קנאביס נפל: פי.אל.טי הודיעה כי לא תמשיך עם אילן ביו

Published at: **2019-11-07T00:00:00+00:00**

Author: **צלי גרינברג**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773268,00.html)

השלד הבורסאי פי.אל.טי, הנסחר בבורסת תל אביב, הודיע הבוקר (ה') כי לא ימשיך במשא ומתן להארכת בחינת הסכם המיזוג בינו לבין חברת חברת הקנאביס אילן ביו, שעיקר פעילותה - קנאביס לצרכי פנאי בקליפורניה ארה"ב.
גורמים מתחום הקנאביס מספרים כי "הכתובת הייתה על הקיר. גם אם היו מגיעים להסכם, היה קושי גדול לגייס כיום כספים לתחום הקנאביס בבורסה המקומית, וגם בעולם".
לפני כשבועיים חשף כלכליסט כי אלעד מגל, לשעבר מנכ"ל אילן ביו, וערן נחניאלי, שהיה סמנכ"ל הכספים של החברה, הגישו לבית המשפט המחוזי בתל אביב בקשה לצו לפתיחת הליכים נגדה, לפי חוק חדלות פירעון.
השניים, שטוענים לחובות שכר ונלוות של החברה כלפיהם, ציינו כי הגישו את התפטרותם לחברה לאחר שלא שילמה את שכרם. אילן ביו הופכת לחברת הקנאביס הרביעית שאינה מתמזגת לבסוף לחברה בורסאית בבורסת תל אביב, לאחר שבטר כשלה במיזוג עם וויטסמוק, RCK כשלה בגיוס כספים לטובת מיזוגה עם השלד הבורסאי תמדא, שנמחק בינתיים ממסחר, והיי פארמה וחברת אופקטרא נדל"ן הציבורית וויתרו על המיזוג ביניהן.
