
# Borse ottimiste sul commercio, Europa ai massimi dal 2015. Usa verso un tris di record

Published at: **2019-11-04T08:51:00+00:00**

Author: **RAFFAELE RICCIARDI**

Original: [Repubblica.it](https://www.repubblica.it/economia/2019/11/04/news/borsa_4_novembre_2019-240193769/)

MILANO - Le Borse credono in un accordo tra Usa e Cina sul fronte commerciale. Ottimismi certificati dalle dichiarazioni del segretario al Commercio americano, Wilbur Ross, per il quale è fattibile una "fase uno" di intesa entro il mese. Questo passo, in tempi rapidi, dovrebbe ridare alle aziende americane le licenze per vendere componentistica tecnologica alle controparti cinesi. Indicazioni che poriettano le Borse europee (indice Stoxx 600) ai massimi dal 2015.La Borsa di Milano chiude la giornata in rialzo dell'1,64%, migliore nel Vecchio continente. Fca si mette in evidenza in una giornata positiva per tutto il comparto auto europeo per l'apertura di Washington a non far scattare i dazi sul settore. Il lingotto incassa - a mercati chiusi - anche la conferma del rating da Moody's mentre sale l'outlook a 'positivo' da 'stabile'. Per la pole position del paniere milanese è un testa a testa con Ferrari, che ha alzato le stime sui risultati per il 2019 e annunciato un importante accordo con Armani: il Cavallino tocca nuovi massimi storici con un +6,5%. Il Ftse Mib si consolida così sopra la soglia dei 23 mila punti, ai massimi dal maggio 2018: non era ancora partito il primo governo Conte, allora sostenuto da Lega e Movimento 5 Stelle. In linea le altre Piazze europee: Londra aggiunge lo 0,92%, Francoforte l'1,35% e Parigi l'1,08%.Si annusa odore di record a Wall Street, dove il Dow Jones che vola ai massimi storici: alla chiusura delle Borse europee sale dello 0,53%. Considerando che anche il Nasdaq (+0,54%) e lo S&P500 (+0,4%) stanno migliorando i loro picchi, a fine giornata potrebbe essere un tris di massimi storici. L'ultima volta che i tre listini hanno chiuso tutti al top è stato lo scorso luglio.Questa mattina, le Borse asiatiche hanno trattato in rialzo: con Tokyo chiusa per la festa della cultura, i mercati hanno beneficiato anche della stagione delle trimestrali. La Borsa di Hong Kong (+1,4%) snobba le proteste e la recessione tecnica e chiude in netto rialzo, grazie al rafforzamento dello yuan. In rialzo anche Shanghai e Shenzhen (+0,6%), Mumbai (+0,2%) e Seul (+1,4%). Nota Bloomberg che nel complesso le azioni globali (MSCI ACWI Index) sono in rialzo da quattro settimane, con un guadagno del 18% da inizio anno.E' atteso per oggi il primo intervento di Christine Lagarde nelle vesti di nuovo presidente ella Bce. Lagarde parlerà stasera a un evento a Berlino. Intanto, l'euro chiude in calo sopra quota 1,11 dollari. La moneta europea passa di mano a 1,1153 dollari e 121 yen. Dollaro/yen avanza a 108,50.Nell'agenda macroeconomica vanno gli indicatori Pmi sul settore manifatturiero: quello italiano è sceso da 47,8 a 47,7 punti, un calo meno intenso di quel che mettevano in conto da Unicredit. E' ormai dal marzo scorso che le indicazioni che arrivano dall'indice che anticipa l'andamento economico - intervistando i direttori agli acquisti delle imprese - sono in peggioramento: sotto 50 punti, infatti, il Pmi indica recessione. Leggera ripresa a 45,9 punti, ma sempre ben sotto la soglia di 50, nell'Eurozona. Altri segnali negativi sono arrivati anche dall'indice Ifo: il clima economico nell'area dell'euro è peggiorato nel quarto trimestre, calando da -6,7 a -16,3 punti, il livello più basso dalla primavera del 2013. La valutazione degli esperti sulla situazione attuale è scesa per il settimo trimestre consecutivo. Negli Usa, gli ordini alle fabbriche segnano -0,6% a settembre, sotto le stime.Mentre proseguono i lavori sulla legge di Bilancio, torna in calo lo spread tra Btp e Bund che chiude a 134 punti, in calo rispetto ai 139 dell'apertura e i 136 punti della chiusura di venerdì scorso. Il rendimento del decennale scende allo 0,99%.Tra le materie prime, il petrolio gira in rialzo e alla chiusura dei mercati europei il Wti sale dell'1,75% a 57,2 dollari al barile; il Brent aggiunge l'1,55% a 62,6 dollari. Debole l'oro, con il contratto spot che scivola dello 0,4% a 1.507 dollari l'oncia.
