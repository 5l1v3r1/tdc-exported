
# Dødsårsaken er klar

Published at: **2019-11-07T18:51:00+00:00**

Author: **Amanda Nordhagen Walnum**

Original: [Dagbladet.no](https://www.dagbladet.no/nyheter/dodsarsaken-er-klar/71795623)

Innlandet politidistrikt har mottatt en foreløpig obduksjonsrapport i forbindelse med 15-åringen på Kapp som døde mandag 4. november.

        Den foreløpige rapporten viser at dødsårsaken antas å være kvelning. Ut over dette ønsker ikke politiet å kommentere dødsårsak ytterligere.
      
Det samme gjelder motiv og andre forhold rundt hendelsen.
- Nå har politiet fått en foreløpig obduksjonsrapport, og det vil ta noe tid før den endelige rapporten er klar, sier påtaleansvarlig Mari Lauritzen Hasle.
Bistandsadvokat Inger Marie Støen sier til Dagbladet at familien er varslet om den foreløpige obduksjonsrapporten. Hun har ingen ytterligere kommentar til saken.
9. oktober rykket politiet ut til det de omtalte som en «alvorlig voldshendelse» på Kapp. I en bolig fant de en livløs 15 år gammel gutt.
Hans far ble pågrepet noen hundre meter fra familiens hus. Politiet har tidligere bekreftet overfor Dagbladet at faren ble pågrepet i en bil. Pågripelsen var udramatisk, ifølge politiet.

        Gutten ble fraktet til Ullevål sykehus med kritiske skader. Etter å ha kjempet for livet sitt i nesten en måned, ble 15-åringen erklært død mandag denne uka.
      
- Familien er i dyp sorg, sa bistandsadvokat Støen.
Faren til gutten var i første omgang siktet for drapsforsøk. Tirsdag 5. november ble siktelsen mot guttens far endret til å gjelde drap. Siktede ble forelagt den endrede siktelsen tirsdag ettermiddag og han erkjenner straffskyld for drap, ifølge politiet.
- Siktede ble også avhørt av politiet denne ettermiddagen, sier Hasle.
Han er også siktet seksuell omgang med barn under 14 år. 15-åringen er offeret i begge siktelsene
Mannen i 40-åra har vært varetektsfengslet siden 10. oktober. Fengslingsmøtet torsdag ble holdt som kontorforretning, da siktede samtykket til fortsatt varetekt i avhør tidligere denne uka.
Han er varetektsfengslet i åtte nye uker. Han skal ikke lenger være underlagt brev- og besøkskontroll, ifølge fengslingskjennelsen, skriver NTB.
Mannen er også siktet for frihetsberøvelse av mora til den 15 år gamle sønnen, og har erkjent dette.
- Bakgrunnen for at siktede er siktet for frihetsberøvelse av guttens mor, er at hun skal ha blitt låst inne på et soverom i huset da drapshandlingen skjedde den 9. oktober. Hun kom seg til slutt ut på balkongen og fikk varslet en person som var i nærheten, har politijurist Hasle sagt tidligere.

        Tirsdag kunne politiet opplyse at drapet bar preg av planlegging.
      
Etterforskningsleder John Eivind Melbye bekreftet overfor Oppland Arbeiderblad funn av strips og andre gjenstander i og ved boligen som kan tyde på at voldshendelsen ikke skjedde i affekt.

        - Det er forhold som bærer preg av noe planlegging, sa Melbye til avisa.
      
