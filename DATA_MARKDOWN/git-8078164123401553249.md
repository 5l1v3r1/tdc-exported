
# Omicidio negli Usa: gli investigatori usano Alexa come testimone

Published at: **2019-11-03T22:00:00+00:00**

Author: **Alessio Lana**

Original: [Corriere della Sera](https://www.corriere.it/tecnologia/19_novembre_04/omicidio-usa-investigatori-usano-alexa-come-testimone-7bb3f942-fee1-11e9-979e-f14f2ad01b21.shtml)

Un assistente artificiale potrebbe essere il teste chiave in un caso di omicidio. La polizia della Florida spera di trovare in Alexa, l'assistente vocale di Amazon, la testimone in grado di risolvere il caso di un presunto omicidio. Nel luglio scorso la 32enne Sylvia Galva Crespo è morta per un'arma da punta conficcatasi nel petto mentre era nella sua casa di Hallandale Beach, a nord di Miami, in Florida. Il marito della donna, il 43enne Adam Crespo, ha descritto la morte come accidentale e si dichiara innocente. Ha raccontato alla polizia che stavano litigando quando, a un certo punto, la donna è rimasta trafitta. Ha aggiunto a sua discolpa di essere stato proprio lui a prestarle i primi soccorsi e a chiamare aiuto. I due però non erano soli in casa. C'era un'amica con loro ma era in un'altra stanza: afferma di aver sentito l'alterco ma di non sapere altro. C'era poi un ascoltatore silente, un’Amazon Echo, la cassa connessa dell'azienda di Bezos che si connette all'assistente Alexa. E qui potrebbe essere la soluzione al caso.
La capacità dell’oggetto smart di essere sempre in ascolto, per essere pronto a ricevere comandi, potrebbe fornire dettagli sulla sera dell'omicidio, quando i due erano tornati da una serata fuori. E non sarebbe la prima volta, dopo il caso dell’Arkansas, sempre con Echo di mezzo, del dicembre 2016. Oppure l’utilizzo dei dati di un Fitbit nel Connecticut nell’aprile dell’anno successivo. «Si ritiene che prove di crimini e registrazioni audio che immortalano l'attacco alla vittima Silvia Crespo avvenuta nella camera da letto principale [...] possano essere trovate sul server gestito da o per Amazon», si legge nel rapporto della polizia. «Abbiamo ricevuto le registrazioni e stiamo analizzando le informazioni che ci sono state inviate», ha dichiarato al Sun Sentinel il portavoce del dipartimento di polizia di Hallandale Beach. La speranza della polizia (e forse anche dell'accusato) è che in qualche modo Alexa fosse attiva durante l'alterco e abbia registrato qualcosa di utile. Amazon nel mentre precisa che «non divulga le informazioni dei clienti in risposta alle richieste del governo a meno che non siamo tenuti a farlo per rispettare un ordine legalmente valido e vincolante».
