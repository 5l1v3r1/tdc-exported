
# Με πολεμικά πλοία έφτασαν στην Ελευσίνα άλλοι 795 αιτούντες άσυλο από τη Μόρια

Published at: **2019-11-02T22:16:12+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/03/society/me-polemika-ploia-eftasan-stin-eleysina-alloi-795-aitountes-asylo-apo-ti-moria/)

Με δύο αρματαγωγά του Πολεμικού Ναυτικού ολοκληρώθηκε το απόγευμα του Σαββάτου η μεταφορά των συνολικά 795 αιτούντων άσυλο από τη Λέσβο στην Ελευσίνα. Οι αιτούντες άσυλο θα μετακινηθούν σε ξενοδοχεία, σε τριάντα σημεία της Ελλάδας.
Το πρώτο αρματαγωγό αναχώρησε περίπου στις 21:00 την Παρασκευή με 415 άτομα που έφθασαν νωρίς το απόγευμα στο λιμάνι της Ελευσίνας. Ακολούθησε δεύτερο αρματαγωγό με 380 επιβαίνοντες αιτούντες άσυλο, που αναχώρησε με την ίδια κατεύθυνση.

        Διαβάστε ακόμη : Ποιες περιοχές της Αττικής κινδυνεύουν περισσότερο από καταστροφικές πλημμύρες
      
Επιπλέον 58 αιτούντες άσυλο αναμένεται να αναχωρήσουν την Κυριακή το απόγευμα με το πλοίο της γραμμής για Πειραιά ενώ, τέλος έχει προγραμματισθεί η μετακίνηση άλλων 115 αιτούντων άσυλο προς Πειραιά με το πλοίο της γραμμής και αυτοί, το απόγευμα της ερχόμενης Τετάρτης.
Υπενθυμίζεται ότι διαμαρτυρία σημειώθηκε αργά το βράδυ της Παρασκευής στο λιμάνι της Κω όπου οι αιτούντες άσυλο φτάνουν ήδη τις 4.500.
Όπως μετέδωσε η ιστοσελίδα kosnews24.gr, μετά τους 50 μετανάστες που μεταφέρθηκαν από τη Σύμη στην Κω, υπήρξε η πληροφορία πως ακόμη 60 άτομα θα έφταναν στην Κω από το Καστελλόριζο γύρω στη 01:00 με το πλοίο της γραμμής.
Μόλις έδεσε, ο δήμαρχος μαζί με πολίτες ανέβηκαν στο καράβι και, αφού συνομίλησαν με τον καπετάνιο και διευθέτησαν κάποια έγγραφα, το πλοίο με τους μετανάστες και τους συνοδούς αστυνομικούς, αναχώρησε για το λιμάνι του Πειραιά.
