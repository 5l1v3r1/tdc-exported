
# Ο επόμενος Έλληνας παίκτης που είναι στη short list της Βίλεμ!

Published at: **2019-11-01T20:39:00+00:00**

Author: **Sigmalivesports**

Original: [SIGMALIVE](https://www.sigmalive.com/sports/football/595344/o-epomenos-ellinas-paiktis-pou-einai-sti-short-list-tis-vilem)

Ποιος νεαρός ποδοσφαιριστής (by Greece) κυκλοφορεί στην ατζέντα του ολλανδικού συλλόγου και παίζει να κινηθεί στα χνάρια των Τσιμίκα, Βρουσάι και Παυλίδη; Το SDNA έχει το αποκαλυπτικό ρεπορτάζ. «Ασπροπρόσωπη» έχει βγάλει την Βίλεμ το ελληνικό… shopping κι η εμπιστοσύνη που δείχνει η ολλανδική ομάδα σε Έλληνες ποδοσφαιριστές. Η αρχή έγινε με τον Κώστα Τσιμίκα την σεζόν 2017-18. Η Βίλεμ απέκτησε το νεαρό αμυντικό ως δανεικό από τον Ολυμπιακό και στο τέλος της σεζόν το κοντέρ έγραψε 37 συμμετοχές, 6 γκολ και 4 ασίστ. Επίδοση που άνοιξε την πόρτα του Ρέντη στον «Τσίμι» κι έβαλε τέλος στο…αγροτικό του εκτός συνόρων. Ακολούθησε τον Γενάρη του 2019 η μεταγραφή του Βαγγέλη Παυλίδη. Ο Έλληνας επιθετικός (προερχόμενος από την Μπόχουμ) εντάχθηκε στο ρόστερ των Ολλανδών και με το «καλημέρα» ξεκίνησε να…πυροβολεί τις αντίπαλες άμυνες. Το πρώτο εξάμηνο της θητείας του είχε 17 συμμετοχές,  6 γκολ, 5 ασίστ, ενώ φέτος μετράει 6 γκολ σε 11 παιχνίδια με τις εμφανίσεις του να τον ντύνουν και στα «γαλανόλευκα» για λογαριασμό της Εθνικής ομάδας. Στο παζάρι του περασμένου Ιανουαρίου, η Βίλεμ άλλαξε δαχτυλίδια (και) με τον Μάριο Βρουσάι με την μορφή δανεισμού από τον Ολυμπιακό. Ο 21χρονος επιθετικός έκανε 18 συμμετοχές – 4 γκολ το πρώτο εξάμηνο, ενώ φέτος μετράει 10 ματς – 2 γκολ – 2 ασίστ, αποτελώντας κι αυτός ένα από τα νέα πρόσωπα στην Εθνική μας ομάδα. Μετά από όλα αυτά, λογικό είναι η Βίλεμ να΄χει…γλυκαθεί με τα ελληνικά ψώνια και να βάζει πλώρη για τα επόμενα. Ο 17χρονος αριστερός μπακ του Πανσερραϊκού, Απόστολος Αποστολόπουλος βρίσκεται - σύμφωνα με πληροφορίες του SDNA – στα υπόψιν του τμήματος σκάουτινγκ της ολλανδικής ομάδας και το report που υπάρχει για λογαριασμό του είναι άκρως θετικό. Γεννημένος στις 11/12/2002 ο νεαρός αμυντικός πραγματοποιεί εξαιρετικές εμφανίσεις με την σερραϊκή ομάδα και έχει κεντρίσει το ενδιαφέρον «μεγάλων» ομάδων στην Ελλάδα. Στη Βίλεμ βλέπουν στο αριστερό πόδι του μια νέα…έκδοση του Κώστα Τσιμίκα με ό,τι ασφαλώς μπορεί να συνεπάγεται αυτό. Πηγή: sdna.gr
