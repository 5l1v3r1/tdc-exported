
# Brudd for «Paradise»-paret

Published at: **2019-11-07T14:17:45+00:00**

Author: **Ruben Pedersen**

Original: [Dagbladet.no](https://www.dagbladet.no/kjendis/brudd-for-paradise-paret/71794468)

«Paradise Hotel» har siden sin oppstandelse vært en arena for sjekking, sex og kjærlighet. Det er ikke alle romansene som tåler tidens tann, eller som blir med hjem til Norge i utgangspunktet, men noen overlever.
I årets sesong oppsto det søt musikk mellom deltakerne Sofie Karlstad (22) og Mario Riera (21). I starten kunne det virke som det bare var en uskyldig flørt, men duoen flyttet til Oslo sammen - etter at de i mai bekreftet at de er blitt kjærester.

        Nå har derimot den søte musikken stilnet. Det bekrefter Karlstad selv i sosiale medier.
      
«Hei, alle dere der ute. Dette blir ikke noen lang forklaring, men jeg og Mario har valgt å skille lag. Vi er fortsatt gode venner, så det er ikke noe drama. Håper alle respekterer det», står det på hennes Instagram-story.
VG var først ute med å omtale saken. Til Dagbladet kan hun røpe at bruddet fortsatt er relativt ferskt, men at de begge ble enige om at det var den beste løsningen.
- Det er en ting Mario må gjøre og jeg har også andre ting jeg vil fokusere på! Vi er fortsatt kjempegode venner og vil fortsette å være det også framover, forteller hun.

        Til Dagbladet har Riera bare følgende kommentar å komme med:
      
- Vi har valgt å gå hver våre veier. Er veldig glad i henne og vi kommer fortsatt til å være venner, men noen ganger funker det ikke.
Riera og Karlstad var deltakerne som fikk desidert mest oppmerksomhet etter årets sesong av skandalerealityen. De var partnere fra starten av, og holdt som par helt til finalen - med unntak av noen bytter her og der.
Det resulterte også i et forhold på utsida - noe de fikk massive mengder oppmerksomhet for. Berømmelsen har også en annen bakside, kunne «Paradise»-paret fortelle til Dagbladet i starten av mai.

        Karlstad og Riera ville nemlig ikke dele nøyaktig hvor deres nye leilighet ligger, da de ønsker å verne om privatlivet sitt - grunnet flere ubehagelige opplevelser.
      
- Folk føler de kjenner oss og at de vet hvem vi er gjennom tv-skjermen, så de har mer til felles med oss når de blir kjent med oss på den måten. Og da virker det som at enkelte tror det er mer greit å for eksempel følge etter oss, banke på døra eller sende oss blomster, sa Karlstad.
Begge jobber med sosiale medier og blogg på fulltid, noe de trolig vil fortsette med. Riera har derimot avslørt at han ønsker å returnere til skolebenken i 2020, for å bli sykepleier eller lærer.
