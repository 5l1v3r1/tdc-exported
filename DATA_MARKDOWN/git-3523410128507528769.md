
# 
        ایرانی‌ها مجدداً احساسات ضد آمریکایی خود را به نمایش گذاشتند
      

Published at: **2019-11-04T20:47:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638174/%D8%A7%DB%8C%D8%B1%D8%A7%D9%86%DB%8C%E2%80%8C%D9%87%D8%A7-%D9%85%D8%AC%D8%AF%D8%AF%D8%A7%D9%8B-%D8%A7%D8%AD%D8%B3%D8%A7%D8%B3%D8%A7%D8%AA-%D8%B6%D8%AF-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%AE%D9%88%D8%AF-%D8%B1%D8%A7-%D8%A8%D9%87-%D9%86%D9%85%D8%A7%DB%8C%D8%B4-%DA%AF%D8%B0%D8%A7%D8%B4%D8%AA%D9%86%D8%AF)

به گزارش بولتن نیوز، همزمان با برگزاری چهلمین سالگرد مراسم تسخیر لانه جاسوسی آمریکا در ۱۳ آبان رسانه‌های بین‌المللی به انعکاس این مراسم پرداخته و نوشتند، طنین شعارهای «مرگ بر آمریکا» مقابل سفارت سابق آمریکا در تهران در روز دوشنبه نمایانگر مجدد موج احساسات ضد آمریکایی بود.
 
خبرنگار شبکه خبری «یورونیوز» در گزارشی از این مراسم به حمل تصاویر کاریکاتور به «دونالد ترامپ» رئیس جمهور آمریکا و آتش زدن پرچم این کشور اشاره کرد.
 
به گزارش این منبع خبری، امیر سرلشکر سید «عبدالرحیم موسوی» فرمانده کل ارتش جمهوری اسلامی ایران نیز در سخنرانی در این مراسم تاکید کرد واشنگتن به دنبال از بین بردن استقلال ایران است.
 
شبکه خبری «راشادتوی» نیز در گزارشی با این مضمون نوشت، هزاران ایرانی مقابل سفارت سابق آمریکا در تهران شعار «مرگ بر آمریکا» سر دادند.
 
بر اساس این گزارش، هزاران ایرانی با تجمع مقابل سفارت سابق آمریکا در تهران و تظاهرات در شهرهای دیگر این کشور، شعارهای مرگ بر آمریکا و اسرائیل س دادند.در این مراسم پرچم آمریکا نیز به آتش کشیده شد.
 
به گزارش راشاتودی، مقام‌های ایرانی در مراسم امسال دیوار‌های سفارت سابق آمریکا در تهران را با تصاویر پهپاد سرنگون شده «گلوبال هاوک» توسط پدافند هوایی ایران در ماه‌های گذشته ، تصویر «میکی ماوس» با اسلحه و جمجمه‌های شناور در خون نقاشی کردند.
 
شبکه آمریکایی «سی بی اس» نیز در گزارشی از مراسم سالگرد تسخیر لانه جاسوسی آمریکا در تهران به مصادف شدن این مراسم با شروع گام دیگر کاهش تعهدات برجامی ایران و افزایش تعداد سانتریفیوژهای پیشرفته در تاسیسات هسته‌ای ایران اشاره کرد.
 
وبگاه شبکه خبری «شینهوا» نیز در این زمینه نوشت، ده‌ها هزار ایرانی روز دوشنبه برای بزرگداشت چهلمین سالگرد تسخیر سفارت سابق آمریکا در تهران تظاهرات کردند.در تهران، تظاهرکنندگان جلوی سفارت سابق ایالات متحده که اکنون «لانه جاسوسی» نامیده می‌شوند، تجمع  کرده و پلاکاردهایی در محکوم کردن سیاست‌های ایالات متحده علیه ایران حمل کردند.
 
تظاهرکنندگان همچنین در اعتراض به سیاست‌های آمریکا در منطقه شعارهایی علیه ایالات متحده و (رژیم) اسرائیل سردادند.
 
این رسانه نوشته مراسم امسال در شرایط تشدید تنش‌ها بین واشنگتن و تهران و فشار تحریم‌های دولت «دونالد ترامپ» رئیس جمهور آمریکا علیه ایران برگزار شد.
 
انتهای پیام/
