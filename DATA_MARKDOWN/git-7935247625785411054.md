
# Bursa turizmi yerinde sayıyor, veriler umut vermiyor

Published at: **2019-11-01T01:00:00+00:00**

Author: **Mustafa Özdal**

Original: [OLAY](https://www.olay.com.tr/bursa-turizmi-yerinde-sayiyor-veriler-umut-vermiyor-15504yy.htm)

Buyrun 2019'un ilk 8 ayında Bursa'nın yabancı turist istatistiklerine.
İlk 8 ayda Bursa'ya en fazla Kuveytli turist gelmiş, 54 bin ziyaretçi sayısıyla.
Kuveyt'i Suudi Arabistan izliyor, 30 bin 722 sayısıyla.
Ve üçüncü sırada 20 bin turist sayısıyla Çin Halk Cumhuriyeti geliyor.
Liste sırasıyla Endonezya, Malezya, Almanya, Suriye, Irak, Bahreyn, Katar, Ürdün diye gidiyor.
Bursa'nın ilk 8 aydaki toplam yabancı turist sayısı 281 bin 375 olarak tespit edilmiş.
Şimdi bu verileri yorumlayalım.
Geçen yıl Bursa'ya en fazla Suudi Arabistan'dan turist geliyordu ancak Suudi Krallığı'nın Türkiye karşıtı propagandası nedeniyle listenin başında Kuveyt yer aldı.
Ne var ki Suudi Krallığı'nın tüm çabasına rağmen Suudi Araplar Bursa'dan vazgeçmiş değiller.
Çünkü ilk 8 ayda 30 bin Suudi Bursa'ya geldi.
Suudi Arapların bir bölümü Bursa'ya gelmezken, onların boşluğunu Kuveytliler doldurdu.
Nitekim geçen yıla göre Kuveytli turist sayısında 15 bin artış var.
Tablonun bir diğer dikkat çekici noktası Çin Halk Cumhuriyeti'nden gelen turistler.
Öyle ki geçen seneye kıyasla Çinli turist sayısında yaklaşık 8 bin artış var.
Dünyanın en kalabalık nüfusuna sahip olan Çin, turizmciler için büyük bir gelir kapısı.
Bu nedenle Bursa, Çinli turistleri daha fazla çekmeli.
Turist tablosunun verdiği bir diğer mesaj da şu:

        Avrupalı turist Bursa'ya gelmemeye devam ediyor.
      
Nitekim ilk 20'de sadece 5 Avrupa ülkesi varken, ilk 5'te tek bir Avrupa ülkesi yok.
Evet Arap turistler yıllardır Bursa turizmini ayakta tutuyor ancak Avrupalıların gelmediği bir kente, turizm kenti diyebilir miyiz?
Gelelim geçen yıla kıyasla Bursa'ya gelen yabancı turist sayısına.
Geçen yıl ilk 8 ayda Bursa'yı toplam 198 bin 230 yabancı turist ziyaret etmiş.
Bu yıl ise 281 bin 375.
Yani geçen yıla göre yabancı turist sayısı yaklaşık yüzde 40 oranında artmış.
Ama bu veri sizi aldatmasın.
Çünkü Bursa, Türkiye'nin turizm kentlerine kıyasla hala çok ama çok geride.
Mesela Antalya, 2019'un ilk 8 ayında 188 ülkeden 10 milyon 765 bin 946 turisti ağırladı!
İstanbul'a ise yaklaşık 10 milyon turist gelmiş.
Hadi Antalya'da deniz, kum ve güneş var ve İstanbul da dünyanın en özel kentlerinden biri.
O zaman İzmir ile kıyaslayalım Bursa'yı.
İzmir, ilk 8 ayda tüm zamanların rekorunu kırarak 1 milyon 386 bin 118 yabancı turist ağırladı.

        Yani Uludağ'a sahip, Osmanlı'nın başkenti, tarih ve kaplıca kenti Bursa, İzmir'in yanına bile yaklaşamadı bu yıl da.
      
Yerli ve yabancı turist sayısında ise geçen yıla göre gerileme var.
Öyle ki 2018'un ik 8 ayında Bursa'ya gelen yabancı ve yerli turist sayısının toplamı 1 milyon 121 bin 257, 2019'un ilk 8 ayında ise 1 milyon 119 bin 798.
Tüm bu veriler ışığında son cümle:

        Bu kentte yetki sahibi olanların ve turizm sektörünün tüm paydaşlarının, yepyeni bir sayfa açmasının vakti gelmiştir.
      
 

        Konaklama da yeterli değil
      
 
Bursa'nın turist sayısı az.
Ancak başka bir sorun daha var.

        Bursa'ya gelen yabancı ve yerli turistlerin kalış süresi de hayli düşük.
      
Yine 2019'un ilk 8 ayında Bursa'ya gelen yerli ve yabancı turistlerin geceleme süresi ortalama 1, 83.
İstanbul'un ortalama ise ilk 8 ayda 2,8.
 

        Bursa otellerinin doluluk oranları
      
 
Bursa'da bakanlık ve belediye belgeli toplam 297 tesis var.
Bu tesislerin toplam oda sayısı 14 bin 476, yatak sayısı ise 31 bin 52.
Peki ilk 8 ayda Bursa'daki otellerin doluluk oranı ne kadar oldu?

        2019'un ilk 8 ayında Bursa'daki otellerin doluluk oranları yüzde 44,31 olarak tespit edildi.
      
Geçen yılki doluluk oranı 45,71'di.
Yani gerileme söz konusu.
Uludağ'da ise bambaşka bir tablo var.
Uludağ'daki otellerin doluluk oranı 2019'un ilk 8 ayında yüzde 58,62 olmuş.
2018'in ilk 8 ayında ise bu oran yüzde 58,91'di.
Yani Uludağ'daki oteller, geçen yılın doluluk oranlarına ulaşmış, hatta çok küçük de olsa geçmiş.
 

        Turist var gelir eksik
      
 
Bugünkü yazımı turizmle açtım, turizmle kapatayım ve ibretlik bir istatistik paylaşayım.
Ülkelere gelen turist sayısı listesinde Türkiye kaçıncı dersiniz?

        Türkiye, dünyada en çok turistin geldiği 6. ülke.
      
Avrupa'nın en önemli ülkeleri İngiltere'nin, Almanya'nın, hatta son yıllarda atak yapan Yunanistan'ın bile önünde Türkiye.
Peki, ülkelere göre turizm gelirleri dünya sıralamasında Türkiye kaçıncı sırada?
14. sırada!

        Yani Türkiye'ye gelen turist sayısı ile Türkiye'nin elde ettiği turizm geliri arasında uçurum kadar fark var.
      
O halde bu tablodan şu sonuçlar çıkıyor:
Turistlerin Türkiye'ye gelmesi için çok sayıda neden var.
Deniz var, tarih var, yayla var, dağ var, göl var, var da var.
Ancak turizmden yeterli ölçüde gelir elde edilemiyorsa turizm politikasında da bir sorun var.
