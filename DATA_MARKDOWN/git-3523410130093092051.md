
# 
        حمایت قطر از سومالی
      

Published at: **2019-11-04T11:53:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638029/%D8%AD%D9%85%D8%A7%DB%8C%D8%AA-%D9%82%D8%B7%D8%B1-%D8%A7%D8%B2-%D8%B3%D9%88%D9%85%D8%A7%D9%84%DB%8C)

به گزارش بولتن نیوز، به نقل از الجزیره، محمد بن عبدالرحمان آل ثانی، وزیر امور خارجه و معاون نخست‌وزیر قطر در نشستی که با حضور وزرای امور خارجه سومالی، ترکیه و تعدادی از کشور‌های سازمان همکاری اسلامی و با هدف تقویت حمایت‌ها از سومالی، برگزار شد اعلام کرد قطر همچنان از سومالی حمایت می‌کند.
وزیر خارجه قطر در این نشست در دوحه، پایتخت این کشور گفت: « میزبانی قطر از این نشست در چارچوب ماموریتی است که به عنوان رئیس گروه تماس سومالی بر عهده دارد. به همین دلیل با استفاده از این فرصت تاکید می‌کنم که قطر همچنان از دولت و مردم سومالی حمایت می‌کند تا اهداف این کشور در حوزه سازندگی و داشتن آینده بهتر تامین شود.»
در این نشست وزرای حاضر، بر حمایت از توافق ملی در سومالی و حمایت از دولت فدرال این کشور و همچنین تلاش برای تقویت ثبات و مقابله با تندروی در این کشور تاکید کردند.
در خبری دیگر شاخه گروه تروریستی داعش در سومالی با انتشار بیانیه‌ای در تلگرام با سرکرده جدید این گروه تروریستی بیعت کرد.
