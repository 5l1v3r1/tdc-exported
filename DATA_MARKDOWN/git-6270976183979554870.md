
# ЦВК заявила про загрозу зриву місцевих виборів

Published at: **2019-11-07T17:30:32+00:00**

Author: **Ольга Проскурова**

Original: [Рубрика](https://rubryka.com/2019/11/07/tsvk-zayavyla-pro-zagrozu-zryvu-mistsevyh-vyboriv/)

Фото ReutersЦентральна виборча комісія констатувала, що в деяких об’єднаних територіальних громадах (ОТГ) організація виборчого процесу, запланованого на 22 та 29 грудня, опинилася під загрозою зриву.
Про це повідомляє прес-служба Секретаріату комісії.
“ЦВК закликає політичні партії та членів районних виборчих комісій посприяти у належній організації місцевих виборів 22 та 29 грудня”, – йдеться в повідомленні.
Центральна виборча комісія призначила на 22 та 29 грудня 2019 року перші вибори депутатів сільських, селищних, міських рад обʼєднаних територіальних громад та відповідних сільських, селищних, міських голів, а також додаткові вибори депутатів сільських, селищних рад.
“Комісія змушена констатувати, що в деяких ОТГ організація виборчого процесу опинилася під загрозою зриву у звʼязку з ухиленням певних членів районних виборчих комісій від виконання своїх обовʼязків. Відтак, в деяких РВК свої повноваження здійснюють лише близько 60 відсотків членів від сформованої кількості комісій. Окрім того, в окремих комісіях їх керівний склад теж ухиляється від виконання своїх обовʼязків”, – йдеться в повідомленні.
Окрім того, Комісія нагадує членам виборчих комісій, що за ухилення ними від виконання своїх повноважень, відповідно до статті 157 Кримінального кодексу України, передбачена кримінальна відповідальність.
