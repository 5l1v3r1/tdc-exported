
# Επίσημη έναρξη του προγράμματος σχολικού επαγγελματικού προσανατολισμού «My Career»

Published at: **2019-11-01T16:47:23+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/market/episimi-enarksi-tou-programmatos-sxolikou-epaggelmatikou-prosanatolismou-my-career/)

Μετά την επιτυχημένη ολοκλήρωση της πιλοτικής φάσης, το ψηφιακό πρόγραμμα  σχολικού επαγγελματικού προσανατολισμού «My Career», είναι πλέον διαθέσιμο σε μαθητές 15 επιλεγμένων σχολείων της Ελλάδας.
Η δράση υλοποιείται στο πλαίσιο της διεθνούς πρωτοβουλίας  Εταιρικής Κοινωνικής Ευθύνης του Ομίλου ΝΝ “Future Matters” και στηρίζεται στις αξίες της εταιρίας «Νοιαζόμαστε, Είμαστε ξεκάθαροι, Δεσμευόμαστε». Στόχος της ενέργειας είναι η ουσιαστική γεφύρωση της απόστασης μεταξύ εκπαίδευσης και αγοράς εργασίας με συνεχή προσαρμογή στα νέα δεδομένα.
Το περιεχόμενο της ψηφιακής  πλατφόρμας περιλαμβάνει τεστ δεξιοτήτων και επαγγελματικών ενδιαφερόντων, πληροφορίες για πληθώρα επαγγελμάτων, έρευνες που αφορούν στις ανάγκες της αγοράς εργασίας, καθώς και βίντεο με αναφορές των εθελοντών της NN Hellas σχετικές με την επαγγελματική τους σταδιοδρομία.
H κα. Μαριάννα Πολιτοπούλου, Πρόεδρος και Διευθύνουσα Σύμβουλος της NN Hellas δήλωσε σχετικά: «Είμαστε ιδιαίτερα υπερήφανοι που το πρόγραμμα σχολικού επαγγελματικού προσανατολισμού «My Career», το οποίο σχεδιάσαμε σε συνεργασία με το Junior Achievement Greece/Σωματείο Επιχειρηματικότητας Νέων, κάνει την επίσημη έναρξή του. Ήταν εντυπωσιακή η ανταπόκριση των μαθητών που συμμετείχαν στην πιλοτική φάση. Δεσμευόμαστε ότι θα συνεχίσουμε να είμαστε δίπλα στους νέους και στοχεύουμε το 2020 να γνωρίσουν και να αγκαλιάσουν το πρόγραμμα αυτό περισσότερα από 50 σχολεία και 1250 μαθητές σε όλη την Ελλάδα.»
Ο κος Αργύρης Τζικόπουλος, Γενικός Διευθυντής του Σωματείου Επιχειρηματικότητας Νέων/Junior Achievement ​Greece, σχολίασε: «Με ιδιαίτερη χαρά στο Junior Achievement Greece/Σωματείο Επιχειρηματικότητας Νέων, προσφέρουμε ένα καινοτόμο πρόγραμμα, το οποίο έρχεται να καλύψει μια ανάγκη του ελληνικού εκπαιδευτικού συστήματος και να προσφέρει στους μαθητές τα κατάλληλα ερεθίσματα για να ανακαλύψουν πτυχές του εαυτού τους. Σκοπός μας είναι οι μαθητές και οι μαθήτριες να αξιοποιήσουν αυτό το πρόγραμμα προκειμένου να προβούν σε αρχικό συσχετισμό μεταξύ των ενδιαφερόντων τους, να λάβουν αποφάσεις αναφορικά με την επιλογή των σπουδών τους και να εντοπίσουν ευκαιρίες που προσφέρονται σε υψηλής ζήτησης καριέρες».
