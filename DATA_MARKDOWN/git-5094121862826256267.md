
# Z brněnských garáží putovaly drogy do světa. Dealery prozradila domácí pekárna

Published at: **2019-11-06T10:12:00+00:00**

Author: **Oldřich Haluza**

Original: [Deník.cz](https://www.denik.cz/krimi/z-brnenskych-garazi-putovaly-drogy-do-sveta-dealery-prozradila-domaci-pekarna-20191106.html)

Policisté u dealerů při domovních prohlídkách v Brně i na dalších místech zajistili třicet tisíc tablet extáze, dvanáct kilogramů látky MDMA, která se používá pro výrobu tablet extáze, 2,5 kilogramů kokainu, 195 gramů metamfetaminu a 850 látek LSD. Zabavili také více než čtyři sta tisíc korun v hotovosti, auta, mobilní telefony a počítače.
Na stopu dealerů přivedly celníky dvě zásilky z pražské pošty, které chtěli odeslat do USA. „Balíky obsahovaly domácí pekárny, ve kterých podezřelí ukryli více než čtyři kilogramy látky MDMA ve formě krystalů. Postupným prověřováním se nám podařilo zjistit osobu, která se na odeslání zásilek podílela. Ke stejné osobě se při vlastním šetření dopracovali i kolegové z brněnského protidrogového oddělení,“ uvedla tisková mluvčí jihomoravských celníků Lada Temňáková.
