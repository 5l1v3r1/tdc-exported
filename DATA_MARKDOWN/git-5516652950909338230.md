
# Μ. Κόνσολας: «Η Αστυπάλαια μπορεί να επενδύσει στο θαλάσσιο τουρισμό»

Published at: **2019-11-04T16:40:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425126/m-konsolas-h-astypalaia-mporei-na-ependysei-sto-thalassio-toyrismo)


        Σημαντικά ζητήματα για την τουριστική ανάπτυξη της Αστυπάλαιας, δρομολογήθηκαν κατά τη πρόσφατη συνάντηση του Υφυπουργού Τουρισμού, κ. Μάνου Κόνσολα, με τον Δήμαρχο του νησιού, κ. Νίκο Κομηνέα.
      
Στη σύσκεψη που συμμετείχε και ο Γ.Γ. του Υπουργείου, κ. Κωνσταντίνος Λούλης, τέθηκε το ζήτημα χωροθέτησης νέας μαρίνας στο νησί από τις υπηρεσίες του Υπουργείου και σε συνεργασία με το Δήμο.
Όπως επισήμανε ο κ. Κόνσολας, η Αστυπάλαια πρέπει να επενδύσει στον θαλάσσιο τουρισμό και να αξιοποιήσει το συγκριτικό πλεονέκτημα της γεωγραφικής της θέσης, ανάμεσα στις Κυκλάδες και στα Δωδεκάνησα.
Παράλληλα, υπήρξε επικοινωνία με τον Πρόεδρο της Ένωσης Εφοπλιστών Κρουαζιεροπλοίων κ. Θεόδωρο Κόντε, προκειμένου να εξεταστούν οι προϋποθέσεις για την ένταξη του νησιού στους προορισμούς κρουαζιέρας.
Μάλιστα, η τάση για την κατασκευή και δρομολόγηση μικρού και μεσαίου μεγέθους κρουαζιερόπλοιων ευνοεί νησιά, όπως η Αστυπάλαια, με την προϋπόθεση της βελτίωσης των λιμενικών υποδομών και των υπηρεσιών.
Συμφωνήθηκε, επίσης, η εκπόνηση μελέτης τουριστικής ανάπτυξης της Αστυπάλαιας.
