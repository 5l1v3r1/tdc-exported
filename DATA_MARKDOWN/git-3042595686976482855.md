
# Solskjær: - Får håpe de ikke husker det med glede

Published at: **2019-11-06T13:47:50+00:00**

Author: **Christian M. Hugsted (I England)**

Original: [Dagbladet.no](https://www.dagbladet.no/sport/solskjaer---far-hape-de-ikke-husker-det-med-glede/71789381)

MANCHESTER (Dagbladet): Ole Gunnar Solskjær hadde med seg Ashley Young på podiet i møte med pressen, før morgendagens Europa League-kamp mot Partizan.
Manchester United vant det omvendte oppgjøret i Beograd 1-0 og har fortsatt ikke sluppet inn mål i gruppespillet. Med seier torsdag vil de røde garantert være videre til neste runde, med to kamper igjen å spille.
Tidligere i dag holdt United trening, som var åpen for pressen de første 15 minuttene.
- Fin dag, fleipet Solskjær da han passerte pressekorpset i regnværet, litt seinere enn resten av trenerne og spillerne.

        Følgende spillere glimret med sitt fravær: Victor Lindelöf, Diogo Dalot, Eric Bailly, Axel Tuanzebe, Angel Gomes, Nemanja Matic og Paul Pogba. Alle med unntak av Lindelöf er ute en god stund.
      
- Lindelöf vil ikke være klar i morgen. Han fikk seg en smell mot Chelsea og kom ikke gjennom kampen mot Bournemouth uten å få en reaksjon, så han er ute i morgen, sier Solskjær.
Når det gjelder Pogba, sier Solskjær fortsatt at han forhåpentligvis er tilbake i desember.
United vant tre strake bortekamper før det ble tap mot Bournemouth sist. Solskjær føler laget har hatt marginene mot seg.
- Det er skuffende å tape en kamp når du er i en god periode. Men det vil ikke skje umiddelbart at ting snur. Vi fikk ikke scoringen vi følte vi fortjente tidlig. Det var skuffende, men vi jobber videre. Vi har en stor sjanse til å kvalifisere oss til neste runde, sier Solskjær.

        Nordmannen påpeker at det ikke finnes noen magisk knapp som plutselig snur opp ned på alt.
      
- Det er ingen snarveier i fotball. Det er hardt arbeid, samhold, lagånd. Det er gledelig for meg å se arbeidet alle gjør hver dag, de ønsker å gjøre det bra. Vi har hatt marginer imot oss, vi føler vi hadde fortjent mer. Vi må jobbe videre, vi vet at vi er på riktig vei. Lørdag var selvfølgelig skuffende for oss, men vi har mulighet til å vinne to kamper før landslagspausen, sier Solskjær.
Manchester United er også ute etter å gjøre Old Trafford til et fort igjen.
- Vi må begynne i morgen. Vi må håpe at Partizan ikke husker dette med glede. Forhåpentligvis kan vi få en god start i morgen, sier Solskjær.
Europa League kan fort vise seg å være Manchester Uniteds beste sjanse til å kvalifisere seg til Champions League neste sesong.
- Det er en vei, det er en av to. Det er bare november, vi skal ikke snakke om ligatabellen i november, jeg tror ikke noen kan forutsi det allerede. Vi har ikke fått så mange poeng som vi ønsket, men vi skal kjempe om topp 4, sier Solskjær.

        På spørsmål om hva Solskjær er mest fornøyd med i Europa League, svarer han:
      
- Vi har sett noen unge spillere få sjansen og gjøre det bra. Mason (Greenwood) har blitt matchvinner, Brandon (Williams) var fantastisk i Beograd. Vi har gitt andre spillere sjansen til å spille, noe som er viktig i lengden. Du kan ikke spille med 12-13 menn gjennom Premier League-sesongen. For meg er det godt å gi de unge sjansen. Det er godt at mer erfarne har fått spille kamper, for det trenger de. Vi har holdt nullen i tre kamper og det er imponerende.
Det er ikke lenge til januarvinduet åpner, og Solskjær svarer slik på hva som er hans prioritet når det gjelder overganger:
- Prioriteringen nå er å få spillere i orden og gå videre til neste runde. Vi ser alltid langsiktig på overganger. Det kan bli noen, det kan bli ingen, det kan bli to i januar. Men det er alltid sommervinduet som er det store. Du kan ikke gjøre for mange gode avtaler i januar, sier Solskjær.
