
# യോഗം കൂടിപ്പിരിഞ്ഞപ്പോഴേക്കും അവർ 13 സൂപ്പർ താരങ്ങൾ; കൂട്ട്, ഫുട്ബോളോളം!

Published at: **2019-11-07T23:18:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/other-sports/2019/11/08/13-children-met-to-buy-football-and-jersey-at-nilambur-video-viral.html)

മലപ്പുറം ∙ ഫുട്ബോൾ വാങ്ങാൻ യോഗം കൂടി മിഠായി ഉപേക്ഷിക്കാൻ തീരുമാനമെടുത്ത കുരുന്നു നിഷ്കളങ്കതയ്ക്കു കേരളമൊന്നാകെ കയ്യടിച്ചതോടെ മമ്പാട് പുളിക്കലോടിയിലെ 13 കുട്ടി താരങ്ങൾ പെട്ടെന്നു സൂപ്പർ സ്റ്റാറുകളായി. പുതിയൊരു പന്തു വാങ്ങാനുള്ള ധനസമാഹരണത്തിനായി കളിക്കളത്തിൽ  യോഗം ചേർന്ന ഇവരുടെ ആവേശമാണ് ഇപ്പോൾ സമൂഹമാധ്യമങ്ങളിൽ പ്രധാന ചർച്ച. കുട്ടിക്കൂട്ടം നടത്തിയ യോഗത്തിന്റെ വിഡിയോ ഫെയ്സ്ബുക്കിൽ വന്നതോടെയാണ് കേരളമാകെ തരംഗമായത്. ഈ വിഡിയോ രണ്ടുദിവസത്തിനിടെ ലക്ഷക്കണക്കിനു പേരാണ് കണ്ടത്.
ലോകമെങ്ങുമുള്ള മലയാളികളുടെ ഗൃഹാതുരത്വത്തെ ഉണർത്തി അത്. ഒട്ടേറെപ്പേർ കുട്ടികൾക്കു ഫുട്ബോൾ വാഗ്ദാനം ചെയ്തു. ഇന്നലെ വൈകിട്ടു വരെ കിട്ടിയത് ഏഴെണ്ണം. ഇനിയും എത്ര ഫുട്ബോൾ വാങ്ങിത്തരണമെന്നു ചോദിച്ച് ഇപ്പോഴും ആളുകളുടെ വിളിയെത്തുന്നുണ്ട്. നടൻ ഉണ്ണി മുകുന്ദൻ അയച്ചു കൊടുത്തത് 15 ജഴ്സികൾ. സ്പാനിഷ് പരിശീലകൻ ടിനോയുടെ നേതൃത്വത്തിലെത്തിയ മലപ്പുറം വേക്ക് അപ് അക്കാദമി കുട്ടികൾക്കു ഫുട്ബോ‍ളുകൾ സമ്മാനിച്ചു. കുട്ടികളിൽ 2 പേരെ അക്കാദമിയിൽ പരിശീലനത്തിനു ക്ഷണിച്ചിട്ടുമുണ്ട്.

        ∙ കൂട്ട്, ഫുട്ബോളോളം!
      
സംഭവം ഇങ്ങനെ; ഗൗരവമുള്ള ഒരു യോഗത്തിൽ പ്രസംഗിക്കുകയാണ് ഈ കുഞ്ഞിക്കൂട്ടുകാർ. നിലമ്പൂർ മമ്പാട് പുളിക്കലോടിയിലെ 13 അംഗ കുട്ടിക്കൂട്ടം അവരുടെ കളിസ്ഥലത്തു യോഗം ചേർന്നത്, സ്വന്തമായി ഒരു ഫുട്ബോൾ വാങ്ങുന്നതിനെക്കുറിച്ചു ചർച്ച ചെയ്യാനാണ്. തികച്ചും ജനാധിപത്യപരമായ രീതിയിൽ നടന്ന യോഗത്തിന്റെ വിഡിയോയാണ് ഇന്നലെ വൈറലായത്.
