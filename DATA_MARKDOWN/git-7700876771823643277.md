
# Giochiamo di Anticipo, la diagnosi precoce può cambiare la vita

Published at: **2019-11-04T16:25:00+00:00**

Author: **Antonietta Nembri**

Original: [VITA](http://www.vita.it/it/article/2019/11/04/giochiamo-di-anticipo-la-diagnosi-precoce-puo-cambiare-la-vita/153175/)


        Al via la campagna #Giochiamodianticipo per sensibilizzare sull’importanza dello screening neonatale, il test genetico gratuito per la Sma per la prima volta è una realtà nel Lazio e presto anche in Toscana. L’associazione Famiglie Sma e Omar- Osservatorio Malattie Rare lanciano il corto con Fabrizio Colica e Michela Giraud
      
Non c’è sempre tempo! Per questo è fondamentare giocare d’anticipo. E proprio “Giochiamo di Anticipo” è il titolo della nuova campagna e del video che l’accompagna, promossa da Famiglie Sma e Omar (Osservatorio Malattie rare) a favore dello screening neonatale. La diagnosi precoce, ricorda una nota stampa, può cambiare il destino di un neonato affetto da Atrofia Muscolare Spinale (Sma), una malattia rara, neurodegenerativa, così grave da essere la prima causa genetica di mortalità infantile.Raccogliendo una sola goccia di sangue nelle prime ore di vita, infatti, si può anticipare la diagnosi e intervenire tempestivamente. Lo screening è un momento importante nella vita di un bimbo, ed è importante che i futuri genitori possano dare un consenso ben informato e consapevole del valore di questo gesto di prevenzione.
Nasce proprio da qui #Giochiamodianticipo, la campagna che ha al suo centro il cortometraggio “Giochiamo di Anticipo” con gli attori comici Michela Giraud e Fabrizio Colica, per la regia di Ludovico di Martino (qui sotto il video).
