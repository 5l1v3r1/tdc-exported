
# 
        ترامپ: ما در حال بررسی اقدامات برجامی ایران هستیم
      

Published at: **2019-11-05T10:31:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638266/%D8%AA%D8%B1%D8%A7%D9%85%D9%BE-%D9%85%D8%A7-%D8%AF%D8%B1-%D8%AD%D8%A7%D9%84-%D8%A8%D8%B1%D8%B1%D8%B3%DB%8C-%D8%A7%D9%82%D8%AF%D8%A7%D9%85%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D9%87%D8%B3%D8%AA%DB%8C%D9%85)

به گزارش بولتن نیوز، دونالد ترامپ، رئیس‌جمهور آمریکا در نشستی خبری در مقابل کاخ سفید، در جمع خبرنگاران در پاسخ به سوال خبرنگار شبکه صدای آمریکا درباره اینکه چه اقدامی باید در واکنش به راه‌اندازی سانتریفیوژهای پیشرفته ایرانی انجام شود، گفت: «ما در حال بررسی آن هستیم، خواهید دید.»
وی همچنین در پاسخ به این سوال «تحریم‌ها تا کجا؟ تحریم‌ها دیگر کافی نیستند؟» بدون دادن جوابی روشن فقط به گفتن یک کلمه بسنده کرد: «ببینید!»
دیروز علی اکبر صالحی، رئیس سازمان انرژی اتمی ایران، ضمن اشاره به کاهش تعهدات تهران در توافق هسته‌ای، از افتتاح یک زنجیره جدید از ۳۰ سانتریفوژ IR-۶ به دست ایران خبر داد. او گفت: «امروز شاهد افتتاح زنجیره‌ای از ۳۰ سانتریفوژ IR-۶ هستیم.»
رئیس سازمان انرژی اتمی ایران اضافه کرد: «این اقدام نشان دهنده ظرفیت و مصمم بودن ایران است.»
آمریکا سال گذشته از توافق هسته‌ای ایران خارج شد و تحریم‌ها را بازگرداند. در مقابل، ایران با کاهش تدریجی تعهدات خود در این توافق به این اقدام آمریکا واکنش نشان داد و اعلام کرد در ماه نوامبر اقدامات بیشتری در این زمینه انجام خواهد داد.
