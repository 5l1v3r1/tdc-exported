
# 
        وزیر صمت دستور ترخیص ۱۰۴۸ خودروی دپو شده را صادر کرد
      

Published at: **2019-11-03T21:25:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637911/%D9%88%D8%B2%DB%8C%D8%B1-%D8%B5%D9%85%D8%AA-%D8%AF%D8%B3%D8%AA%D9%88%D8%B1-%D8%AA%D8%B1%D8%AE%DB%8C%D8%B5-%DB%B1%DB%B0%DB%B4%DB%B8-%D8%AE%D9%88%D8%AF%D8%B1%D9%88%DB%8C-%D8%AF%D9%BE%D9%88-%D8%B4%D8%AF%D9%87-%D8%B1%D8%A7-%D8%B5%D8%A7%D8%AF%D8%B1-%DA%A9%D8%B1%D8%AF)

به گزارش بولتن نیوز، پس از پایان مهلت ترخیص خودرو‌های دپو شده، ۱۰۴۸ دستگاه با وجود دریافت پروانه گمرکی، به دلیل پایان مهلت تعیین شده، مجوز ترخیص را دریافت نکردند.
در چند ماه گذشته رایزنی‌هایی از سوی گمرک ایران با دستگاه‌های مربوطه انجام و پیشنهاداتی درخصوص ترخیص، ارائه شده بود که اطلاعات دریافتی، حاکی از این است که با بررسی‌های انجام شده و موافقت دستگاه‌های ذیربط، وزیر صمت نیز دستور ترخیص خودرو‌های پروانه شده را صادر کرده است.
این در حالی است که ۱۳ هزار خودروی وارداتی از دو سال پیش وارد شده بود که به دلایلی از جمله محدودیت‌های ثبت سفارش و ارزی، مجوز ترخیص نداشتند تا این‌که از نیمه دوم سال گذشته هیئت دولت، طی مصوبه‌ای مهلت چهار ماهه‌ای را برای ترخیص خودرو‌ها صادر کرد که این فرصت در اردیبهشت‌ماه بار دیگر دو ماه تمدید شد در نیمه تیرماه و پایان مهلت تعیین شده در نهایت حدود ۷۰۰۰ دستگاه ترخیص و ۱۰۴۸ دستگاه دیگر با وجود دریافت پروانه گمرکی به دلیل پایان مهلت نتوانستند از گمرک خارج شوند.
در این مدت بحث‌های زیادی در این رابطه مطرح شد و وزارت صنعت، معدن و تجارت اعلام کرده بود که فعلا زمان را تمدید نمی‌کند و این در حالی بود که ارونقی - معاون فنی و امور گمرکی ایران- تاکید کرده بود که از نظر گمرک مشکلی در ترخیص این خودرو‌ها وجود ندارد.
اما آنچه فعلا اتفاق افتاده، وزیر صمت برای ترخیص این ۱۰۴۸ دستگاه موافقت و به گمرک ایران ابلاغ کرده است.
