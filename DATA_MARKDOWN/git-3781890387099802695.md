
# จีนพร้อมดันอาเซียน เป็นศูนย์กลาง ทุนจากตะวันออก

Published at: **2019-11-03T06:52:00+00:00**

Author: ****

Original: [เดลินิวส์](https://www.dailynews.co.th/foreign/739792)


        นายกรัฐมนตรีจีนกล่าวว่า รัฐบาลปักกิ่งพร้อมสนับสนุนให้อาเซียนเป็นศูนย์กลางของการลงทุนจากเอเชียตะวันออก และยืนยันความร่วมมืออย่างเต็มที่ ในการจัดทำแนวทางปฏิบัติเรื่องทะเลจีนใต้ให้บรรลุตามกรอบเวลาที่กำหนด
      
สำนักข่าวต่างประเทศรายงานจากกรุงเทพมหานคร เมื่อวันที่ 3 พ.ย.ว่านายกรัฐมนตรีหลี่ เค่อเฉียง กล่าวภายหลังการเข้าร่วมประชุมอาเซียน-จีน ครั้งที่ 22 เมื่อวันอาทิตย์  ซึ่งเป็นหนึ่งในรายการหารือย่อยที่สำคัญของการประชุมสุดยอดสมาคมประชาชาติแห่งเอเชียตะวันออกเฉียงใต้ ( อาเซียน ) ครั้งที่ 35 ที่ไทยเป็นเจ้าภาพในปีนี้ ว่าภายใต้บริบทของสถานการณ์ทั้งภายในภูมิภาคและระหว่างภูมิภาคที่ซับซ้อนและเปลี่ยนแปลงอย่างรวดเร็ว ความสัมพันธ์ระหว่างอาเซียนกับจีนตั้งอยู่บนโครงสร้างพื้นฐานซึ่งมั่นคง และพัฒนาไปข้างหน้าตลอดเวลา เนื่องจากทั้งสองฝ่ายมีความไว้เนื้อเชื่อใจกัน โดยเฉพาะในด้านการสนับสนุนเสถียรภาพภายในภูมิภาค ส่งผลให้ทั้งอาเซียนและจีนสามารถรับมือกับความไม่แน่นอนซึ่งกำลังเกิดขึ้นในภูมิภาคอื่นของโลกได้
