
# شلیک بیش از ۳۰ گلوله به سمت پلیس/ از خانه سارق پورشه و آزرا کشف شد

Published at: **2019-11-03T20:54:00+00:00**

Author: ****

Original: [جامعه خبری تحلیلی الف](https://www.alef.ir/news/3980812193.html)

رئیس پلیس آگاهی البرز از دستگیری یک سارق مسلح حرفه‌ای خبر داد و گفت: تنها یک فقره از سرقت‌های این متهم ارزش دو و نیم میلیاردی دارد.
به گزارش ایسنا، محمد نادربیگی امروز یکشنبه ۱۲ آبان در نشست خبری با اصحاب رسانه با اشاره به دستگیری سارق مسلح در حین سرقت در کرج اظهار کرد: ‌ابتدا فرد سارق اقدام به شلیک کرده و موفق به فرار شد، اما ۷۲ ساعت بعد علی رغم نبود سرنخ‌ها متهمان شناسایی و دستگیر شدند.
وی با بیان این که منزل شخصی این فرد در محدوده ملارد شناسایی شد، افزود: منزل مسکونی نامبرده  توسط گروه پلیس محاصره شد و با توجه به این که اطمینان داشتیم فرد مسلح است از این رو جوانب لازم را رعایت کردیم.
او با بیان اینکه سارق در حین مقابله با پلیس اقدام به تیراندازی کرده و بیش از ۳۰ فشنگ شلیک کرد، گفت: بعد از شلیک پلیس، متهم به قصد فرار از واحد مسکونی خود که طبقه چهارم بود به پشت بام رفته، اما به دلیل محاصره منزل موفق به فرار نشد.
نادربیگی در ادامه گفت: روش سرقت فرد دستگیر شده تخریب درب بوده و وی در اکثر استان‌ها تحت تعقیب بود.
وی افزود: از جمله وسایلی که از متهم ضبط شده می توان به سلاح کمری کلت و فشنگ جنگی اشاره کرد.
این مسئول توضیح داد: فلزیاب نیز از دیگر وسایل این سارق بود که در محل سرقت به منظور سنجش عیار طلا مورد استفاده سارق قرار می‌گرفته تا فقط اموال با ارزش را سرقت کند.
رئیس پلیس آگاهی در ادامه گفت: سارق حرفه‌ای بوده و اموال زیادی را به سرقت برده بود، خودروهای کشف شده از او پورشه، آزرا، پرشیا، ۲۰۶ و ... بوده است.
وی با بیان این که از روز جمعه تحقیقات پلیس آغاز شده و متهم به بیش از ۱۳ فقره سرقت اعتراف کرده است، گفت: سارق ۲۹ سال دارد، از نقاب، سلاح و دستکش برای سرقت استفاده می‌کرده و معمولا در مناطق مرفه نشین اقدام به دزدی می‌کرده است. منازل تک واحدی سوژه این سارق بوده و طی اطلاعات به دست آمده در دو سرقت اخیر خود نیز اقدام به شلیک کرده است. تنها یک فقره از سرقت‌های این متهم ارزش دو و نیم میلیاردی دارد.
نادربیگی در بخش دیگری از سخنان خود با اشاره به اینکه طی بررسی یک پرونده دیگر سارقی که با موتور سیکلت سرقتی هوندا اقدام به دزدی می‌کرده شناسایی و دستگیر شده است، گفت: متهم این پرونده به بیش از ۴۰ فقره سرقت اعتراف داشته، ارزش این سرقت‌ها دو میلیارد تومان ارزیابی شده است.
نادربیگی با بیان اینکه این پرونده دو متهم ۱۹ ساله داشته است، گفت: تا کنون ۴۰ نفر مالباخته شناسایی شده است.
وی همچنین به اجرای طرح دستگیری سارقین منزل در البرز اشاره کرد و افزود: یک خودرو ۴۰۵ با سه سرنشین اقدام به دزدی از منازل می‌کردند که این سه سارق نیز شناسایی و دستگیر شدند. این باند اقدام به دزدی در مناطق غربی کرج می‌کردند.
نادربیگی گفت: متهمان سابقه دار هستند و با سارقان تهران همکاری داشته اند، چهار متهم دیگر از این باند نیز در تهران شناسایی و دستگیر شده و این باند به ۲۳ فقره دزدی اعتراف کرده است.
