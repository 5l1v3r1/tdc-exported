
# Orădencele au dominat întrecerile feminine de la turneul de tenis Cupa Toamnei Orădene 2019

Published at: **2019-11-02T09:52:00+00:00**

Author: **Florin Mihalca**

Original: [Bihoreanul](https://www.ebihoreanul.ro/stiri/ultima-or-31-2/oradencele-au-dominat-intrecerile-feminine-de-la-turneul-de-tenis-cupa-toamnei-oradene-2019-152511.html)

Turneul de tenis de câmp dotat cu Cupa Toamna Orădeană 2019, competiție care s-a desfășurat pe terenurile de lângă Arena Antonio Alexe, a consemnat o finală sută la sută orădeană. Astfel, în ultimul act al probei feminine de simplu au ajuns Patricia Goina (foto), cap de serie numărul 2, și Floriana Popovici, principala favorită a probei de simplu.
Cele două sportive sunt legitimate la CSM Oradea, iar la capătul disputei, câștig de cauză a avut Patricia Goina, cea care s-a impus cu scorul de 6-2, 6-2.
Competiția, rezervată sportivilor de 16 ani, atât la masculin cât și la feminin, a fost organizată de clubul CSM Oradea și s-a disputat pe hard, la băieți, respectiv pe zgură, la fete.
În întrecerea feminină, CSM Oradea a mai fost reprezentată de Bianca Moise, Anamaria Coroiu, Anne Marie Gânțe, Andrada Bonte și Serena Druță.
La dublu, Patricia Goina a făcut echipă cu Anastasia Safta, de la ACS Tennis Team, cele două reușind să câștige proba,  după o spectaculoasă finală, disputată în compania aceleiași Floriana Popovici de la CSM Oradea, și Alexia Trașcă, de la Tenis Club București.
La masculin, în proba de simplu, a câștigat Alin Fătu, de la AS Tenis Club București, care s-a impus în finală, cu 6-1, 6-2, în fața lui Andrei Firaru, de la ATC Elite Târgu Jiu.
La această probă, de simplu, a băieților, nu mai puțin de șase jucători de la CSM Oradea au fost la start. Cel mai bun rezultat l-a obținut însă Christian Zoltan Teszari, care a și fost cotat drept cap de serie numărul 1. El s-a oprit însă în semifinale. Ceilalți jucători de la CSM care au participat sunt Andrei Țigan, Ion Arcasa Straciuc, Mihai Lungu, Vladimir Cuc și Răzvan Sime.
La dublu masculin, cuplul format din Vladimir Cuc Ion Arcasa Straciuc, ambii de la CSM Oradea , au ajuns și ei până în semifinale. Au câștigat proba de dublu însă Andrei Firaru și Alexandru Giurea, de la Elite Târgu Jiu.
