
# Убитият българин в Марбея - на 43 г., живее там от 3 лета

Published at: **2019-11-01T11:18:00+00:00**

Author: **Павел Гълъбов**

Original: [Dnes.bg](https://www.dnes.bg/eu/2019/11/01/ubitiiat-bylgarin-v-marbeia-na-43-g-jivee-tam-ot-3-leta.428173)

Откритият мъртъв в курорта Марбея българин е 43-годишен и от 3 години живее в Испания със съпругата си, пишат испански медии, цитирани от NOVA.
Тялото на мъжa беше открито на 28 октомври в ров в Марбея. По него са намерени следи от четири куршума. Местни медии съобщават, че става въпрос за български гражданин.
Първите версии на властите са свързани с разчистване на сметки, по начина, по който е престъплението е извършено. Разследващите работят по различни версии, за да открият предполагаеми врагове на жертвата.
Тялото е било намерено в канавка на път A-7176, който свързва Истан с Марбея.
По първоначална информация убийството е извършено няколко часа преди тялото да бъде открито.
Местни медии съобщават още, че мъжът е излязъл на вечеря и не се е прибрал. Тогава сигнал за изчезването му в полицията подава неговата съпруга.
"Във връзка с публикации в медиите за открит прострелян мъж в района на град Марбея, Испания можем да потвърдим, че той е български гражданин.", това съобщиха от Министерството на външните работи.
Посолството на Република България в Испания към момента няма официални данни за причините и мотивите за инцидента. Посолството ни е в контакт с испанските власти и проверява случая, който се разследва от испанската полиция.
