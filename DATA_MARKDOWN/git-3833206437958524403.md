
# Мъчителят на кученцето излезе от ареста с усмивка, гаранцията му е 250 лв.

Published at: **2019-11-05T14:14:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Muchitelyat-na-kuchenceto-izleze-ot-aresta-s-usmivka-garanciyata-mu-e-250-lv-911378)

32-годишният Ангелин, който беше заснет в клип как измъчва куче, вече е с повдигнато обвинение за проявена жестокост към животно. Наложена му е мярка – освобождаване под парична гаранция от 250 лева.
Ангелин е признал вината си. Като причина за зверското си отношение към животното, заснето в клипа, е посочил, че кучето го е ухапало при игра.
Ветеринарно-медицинска експертиза ще покаже дали кучето е иззетото и предадено на природозащитниците, съобщава bTV.
Тъй като то е добре, ако вината на мъжа бъде доказана в съда, присъдата му ще е по-лека – лишаване от свобода до 2 години или пробация, но при всички случаи придружена и с обществено порицание.
Ангелин напусна ареста на полицията този следобед с усмивка. По закон той има между 3 и 15 дни, за да внесе гаранцията. Не го ли стори, мярката му ще бъде променена с решение на съда, вероятно отново със "задържане под стража".
