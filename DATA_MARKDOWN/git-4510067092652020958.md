
# Tinerii orădeni de la Don Orione au triumfat la concursul Robochallenge București (FOTO)

Published at: **2019-11-04T21:00:00+00:00**

Author: **Mădălina Sim**

Original: [Bihoreanul](https://www.ebihoreanul.ro/stiri/ultima-or-31-5-19/tinerii-oradeni-de-la-don-orione-au-triumfat-la-concursul-robochallenge-bucuresti-foto-152549.html)


        Robotul creat de cinci elevi de la Liceul Don Orione din Oradea a fost în top la concursul Robochallenge din București. Elevii orădeni au obţinut un loc întâi şi un loc doi la competiţia din Capitală.
      
Tinerii au fost îndrumaţi de Daniel Anton, masterand şi membru în Robotics Club Oradea din cadrul Facultăţii de Inginerie Managerială şi Tenologică, departamentul de Mecatronică, Universitatea din Oradea. 
Potrivit unui comunicat trimis, luni, de organizatori, concursul Robochallenge din Bucureşti - care a avut loc în perioada 1 şi 3 noiembrie - a adunat 600 de participanţi din 17 ţări.
Echipa din Oradea a fost formată din elevii de clasa a X-a Ilie Cuciula, Darius Trifan, Robert Moldovan Duşe, Alex Şorian şi Raul Ţicărăt, care au programat un robot umanoid din dotarea clubului universitar pentru a parcurge diverse probe cum ar fi urcatul scărilor, alergarea pe un traseu cu obstacole şi o luptă în stil sumo cu un alt robot.
Echipa orădeană a reuşit să obţină locul I la proba Humanoid Sumo, unde roboţii se luptau între ei, şi locul II la proba Humanoid Robot, unde au fost depăşiţi de o echipă din Polonia.
"Sperăm să aducem tot mai multe premii şi să punem Oradea pe hartă ca fiind un jucător important în domeniul roboticii mondiale", a spus Flaviu Birouaş, mentor al cercului Robotics Club Oradea, potrivit comunicatului.
Luna trecută o altă echipă de elevi orădeni, de la Colegiul Naţional Onisifor Ghibu, coordonată tot de Robotics Club Oradea, a reuşit să câştige locul doi la concursul de robotică din Coreea de Sud.
