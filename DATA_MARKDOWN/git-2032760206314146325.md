
# Hygienici vykonali stovky kontrol, ale nebezpečnú výživu pre bábätká nenašli

Published at: **2019-11-05T15:35:07+00:00**

Author: **Webnoviny**

Original: [Denník politika](http://dennikpolitika.sk/archiv/88772)

5.11.2019 (Webnoviny.sk) – Kontroly hygienikov na Slovensku neodhalili nebezpečnú výživu pre bábätká, pred ktorou varovali zo zahraničia. Agentúru SITA o tom informovala hovorkyňa Úradu verejného zdravotníctva Daša Račková. Podľa stanoviska hygienici urobili vyše 280 kontrol, ani jedna z nich neodhalila prítomnosť nebezpečných výrobkov.
„Ku dňu 4. 11. 2019 vykonali regionálne úrady verejného zdravotníctva v SR viac ako 280 kontrol v potravinárskych prevádzkach s predajom počiatočnej a následnej dojčenskej výživy, pričom ani v jednej prevádzke nebola zistená prítomnosť inkriminovaných výrobkov,“ uvádza stanovisko ÚVZ.
O prítomnosti minerálneho oleja aromatických uhľovodíkov (MOAH) v počiatočnej a následnej dojčenskej výžive informovali ÚVZ SR v piatok 25. októbra prostredníctvom Rýchleho výstražného systému pre potraviny a krmivá (RASFF).
Podľa tejto informácie sa minerálny olej aromatických uhľovodíkov (MOAH) našiel v počiatočnej a následnej dojčenskej výžive značiek Novalac, Nestlé, Danone, Nutrilon, Hero Baby a Neolac na trhu vo Francúzsku, v Holandsku a Nemecku.
Slovenský úrad kontaktovali aj výrobcovia, ktorí tvrdili, že nebezpečná výživa pre novorodencov a dojčatá na Slovensko dodaná nebola. Kontroly úradu tieto informácie potvrdili.
Viac k témam: nebezpečné výrobkyZdroj: Webnoviny.sk – Hygienici vykonali stovky kontrol, ale nebezpečnú výživu pre bábätká nenašli © SITA Všetky práva vyhradené.
