
# За 1 ноември: Деца от Разград учиха в класна стая на килийно училище

Published at: **2019-11-01T13:38:00+00:00**

Author: **Анисия Иванова**

Original: [Dnes.bg](https://www.dnes.bg/obrazovanie/2019/11/01/za-1-noemvri-deca-ot-razgrad-uchiha-v-klasna-staia-na-kiliino-uchilishte.428181)

Деца от Разград "учат" в класна стая на килийно училище "Даскалоливницата". Проявата се организира от Историческия музей в града по случай Деня на народните будители.
Как са усвоявали знания в миналото първи усетиха възпитаници на основно училище "Н.Й.Вапцаров". В специално подготвен учебен кът със старинни експонати в Етнографския музей първокласниците, облечени в народни носии, пяха песни, свириха на гайда и рецитираха стихове на Иван Вазов.
Подпомагани от своите каки и батковци, малчуганите писаха букви върху табли с пясък, задаваха гатанки и казаха пословици и поговорки. Драматургичният сценарий включваше материали от речника на Найден Геров и от "Рибния буквар". Автентичният дух се допълваше и от използваните архаизми.
В края на занятието уредникът в къща музей "Станка и Никола Икономови" Иво Стоянов запозна децата с трите вида форми, през които преминава българското образование - килийно, взаимно и светско. Последното в Разград за първи път прилага Никола Икономов, разказа Стоянов.
Идеята за възстановка на занятие на килийно училище "Даскалоливницата" възникна като желание децата да опознаят как са усвоявали знания учениците преди 200 години, каза дългогодишният педагог Снежана Желязкова, основен инициатор на проявата и доброволец към музея. Тя обясни, че интересът към проявата е много голям.
По график през следващите дни прага на импровизираната класна стая от миналото, ще прекрачат ученици от начални класове и от други училища в града. 
