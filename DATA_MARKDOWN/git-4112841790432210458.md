
# V Číne zneužívajú živé psy a prasatá ako figuríny pri crash testoch detských autosedačiek

Published at: **2019-11-01T18:42:00+00:00**

Author: **Vladimír Mičuda**

Original: [REFRESHER](https://refresher.sk/76113-V-Cine-zneuzivaju-zive-psy-a-prasata-ako-figuriny-pri-crash-testoch-detskych-autosedaciek)


        Áno, aj takéto veci sa dejú v 21. storočí.
      
Len nedávno sa na internet dostali zábery, ako na opiciach, psoch či mačkách testujú chemikálie, pričom zvieratá trpia až dovtedy, dokým im nepodľahnú. Nezisková organizácia za práva zvierat PETA prezdieľala dokument, ktorý ukazuje, ako neľudsky sa k zvieratám správajú niektoré čínske spoločnosti, ktoré testujú detské autosedačky. Blog si všimol web LADBible.
Špeciálny prístroj simuluje dopravnú nehodu. Do autosedačky posadia ošípanú či psa a testy trvajú dovtedy, dokým zviera nemá celé telo krvavé a rozmliaždené. 
Zneužívanie živého tvora na takéto testy PETA odsudzuje, pričom to nazýva násilným a zbytočným experimentom. Zvieratá boli podľa ich slov vystrašené a trpeli. „Do sedačky posadia psa na sedadlo v tvare L, ako keby to bol človek, pričom ho pripevnia pásmi,“ píše PETA. Ďalej upresňujú postupy, ako celé testovanie prebieha.
Zvieraťu na hlavu pribijú kovový disk so senzormi, čo mu spôsobí ťažkosti s motorikou. Následne podstupuje fiktívne nehody, polovica z testovaných zvierat nárazy neprežije. Experiment im spôsoboval zlomeniny, pomliaždeniny aj tržné rany. Ak prasa či pes kruté testovanie prežije, aj tak ho čaká smrť, nasleduje pitvanie, píšu v blogu. Testy trvali niekoľko hodín, zvieratám nedávali jedlo ani pitie. 
Celé sa to odohráva v Číne. PETA zdôrazňuje, že dnes už existujú na testovanie aj iné metódy, ktoré sú rovnako efektívne a netrpí pri nich živý tvor.
