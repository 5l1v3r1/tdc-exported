
# Avrupa'da ve Türkiye'de yaşlı nüfus interneti ne için kullanıyor?

Published at: **2019-11-07T16:17:02+00:00**

Author: **Gizem Sade**

Original: [euronews](https://tr.euronews.com/2019/11/07/turkiyede-internet-kullanan-yasli-nufusun-sosyal-medya-kullanim-abli-akranlarini-ikiye-kat)

Türkiye'de 65-74 yaş arası internet kullanıcıları, Avrupa Birliği (AB) ülkelerindekilere göre sosyal medyaya daha fazla katılıyor. AB ülkelerinde aynı yaş grubundakilerse e-posta yoluyla iletişim için interneti kullanıyor.
Avrupa İstatistik Ofisi Eurostat, yaşlı nüfusun yaşamı üzerine güncel bir araştırma yayımladı. Çalışma, 65-74 yaş arası nüfusun internet ile ilişkisine de yer veriyor.
İnternet kullanan Avrupalı yaşlıların Facebook, Twitter gibi sosyal ağlara katılım oranı yüzde 34 olurken, Türkiye'de yaşlı kullanıcılarda bu oran yüzde 71'e kadar çıkıyor.
Türkiye'de yaşlı kullanıcılar iletişim kurmak için internet üzerinden sesli ve görüntülü aramayı tercih ederken, Avrupa Birliği ülkelerinde yaşayanlar daha çok e-posta aracılığı ile iletişim kuruyor.
Avrupa ve Türkiye'de yaşlı nüfusun internette çevrim içi haber okuma ve sağlık ile ilgili bilgi arama oranı ise birbirine oldukça yakın.
65-74 yaş arası kullanıcıların internette müzik dinleme ve video içerik izleme oranının 65 yaş altına göre oldukça düşük olması da araştırmada varılan bir başka sonuç olarak dikkat çekiyor.
