
# Una vita da Anna Wintour

Published at: **2019-11-03T07:26:57+00:00**

Author: ****

Original: [Il Post](https://www.ilpost.it/2019/11/03/anna-wintour-2/)

Ci sono poche figure del giornalismo mondiale con una fama, un carisma e un potere paragonabile a quello di Anna Wintour, la direttrice di Vogue America (la più importante rivista di moda al mondo) dal 1988: da allora ha ottenuto molti altri incarichi nel mondo dell’editoria, ha rivoluzionato il mondo della moda facendo pesare il suo giudizio praticamente su tutti ed è diventata un personaggio pop, conosciuto anche da chi di moda non ne sa niente.
Oggi, domenica 3 novembre, compie 70 anni e per l’occasione abbiamo messo insieme un po’ di cose che l’hanno resa quella che è: dalla passione per il tennis agli onnipresenti occhiali da sole, dai pettegolezzi attorno al Il diavolo veste Prada al documentario su di lei, da non perdere.
Da dove viene e cosa faAnche se da trent’anni domina il mondo della moda dal suo ufficio di New York, Anna Wintour non è americana. È nata infatti a Londra nel 1949, suo padre era il direttore del quotidiano londinese Evening Standard e sua madre era un’americana figlia di un professore di legge di Harvard; il nome è quello della nonna materna. Iniziò a interessarsi alla moda da adolescente, mentre suo padre la consultava per avvicinare il giornale ai più giovani.
A 15 anni iniziò a lavorare in una boutique e a studiare moda ma lasciò presto la scuola per lavorare come giornalista nella rivista Oz. Nel 1970 si occupò di moda per la rivista Harper’s & Queen: grazie ai suoi tanti agganci si assicurò collaborazioni importanti, come quella con il fotografo Helmut Newton. A causa degli screzi con la direttrice Min Hogg, nel 1975 si licenziò e si trasferì a New York con il suo fidanzato di allora, il giornalista Jon Bradshaw.
Venne assunta come giornalista di moda da Harper’s Bazaar ma dopo un servizio di modelle con i dreadlock venne licenziata; passò a un’altra rivista, Viva, che venne chiusa nel 1978; Wintour trascorse due anni senza lavorare, dividendosi tra Parigi e New York, dove tornò definitivamente nel 1980 per lavorare per il New York Magazine: qui trovò il suo pubblico – donne indipendenti che lavoravano e spendevano i loro soldi – sperimentò il successo dei personaggi famosi in copertina e si costruì un nome nell’ambiente.
Fece un colloquio per Vogue e disse all’allora direttrice Grace Mirabella che quello che voleva era il suo posto. Venne assunta nel 1983 ma come direttrice creativa e iniziò a cambiare il giornale alle spalle di Mirabella; nel 1984 divenne direttrice dell’edizione britannica e ne prese il controllo licenziando buona parte di chi ci lavorava e rimpiazzandola con gente di talento e di suo gradimento, meritandosi nel frattempo l’odiato soprannome di Nuclear Wintour. Nel frattempo, nel 1984, si era sposata con lo psichiatra infantile David Shaffer, con cui ebbe due figli, Charles nel 1985 e Katherine, detta Bee, nel 1987. Divorziò da Shaffer nel 1999 e i giornali scrissero che era per via di una storia che aveva con l’investitore Shelby Bryan, che sposò nel 2004.
