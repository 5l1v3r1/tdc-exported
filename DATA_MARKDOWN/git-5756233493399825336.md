
# استقبال نیروهای سوریه دموکراتیک از توافق با ارتش سوریه تحت نظارت روسیه

Published at: **2019-11-03T14:14:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619640/%D8%A7%D8%B3%D8%AA%D9%82%D8%A8%D8%A7%D9%84-%D9%86%DB%8C%D8%B1%D9%88%D9%87%D8%A7%DB%8C-%D8%B3%D9%88%D8%B1%DB%8C%D9%87-%D8%AF%D9%85%D9%88%DA%A9%D8%B1%D8%A7%D8%AA%DB%8C%DA%A9-%D8%A7%D8%B2-%D8%AA%D9%88%D8%A7%D9%81%D9%82-%D8%A8%D8%A7-%D8%A7%D8%B1%D8%AA%D8%B4-%D8%B3%D9%88%D8%B1%DB%8C%D9%87-%D8%AA%D8%AD%D8%AA-%D9%86%D8%B8%D8%A7%D8%B1%D8%AA-%D8%B1%D9%88%D8%B3%DB%8C%D9%87)


        ما به شهدای ارتش سوریه درود می‌فرستیم؛ شهدایی که خونشان در راه دفاع از شمال کشور در کنار خون نیروهای سوریه دموکراتیک چه از نیروهای کرد، عرب و آشوری ریخته شد".
      

        آفتاب‌‌نیوز :
      
نیروهای سوریه دموکراتیک (قسد) از توافق حاصله با ارتش سوریه تحت نظارت روسیه استقبال کرده و این توافق را آغاز اتخاذ اقداماتی جهت اعتمادسازی‌ میان طرفین قلمداد کردند.
به گزارش روسیا الیوم، نیروهای سوریه دموکراتیک با انتشار بیانیه‌ای اعلام کردند: "ما تفاهم نظامی حاصله میان نیروهای سوریه دموکراتیک و ارتش سوریه با نظارت مسکو را به منزله آغاز اقدامات جهت اعتمادسازی می‌دانیم که برای تکمیل آزادسازی اراضی‌مان از اشغال‌گری ترکیه تا آزادسازی عفرین به این اعتمادسازی نیاز داریم".
در این بیانیه همچنین آمده است: "در این راستا، ما به شهدای ارتش سوریه درود می‌فرستیم؛ شهدایی که خونشان در راه دفاع از شمال کشور در کنار خون نیروهای سوریه دموکراتیک چه از نیروهای کرد، عرب و آشوری ریخته شد".
نیروهای سوریه دموکراتیک همچنین اعلام کردند: "آمادگی ما برای مذاکره خط بطلانی بر روی هر گونه تصور غلط و هر ادعای گمراه کننده‌ مبنی بر اینکه اداره خودمختار به دنبال تقسیم یا جدایی‌طلبی است، می‌کشد.در واقع، شکل‌گیری نیروهای سوریه دموکراتیک برخاسته از اراده شهروندان در شمال و شرق کشور است.طرف‌های تشکیل دهنده اداره خودمختار، به سوری بودن خود باور داشته و این گامی مهم در تعلق آنها به وطنی واحد است که در آن با عزت و صلح زندگی می‌کنیم. در این راستا، تمایل خود را برای تحقق یک نظارت عربی یا بین المللی بر روند مذاکرات در صورت به انجام رسیدن آن در کنار هر طرف دیگری که برای این امر اعلام آمادگی کند، ابراز می‌داریم".
