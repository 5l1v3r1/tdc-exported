
# Fotballforbundet om pyrodebatten: – Full forvirring

Published at: **2019-11-06T10:07:25+00:00**

Author: **NTB I**

Original: [Dagbladet.no](https://www.dagbladet.no/sport/fotballforbundet-om-pyrodebatten--full-forvirring/71788721)

I en uttalelse på forbundets egne nettsider henviser generalsekretær Pål Bjerketvedt til en pressemelding fra Direktoratet for samfunnssikkerhet og beredskap (DSB) som ble sendt ut mandag

        – Denne meldingen kom overraskende på fotballforbundet, og den skaper full forvirring om hva et slikt forbud betyr, skriver fotballtoppen.
      
I pressemeldingen fra DSB heter det:
«Det er forbudt for publikum å bruke bluss på norske fotballbaner. Forbudet gjelder både for fyrverkeriprodukter ment til underholdning og pyrotekniske produkter ment til nødsignal».
I det norske supportermiljøet ble tirsdagens DSB-utspill umiddelbart tolket dit hen at et forbud nå innføres på den type pyroteknikk som til nå har vært benyttet på norske fotballtribuner.
– DSB har ombestemt seg etter å ha godkjent import av tusenvis av enheter til bruk på stadion. De visste nøyaktig hva de skulle brukes til da søknad ble sendt. Nå blir det kaos, skrev supporterleder i Stabæk-support og tidligere talsmann for Norsk Supporterallianse, Bjørnar Posse Sandboe, på Twitter.
Tirsdag kveld kom imidlertid DSB med en presisering etter at NTB hadde etterlyst tidspunkt for når et slikt forbud trådte i kraft. Der ble det understreket at forbudet har eksistert siden 2002.
– Pressemeldingen i dag var kun en presisering da kjennskapen til regelverket er mangelfull, skrev direktoratet i en epost til NTB.

        NFF rykket samtidig ut med en uttalelse, der det ble henvist til et ferskt møte i Kulturdepartementet der NFF, DSB og brannvesenet skal ha deltatt. I etterkant skal en av representantene for brannvesenet angivelig ha sendt ut et skriv der det heter at pyroprodukter som nå brukes på norske tribuner vil bli forbudt.
      
NFF hevder bestemt at en slik beslutning ikke ble tatt på det omtalte møtet.
«At en annen møtedeltaker har en annen oppfatning må vedkommende svare på», sa konkurransedirektør Nils Fisketjønn.
Norges Fotballforbund skriver nå på sine nettsider at DSB er anmodet om å «klargjøre sitt budskap» i kjølvannet av mandagens pressemelding.
– Vi har i dag en ordning med bruk av pyro i organiserte og kontrollerte former i minuttene før kampstart (innmarsjperioden). Det er en ordning vi fremdeles ønsker og vil forsvare, heter det fra generalsekretær Pål Bjerketvedt.

        Til NTB skriver DSB at en rekke virksomheter har fått tillatelse til å importere pyro- og fyrverkeriprodukter, men at det forutsettes at disse benyttes i henhold til regelverket. I fotballsammheng må både brannvesen og stadioneier gi sin aksept til at det benyttes slike produkter.
      
– DSB er opptatt av at sikkerheten til publikum og spillere blir ivaretatt. Det er viktig med en felles forståelse av hva som er lovlig og riktig bruk av pyrotekniske artikler, skriver direktoratet.
(©NTB)
