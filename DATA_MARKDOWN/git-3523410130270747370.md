
# 
        ادوارد اسنودن گوگل، آمازون و فیسبوک را به سوء استفاده از کاربران متهم کرد
      

Published at: **2019-11-06T20:08:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638534/%D8%A7%D8%AF%D9%88%D8%A7%D8%B1%D8%AF-%D8%A7%D8%B3%D9%86%D9%88%D8%AF%D9%86-%DA%AF%D9%88%DA%AF%D9%84-%D8%A2%D9%85%D8%A7%D8%B2%D9%88%D9%86-%D9%88-%D9%81%DB%8C%D8%B3%D8%A8%D9%88%DA%A9-%D8%B1%D8%A7-%D8%A8%D9%87-%D8%B3%D9%88%D8%A1-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%DA%A9%D8%A7%D8%B1%D8%A8%D8%B1%D8%A7%D9%86-%D9%85%D8%AA%D9%87%D9%85-%DA%A9%D8%B1%D8%AF)

گروه IT: ادوارد اسنودن در اظهار نظری تازه مدعی شده که الگوهای کاری شرکت های مطرح حوزه تکنولوژی شامل آمازون، گوگل و فیسبوک به مثابه سوء استفاده است.   به گزارش بولتن نیوز به نقل از دیجیاتو، این افشاگر و فعال آمریکایی که بخاطر کپی کردن و انتشار اطلاعات فوق محرمانه سازمان امنیت ملی آمریکا ضمن فعالیتش در CIA شناخته می شود، روز دوشنبه به صورت تله کنفرانس در کنفرانس تکنولوژی وب لیسبون پرتغال حضور یافته بود و این سخنان را در آنجا مطرح کرد. فید ویدیویی آقای اسنودن از روسیه می آمد؛ جایی که او از سال ۲۰۱۳ تاکنون به عنوان پناهنده سیاسی در آن به سر می برد.اسنودن ۳۶ ساله در سخنانش چنین گفت:بله، به نظرم مردم درگیر سوء استفاده شده اند، خصوصا وقتی به گوگل، آمازون و فیسبوک نگاه میکنید این مساله بیشتر به چشم می آید. الگوی کسب و کار آنها بر اساس سوء استفاده شکل گرفته است، حال آنکه آنها اصرار دارند کلیه بخش های این الگوها قانونی هستند. موضوع صحبت های ما فیسبوک باشد یا سازمان امنیت ملی، فرقی در اصل ماجرا ندارد و مشکل یکی است. این مساله واقعی است. ما با سیستمی روبرو هستیم که مردم را به خاطر منفعت یک موجودیت دارای امتیاز، در معرض آسیب قرار می دهد.اسنودن همچنین پیشنهاد ارزیابی یکی از بزرگ ترین تلاش های اخیر اروپا برای جلوگیری از سوءاستفاده بزرگان تکنولوژی از دیتای کاربران را مطرح کرد؛ قانون کلی حفاظت از دیتای اتحادیه اروپا که با نام GDPR شناخته می شود و نخستین بار در سال ۲۰۱۸ تصویب شد. این قانون پیش نیازهای سفت و سختی را در مورد ذخیره سازی و استفاده از دیتای کاربران در اتحادیه اروپا وضع می کند.
ادوارد اسنودن این قانون را تلاش خوبی قلمداد کرد اما مدعی شد که GDPR در تشخیص مسائل ایجاد شده توسط شرکت های بزرگ عرصه تکنولوژی گمراه شده است. به گفته او مشکل حفاظت از اطلاعات نیست بلکه جمع آوری دیتاست.قانونمندسازی حفاظت از دیتا در وهله نخست حکایت از این دارد که جمع آوری دیتا به درستی صورت گرفته و تهدید یا خطری را در پی ندارد. این یعنی جاسوسی همیشگی از همه مردم امری مجاز است و فرقی ندارد که آنها مشتری باشند یا شهروند البته مادامی که هیچ اطلاعاتی به بیرون درز نکند.حالا من میگویم که این نه تنها درست نیست بلکه اگر درسی از سال ۲۰۱۳ گرفته باشیم (نخستین بار که ادوارد اسنودن اقدام به افشای اطلاعات محرمانه آمریکا کرد) این است که نهایتا هر اطلاعاتی فاش می شود.
