
# Rune Magnus Lundetræ slutter i Borr Drillings

Published at: **2019-11-06T06:56:48+00:00**

Author: **Pernille Filippa Pettersen**

Original: [Aftenbladet](https://www.aftenbladet.no/aenergi/i/rAOb8w/rune-magnus-lundetrae-slutter-i-borr-drillings)

Stavanger-mannen Rune Magnus Lundetræ har vært finansdirektør i Tor Olav Trøims Borr Drilling siden 2016.
Trøim var shippingmilliardær John Fredriksens høyre hånd i en årrekke og hadde en nøkkelrolle da Fredriksen kjøpte opp stavangerselskapet Smedvig, via selskapet Seadrill i 2005/06.
Etter 19 års samarbeid gikk Trøim og Fredriksen hver til sitt i 2014. To år senere, i 2016 etablerte Trøim Borr Drilling. Stavangermannen Rune Magnus Lundetræ har vært en nøkkelperson hos Trøim fra starten.

        LES MER OM SMEDVIG-OPPKJØPET HER:
      

        "Storeulv - tar siste stikk"
      
Onsdag morgen melder selskapet at Lundetræ slutter i Borr Drilling, men at han vil fortsette i stillingen frem til selskapet finner en etterfølger.
«Rune Magnus har siden starten vært viktig for selskapets utvikling og suksess. Vi takker ham for hans verdifulle bidrag og ønsker ham lykke til i fremtiden», kommenterer selskapets styre i meldingen.
Lundetræ har tidligere vært finansdirektør i både Seadrill Management AS og North Atlantic Drilling AS. Han var også en kort periode i DNB Markets corporateavdeling før han begynte i Borr Drilling.
Da Trøim startet riggselskapet hentet han inn Lundetræ og Svend Anton Maier for å styre virksomheten, ifølge Dagens Næringsliv.
Lundetræ er styreleder i selskapet Primato Eiendom som står oppført som eier av Øvre Holmegate 34, som ligger i enden av Fargegata. Morselskapet Primato Eiendom driver med kjøp og salg av egen eiendom, mens datterselskapet Øvre Holmegate 34 driver med utleie av egen eller leid fast eiendom. Det er frisørsalongen Zenz som holder til i første etasje av lokalene i dag.
Lundetræ er også styreleder og aksjonær i en rekke andre selskaper som står oppført i Stavanger. Deriblant under morselskapet Terrebrune, som også driver med kjøp og salg av eiendom.
