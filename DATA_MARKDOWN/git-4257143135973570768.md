
# NAV-ügyfélszolgának adja ki magát egyre több netes csaló

Published at: **2019-11-05T18:23:00+00:00**

Author: **Infostart**

Original: [infostart](https://infostart.hu/belfold/2019/11/05/nav-ugyfelszolganak-adja-ki-magat-egyre-tobb-netes-csalo)

Ügyfélkapus bejelentkezési adatokra és bankkártyaadatokra vadásznak - a napokban egyre több csaló a NAV honlapjára felkerült friss közlés szerint. Egyre több bejelentés is érkezik a hivatalhoz emiatt.
Ami az ügyfelek számára nehézség, hogy a csalók folyamatosan próbálkoznak, fáradhatatlanul, ismeretlenek a NAV nevében írnak az adó-visszatérítés lehetőségére felhívó elektronikus leveleket, SMS-eket, persze hibás magyarsággal és tegező formában, gyakran értelmezhetetlen szövegrészekkel.
Az üzenetekben internetes link is van, a gyanútlan ügyfél így maga navigál el arra a felületre, ahonnan elszedik az adatait.
"Ha valaki megadja a bankkártyaadatait, számolnia kell azzal, hogy illetéktelenek pénzt emelhetnek le számlájáról" - szól a NAV figyelmeztetése, hozzátéve, az ügyfelek a NAV számára csak és kizárólag a nav.gov.hu vagy a magyarorszag.hu portálon keresztül adjanak meg adatokat, de bankkártyaadatokat a NAV egyébként sem kér soha.

        Nyitókép: Pixabay
      
