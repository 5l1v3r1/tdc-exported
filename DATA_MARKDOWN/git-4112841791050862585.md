
# Welcome to the Black Parade znovu zaznie naživo: My Chemical Romance ohlásili comeback, prvý koncert nás čaká ešte tento rok

Published at: **2019-11-02T10:59:00+00:00**

Author: **Timea Krauszová**

Original: [REFRESHER](https://refresher.sk/76132-Welcome-to-the-Black-Parade-znovu-zaznie-nazivo-My-Chemical-Romance-ohlasili-comeback-prvy-koncert-nas-caka-este-tento-rok)


        Svoj návrat oznámili na Halloween (ako inak). Potešili tým emo fanúšikov po celom svete.
      
Americká rocková skupina My Chemical Romance je po šiestich rokoch opäť spolu. Ich comeback si fanúšikovia užijú už tento rok, keď zahrajú na koncerte s jednoduchým, ale trefným názvom Return. Píšu o tom na oficiálnom Twitteri kapely.
Rozpad kapely si možno si ešte pamätáš, bol totiž ešte v roku 2013, po dvanástich rokoch spoločného fungovania. Rozlúčili sa zbierkou najväčších hitov, ktorú nazvali May Death Never Stop You (Nech ťa smrť nikdy nezastaví). 
Frontmanom kapely je spevák Gerard Way, ktorý tiež napísal komiksovku The Umbrella Academy. Tú si môžeš v súčasnosti pozrieť aj na Netflixe. V kapele tiež účinkujú gitaristi Ray Toro a Frank Iero, basgitarista Mikey Way (Gerardov brat) a bubeník Bob Bryar.
Medzi najznámejšie hity kapely jednoznačne patria Welcome to the Black Parade, Teenagers alebo Helena. Na ich comeback koncerte Return tieto a ďalšie hity určite odznejú. Ak si však hovoríš, že by si na koncert aj skočil, okrem ceny lístkov nezabudni zarátať aj cestovné. Return sa odohrá 20.12.2019 v Los Angeles.
Zatiaľ sa na webstránke ani ich oficiálnych sociálnych sieťach o novom albume nič nespomína. Môžeme len dúfať.
Pripomeň si My Chemical Romance ich azda najznámejšou skladbou. 
