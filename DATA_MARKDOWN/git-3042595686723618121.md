
# Droppa «Jakten»-bøndene - fant kjærligheten

Published at: **2019-11-04T19:06:02+00:00**

Author: **Marcus Brenden**

Original: [Dagbladet.no](https://www.dagbladet.no/kjendis/droppa-jakten-bondene---fant-kjaerligheten/71782110)

Årets sesong av «Jakten på kjærligheten» har rullet og gått på norske tv-skjermer denne høsten, og som alltid har programmet vært fylt med hete følelser, tårer og mange frierbrev.
Blant årets kjærlighetssøkende bønder, finner vi Inger Lund (29) - som fikk hele 200 frierbrev - noe som er det høyeste antallet frierbrev en bonde har fått gjennom programmets 16 sesonger. En av frierne som kom gjennom det trange nåløyet, var Espen André Rødnes (27).
Det ble imidlertid ikke noen romantiske følelser mellom de to - og Rødnes måtte forlate gården og reise hjem i mandagens episode. Det var en tårevåt 27-åring som måtte ta avskjed med Lund.

        - Dette var ikke lett. Jeg trodde kanskje jeg var den rette for henne, sier han i kveldens episode før han snur seg unna kameraene og bryter ut gråt.
      
Historien stopper riktignok ikke der.
Rødnes har nemlig funnet kjærligheten med Miriam Sandvik (22), som var blant frierne til en av de andre bøndene i årets sesong, André Johansen fra Troms. Det bekrefter duoen overfor Dagbladet.

        - Det er veldig bra å ha kjæreste. Det var litt uventet. Jeg trakk meg jo fra innspillingen, forteller Miriam Sandvik.
      
Det var i starten av oktober at tv-seerne ble vitne til at Sandvik trakk seg fra det populære datingprogrammet. Da hadde bonden André Johansen invitert Sandvik og tre andre friere hjem til Målselv i Troms.
22-åringen avviser at hun valgte å reise hjem på grunn av forholdet til Johansen - og fastholder at hun falt for Rødnes først etter innspillingen.
- Vi møttes på et hotell i innspillingstiden, der alle frierne var til stede. Vi var 40 single mennesker, og man tilbrakte mye tid med hverandre. Vi snakket og fikk god kontakt der. Jeg trakk meg ikke for å bli sammen med Espen, sier hun til Dagbladet.

        Sandvik avslører også at den nye kjæresten var en god støttespiller da hun valgte å reise hjem under innspillingen.
      
- Vi har holdt på sammen siden sommeren, rett etter at innspillingen var over. Jeg trakk meg fra gården og André, og da ble det en del styr. Da var det godt å snakke med Espen, som selv hadde vært frier i programmet.
Selv forteller Rødnes at han tok motet til seg og sendte en melding til Sandvik etter at innspillingen var ferdig i sommer. Interessen var gjensidig.
Han beskriver sin nye kjæreste i svært varme ordelag, og omtaler henne som sjarmerende og nydelig - samtidig som han forteller at praten gikk veldig lett første gang de møttes.
- Det føles veldig bra å ha en kjæreste. Jeg hadde ikke trodd at jeg skulle bli sammen med en annen frier, selv om vi begge deltok nettopp for å få kjæreste, sier Rødnes til Dagbladet.
I dag bor paret mer eller mindre sammen i Rødnes' leilighet på Bjølsen i Oslo. Sandvik driver hundebarnehage og dyrebutikk på Grünerløkka, mens Rødnes jobber som rørlegger og for tiden studerer til å bli rørleggermester.
Til tross for at årets «Jakten»-sesong har sørget for et noe utradisjonelt utfall, forsikrer pressekontakt for «Jakten på kjærligheten» i TV 2, Unn Grethe Berge, at TV 2 bare synes det er hyggelig at to friere har funnet sammen.
- Når de ikke finner kjærligheten med bonden, er det fint at de finner kjærligheten med hverandre, sier Berge.
