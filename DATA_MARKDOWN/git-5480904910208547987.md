
# V Německu vyšetřují smrt tříletého chlapce, zabila jej asi nevlastní sestra

Published at: **2019-11-07T10:56:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/v-nemecku-vysetruji-smrt-trileteho-chlapce-zabila-jej-asi-nevlastni-sestra/1818262?utm_source=rss&utm_medium=feed)

Berlín - Policisté na západě Německa vyšetřují smrt tříletého chlapce, kterého zřejmě ubodala jeho patnáctiletá nevlastní sestra. Informovala o tom dnes agentura DPA. Po dívce z města Detmold v Severním Porýní-Vestfálsku policie několik hodin pátrala, dopadla ji nakonec v nedalekém městě Lemgo.
Chlapcovo bezvládné tělo našli rodinní příslušníci v domě v sedmdesátitisícovém Detmoldu ve středu večer. Dítě podlehlo několika bodným ranám. "Vše nasvědčuje tomu, že šlo o nůž," uvedl na dotaz k použité zbrani mluvčí státního zastupitelství Christopher Imig.
O motivu činu policisté ani prokuratura zatím nic nesdělili. Rodina, ve které k tragédii došlo, pochází podle Imiga z Polska.
Po nevlastní sestře, která je ze zabití chlapce podezřelá, policie od středečního večera pátrala pomocí vrtulníku i služebních psů. Dopadla ji nakonec dnes dopoledne ve městě Lemgo, asi deset kilometrů severně od Detmoldu. Na stopu se jí policisté dostali díky svědkovi.
