
# ЦВК транслюватиме свої засідання онлайн

Published at: **2019-11-04T20:10:52+00:00**

Author: **Богдан Петришин**

Original: [Рубрика](https://rubryka.com/2019/11/04/tsvk-translyuvatyme-svoyi-zasidannya-onlajn/)


        
          Центральна виборча комісія почне транслювати свої засідання з 5 листопада
        
      
Про це повідомляє пресслужба комісії.
“Завтра, 5 листопада, Центральна виборча комісія починає відеотрансляцію своїх засідань. Спостерігати за перебігом засідань, трансляція яких буде здійснюватися поки що в тестовому режимі, можна буде на офіційному сайті Центральної виборчої комісії”, – сказано в повідомленні.
Це стало можливим завдяки співпраці Комісії з Координатором проектів ОБСЄ в Україні.
“У рамках проєкту “Посилення кібербезпеки і прозорості виборчих процесів в Україні” в 2018-му і першому півріччі 2019 року Координатором було проведено тендер і здійснено закупівлю конференц-системи для залів засідань Комісії, а також забезпечено її встановлення. Вона, крім іншого, дає можливість вести онлайн-трансляції”, – відзначили у ЦВК.
Проєкт реалізовано за підтримки місії США при ОБСЄ, Міністерства закордонних справ Норвегії та Постійної місії Словацької Республіки при ОБСЄ.
Працівники управління інформатизації Секретаріату комісії налаштували зазначену систему, підготувавши її для організації відеотрансляції.
