
# Tottenham ta kalubalanci jan katin da aka bai wa Son

Published at: **2019-11-05T09:38:15+00:00**

Author: **Abdurrahman Gambo Ahmad**

Original: [RFI](http://ha.rfi.fr/wasanni/20191105-tottenham-ta-kalubalanci-jan-katin-da-aka-bai-wa-son)


        Tottenham ta daukaka kara don kalubalantar jan katin da aka bai wa Son Heung-min saboda ketar da ya yi wa Andre Gomes na Everton.
      
A ranar Litinin ne aka yi wa Gomes tiyata saboda gocewa da tsagewar kashi a lokaci guda da ya samu a wuyan kafarsa ta dama a yayin wasan da kungiyoyin biyu suka tashi 1-1 a gasar fimiyar Ingila.
Son dai ya shiga cikin dimuwa bayan ya ga irin girman raunin da ya yi wa Gomes a Goodison Park a ranar Lahadi.
Da farko, alkalin wasa ya bai wa Son katin gargadi kafin daga bisani ya sauya zuwa jan kati .
Kocin Tottenham Mauricio Pochettino ya ce, ba da gangan Son ya yi wa Gomes ketar ba, yana mai cewa, ya kamata a yi amfani da na’urar taimakawa alkalin wasa wato VAR domin yanke masa hukunci.
Muddin  Tottenham ta gaza samun nasara a daukaka karar da ta yi, Son ba zai buga wasanni da kungiyarsa za ta yi da Sheffield United da West Ham da Bournemouth ba.
