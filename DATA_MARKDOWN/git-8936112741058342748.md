
# Popis nastolatka na Santiago Bernabeu. Real zdemolował, PSG awansowało

Published at: **2019-11-06T23:02:00+00:00**

Author: ****

Original: [TVN24](https://eurosport.tvn24.pl/pilka-nozna,105/real-madryt-galatasaray-wynik-i-relacja-liga-mistrzow-2019-2020,983541.html)

O Rodrygo większość kibiców piłki nożnej na całym świecie usłyszała nieco ponad miesiąc temu, dokładnie 25 września. Brazylijski napastnik pokazał się z dobrej strony w meczu Primera Division przeciwko Osasunie. To był jego debiut w Realu.
Wszedł na boisko w 71. minucie, a chwilę później strzelił przepięknego gola. Piłkarz z Ameryki Południowej dostał piłkę z lewej strony. Wbiegł w pole karne, przedryblował rywali i idealnym kopnięciem nie dał szans bramkarzowi zespołu z Pampeluny.
Od razu pojawiły się porównania do jego genialnego rodaka Ronaldo Nazario. On debiutował w Realu w 2002 roku. Po wejściu na murawę w starciu z Alaves potrzebował 62 sekund, aby strzelić gola. Zakupiony latem za 45 milionów euro z Santosu Rodrygo dokonał tego w zaledwie 39 sekund.
W środę potrzebował siedmiu minut, aby zdobyć dwie bramki w Lidze Mistrzów. To były jego premierowe gole w tych rozgrywkach. W czwartej i siódmej minucie wykorzystywał dośrodkowania rodaka Marcelo. Robił to we wspaniały sposób. Najpierw pięknie przyjął piłkę i idealnie kopnął lewą nogą. Potem znakomicie uderzył głową. Tym samym został najmłodszym Brazylijczykiem, który strzelił gola w tych rozgrywkach. 6 listopada 2019 roku miał dokładnie 18 lat i 301 dni.
Nie minął kwadrans, a gospodarze prowadzili już 3:0. Tym razem gola strzelił z rzutu karnego Ramos. Kapitan Realu nie pierwszy raz w karierze popisał się znakomitą podcinką. Tuż przed przerwą czwartą bramkę dla Los Blancos zdobył Benzema. Asystował mu Rodrygo, który zagrał w wyjściowym składzie Realu czwarty raz z rzędu.
Po zmianie stron działo się zdecydowanie mniej. Co ciekawe, dopiero w drugiej połowie w Galatasarayu na murawie pojawił się pierwszy Turek. Był nim obrońca Omer Bayram.
W 81. minucie 62. gola w LM strzelił Benzema. Francuz tym samym umocnił się na czwartym miejscu w klasyfikacji najlepszych strzelców wszech czasów tych rozgrywek. W tym momencie ma trzy trafienia więcej od piątego Roberta Lewandowskiego.
W doliczonym czasie gry prostopadłe podanie Benzemy wykorzystał bohater wieczoru, a więc Rodrygo. W nagrodę mógł zabrać meczową piłkę ze sobą na pamiątkę.
Ten sukces sprawił, że Królewscy z dorobkiem siedmiu punktów umocnili się na drugim miejscu w tabeli grupy A.
W innym meczu tej grupy PSG pokonało 1:0 Club Brugge. Zwycięskiego gola strzelił Mauro Icardi, który w sierpniu trafił do Paryża na zasadzie wypożyczenia z Interu. Argentyńczyk ma już osiem bramek w dziewięciu meczach.
Mistrzowie Francji po wygranej są już pewni awansu do fazy pucharowej.
 
Grupa A:Real - Galatasaray 5:0 (4:0)Bramki: Rodrygo 4', 7', 90', Ramos 14', Benzema 45', 81'.PSG - Club Brugge 1:0 (1:0)Bramka: Icardi 22'
Wyniki środowych meczów 4. kolejki Ligi Mistrzów:grupa AReal Madryt - Galatasaray Stambuł 6:0 (4:0)Paris Saint Germain - FC Brugge 1:0 (1:0)grupa BBayern Monachium - Olympiakos Pireus 2:0 (0:0)Crvena Zvezda Belgrad - Tottenham Hotspur 0:4 (0:1)grupa CDinamo Zagrzeb - Szachtar Donieck 3:3 (1:1)Atalanta Bergamo - Manchester City 1:1 (0:1)grupa DLokomotiw Moskwa - Juventus Turyn 1:2 (1:1)Bayer Leverkusen - Atletico Madryt 2:1 (1:0)
Autor: Srogi/dasz / Źródło: eurosport.pl
