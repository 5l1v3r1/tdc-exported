
# 
        سیاست های اردوغان در خاورمیانه شکست خورده است
      

Published at: **2019-11-03T22:41:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637938/%D8%B3%DB%8C%D8%A7%D8%B3%D8%AA-%D9%87%D8%A7%DB%8C-%D8%A7%D8%B1%D8%AF%D9%88%D8%BA%D8%A7%D9%86-%D8%AF%D8%B1-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87-%D8%B4%DA%A9%D8%B3%D8%AA-%D8%AE%D9%88%D8%B1%D8%AF%D9%87-%D8%A7%D8%B3%D8%AA)

به گزارش بولتن نیوز، کمال قلیچدار اوغلو، رئیس حزب جمهوریت خلق ترکیه تأکید کرد سیاست های رجب طیب اردوغان رئیس جمهور ترکیه در سوریه و خاورمیانه شکست خورده است.
قلیچدار اوغلو در نشست خبری در آنکارا با اشاره به سیاست های اردوغان در منطقه گفت: سیاست های اردوغان به طور کلی در قبال سوریه و خاورمیانه شکست خورده است زیرا او سیاست های ملی گرایانه را در پیش نگرفت بلکه در راستای طرح خاورمیانه بزرگ همواره در خدمت واشنگتن بود.
وی افزود: اردوغان به همراه آمریکا، عربستان سعودی و قطر به بهانه ایجاد دموکراسی در سوریه دخالت کرد از همین رو آنها از گروه های تروریستی که سوریه را ویران و میلیون ها سوری را مجبور به ترک خانه وکاشانه خود کردند،حمایت کردند.
قلیچدار اوغلو تاکید کرد این سیاست ها از لحاظ تاکتیکی و راهبردی شکست خورده است.
او با متهم کردن اردوغان به حمایت از تروریسم مدعی شد اردوغان از گروه داعش حمایت کرد و آنها را گروه تروریستی قلمداد نکرد تا اینکه آنها(داعش) در استانبول ، آنکارا و دیگر شهرهای ترکیه دست به اقدامات تروریستی زدند و شمار زیادی از ترک ها قربانی حملات آنها شدند.
وی تصریح کرد حل مشکلات بین سوریه و ترکیه به هماهنگی و همکاری مستقیم با دولت سوریه و تمام نهادها و دستگاه های قانونی این کشور نیاز دارد.
