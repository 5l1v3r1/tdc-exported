
# Усі вчителі отримуватимуть 30% надбавку за престижність, – Новосад

Published at: **2019-11-05T16:54:00+00:00**

Author: ****

Original: [ZIK.UA](https://zik.ua/news/2019/11/05/usi_vchyteli_otrymuvatymut_30_nadbavku_za_prestyzhnist__novosad_1684271)


        В проекті Державного бюджету передбачені кошти, які дозволять усім без виключення регіонам країни виплачувати вчителям надбавку за престижність у розмірі 30%.
      
Про це, під час презентації проекту Державного бюджету – 2020, повідомила міністр освіти і науки Ганна Новосад,– передає Освіта.
За словами міністра, що цього року в освітній субвенції вперше закладені кошти на вирішення дуже важливої проблеми, яка супроводжувала попередні уряди – це виплата заробітних плат учителям з розрахунку старого контингенту.
«Що це означає дуже простими словами. Ми платили заробітну плату за кількістю дітей, яка значно менша від реалістичної. А насправді це означає, що ми просто не доплачували останні 4 роки заробітну плату вчителям. Ми нарешті цю проблему виправляємо і додаємо 2,2 млрд для того, щоб враховувати ту кількість учнів, яка є реалістичною. На сьогодні це дозволить усім без виключення регіонам виплачувати повну надбавку за престижність у розмірі 30%, а не гратися надбавками, як це люблять робити на місцях», – підкреслила Ганна Новосад.
Нагадаємо, 3 листопада, урядовці збиралися на позачергове засідання, під час якого, серед іншого, схвалили проєкт бюджету-2020 до другого читання.
