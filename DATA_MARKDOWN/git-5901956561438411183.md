
# Akcija v Mariboru, evakuacija zaradi pol tone težke ameriške bombe

Published at: **2019-11-03T06:13:00+00:00**

Author: **A. L.**

Original: [Slovenske novice](https://www.slovenskenovice.si/novice/slovenija/clanek/akcija-v-mariboru-evakuacija-zaradi-pol-tone-tezke-ameriske-bombe-245367)

MARIBOR – Danes bo v Mariboru potekala onesposobitev še druge ameriške bombe, ki je težka pol tone. Prvo, 250-kilogramsko, so uspešno odstranili pred dnevi.Prebivalstvo s 300-metrskega območja okoli lokacije bo treba evakuirati. Tisti, ki živijo na razdalji 300–600 metrov od lokacije, pa bodo morali biti med intervencijo v svojih prostorih. Nevarnost bo naznanila okoli 12. ure sirena, prav tako pa se bo oglasila, ko bo nevarnosti konec.Med današnjo intervencijo dezaktiviranja letalske bombe v Plinarniški ulici bo evakuacijsko sprejemališče za tiste, ki se nimajo možnosti kam umakniti, Dvorana Tabor. Vstop bo na vhodu B, vse občane bodo ob prihodu popisali.Do Dvorane Tabor se bodo lahko občani z nevarnega območja (radij 300 metrov okoli kraja intervencije) pripeljali s svojimi avtomobili ali z avtobusi mestnega prometa. Ti bodo vozili z Mlinske ulice (postajališče na zunanji strani avtobusne postaje) med 8. in 10. uro.Bolnim in starejšim bodo pri evakuaciji pomagale ekipe Nujne medicinske pomoči Zdravstvenega doma Maribor. Za prevoz se dogovorite na številki 112.Vozila, ki so parkirana na ulici na območju 600-metrske cone, bo treba umakniti na varno, sporočajo iz Mestne občine Maribor.
