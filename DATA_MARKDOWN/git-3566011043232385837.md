
# اعزام بیش از ۳۰۰دانش‌آموز دختر قزوینی به مناطق عملیاتی جنوب کشور

Published at: **2019-11-07T14:51:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545431.html/%D8%A7%D8%B9%D8%B2%D8%A7%D9%85-%D8%A8%DB%8C%D8%B4-%D8%A7%D8%B2----%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%AF%D8%AE%D8%AA%D8%B1-%D9%82%D8%B2%D9%88%DB%8C%D9%86%DB%8C-%D8%A8%D9%87-%D9%85%D9%86%D8%A7%D8%B7%D9%82-%D8%B9%D9%85%D9%84%DB%8C%D8%A7%D8%AA%DB%8C-%D8%AC%D9%86%D9%88%D8%A8-%DA%A9%D8%B4%D9%88%D8%B1)

فرمانده سپاه ناحیه امام سجاد(ع) شهرستان قزوین گفت: ۳۰۰ دانش آموز استان قزوین از مناطق عملیاتی و یادمان‌های شلمچه، طلائیه، هویزه، عملیات والفجر هشت، معراج شهدا و پاسگاه زید بازدید می‌کنند.
به گزارش شبکه اطلاع رسانی راه دانا؛ زین العابدین اصلی بیگی در گفت‌وگو با  صبح قزوین اظهار کرد: صبح امروز 315 نفر از دانش آموز دختر از شهرستان قزوین از شهرهای اقبالیه، محمودآباد، طارم و الموت به‌مدت 4 روز به مناطق عملیاتی شمال‌ جنوب کشور اعزام شدند.
وی با اشاره به اهداف اعزام راهیان نور ابراز کرد: این اعزام در راستای ترویج فرهنگ ایثار و شهادت در بین نسل آینده‌ساز کشور و آشنایی دانش آموزان با ایثار و مجاهدت شهدا و رزمندگان دوران هشت سال دفاع مقدس، عملیات بزرگ فرهنگی راهیان نور می باشد.
فرمانده سپاه ناحیه امام سجاد(ع)شهرستان قزوین یادآور شد: دانش آموزان در مدت حضور خود از مناطق عملیاتی و یادمان های شلمچه، طلائیه، هویزه، عملیات والفجر هشت، معراج شهدا و پاسگاه زید بازدید می‌کنند.
 
این مسئول عنوان کرد: عملیات بزرگ فرهنگی راهیان نور نقشی اساسی در توسعه شاخص‌های فرهنگی دارد و راهکار عملی برای مقابله با تهاجم فرهنگی دشمنان ایران اسلامی است که با برگزاری این عملیات فرهنگی نقشه‌های شوم دشمنان نقش برآب می‌شود.
فرمانده سپاه ناحیه امام سجاد(ع)شهرستان قزوین بیان کرد: عملیات بزرگ فرهنگی راهیان نور دانش آموزی با مشارکت دو نهاد فرهنگی بسیج و آموزش و پرورش اجرایی می‌شود که در هر اتوبوس راوی دوران دفاع مقدس و روحانی جهت بازگویی رشادت‌ها و جوانمردی‌های شهدای دوران دفاع مقدس و پاسخگویی به شبهات و سوالات شرعی دانش آموزان درنظر گرفته شده است.
انتهای پیام/
