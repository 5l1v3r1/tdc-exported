
# 
        Kínos – Idegen nevet találtak szeretteik urnafülkéjén
      

Published at: **2019-11-02T06:30:00+00:00**

Author: **Zs.V. **

Original: [www.borsonline.hu](http://www.borsonline.hu/aktualis/kinos-idegen-nevet-talaltak-szeretteik-urnafulkejen/185711)


        Az ilyenkor szokásos temetőlátogatásra indult egy család, de szeretteik neve helyett másét találták az urnafalon. Megijedtek, hogy az urnákat is összecserélték. 
        Az ilyenkor szokásos temetőlátogatásra indult egy család, de szeretteik neve helyett másét találták az urnafalon. Megijedtek, hogy az urnákat is összecserélték.
      
Nem hitt a szemének egy család kedden a budapesti Új köztemetőben. Az urnafalban, a táblán hiába keresték hozzátartozóik nevét a megszokott helyen, egy teljesen idegen név köszönt vissza rájuk.
– Szóltak a rokonaim, hogy va­lami nincs rendben – kezdi a Borsnak feldúltan Zoltán, akit megbíztak, hogy intézkedjen. – A szerződésünkön feltüntetett szám alapján leellenőriztem az urnafülkét, ahol a nagyszüleim földi maradványainak lennie kell, hogy nem tévedünk-e, és tényleg egy másik ember nevével ellátott fedlapot találtam behelyezve. Nem volt beragasztva, csak úgy be volt állítva. Az idegen fedlap sorszáma alapján megkerestem, hogy hol van annak az elhunytnak a tényleges sírhelye. Pár méterre meg is találtam, ott is volt a táblája, de azon már egy másik név is szerepelt az övé alatt, 2016-os elhalálozási dá­tummal. Ha mostanában halt volna meg az illető, akkor akár egy félreértés is lehetne, de 2016 óta jó párszor voltunk a temetőben, és minden rendben volt – mondja a férfi.
A család rosszat sejtett: mi van, ha az urnákhoz is hozzányúlt az, aki a táblákat kicserélte? A temetkezési cég azt tanácsolta Zoltánnak, hogy nézze meg az urnák alját, ugyanis mindig odatesznek egy címkét, amin az elhunyt neve szerepel. A fülkében lévő egyik urnán a nagymama neve volt, ám a másikon nem volt címke, így csak reménykedni tudnak, hogy az a nagyapáé.
Zoltán nem hagyta ennyiben a dolgot, megkereste a temető vezetőjét.
– Miután ellenőrizte jogosultságunk érvényességét, együtt megnéztük a helyszínt. Semmilyen együttérzést nem tanúsított, sőt mindennemű felelősségvállalástól elzárkózott – állítja a férfi. – Azt mondta, hogy ők nem nyúltak a sírhoz, és nem akarták helyreállítani sem.
Megkeresésünkre a fővárosi temetőket üzemeltető Budapesti Temetkezési Intézet Zrt. azt írta: az elhunytak mindkét család esetében a megfelelő helyen vannak, az urnákat nem piszkálta senki. „A »hibás« zárólap egy korábbi temetéshez készült, és az érintett másik család már egy új zárólapot készíttetett azóta. A család vélhetően a fülkesor mellett hagyta a már szükségtelenné vált zárólapot” – fogalmazott a temetkezési intézet, és hozzátette: a halottak napjára tekintettel felajánlottak a panaszos családnak egy úgynevezett vaklapot, amin sem név, sem év­szám nem szerepel, azt nekik kell intézniük saját költségükön. Zoltán szerint azonban ezt is előzetes értesítés nélkül tették be a helyére, nekik csak később szóltak.

        Kapcsolódó jegyzetünk ide kattintva olvasható.
      
