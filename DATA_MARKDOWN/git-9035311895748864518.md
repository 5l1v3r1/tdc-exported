
# NBA'de yeni rekor: James Harden'dan rakip filelere 59 sayı

Published at: **2019-11-01T09:33:15+00:00**

Author: **Kerem Congar**

Original: [euronews](https://tr.euronews.com/2019/11/01/nba-de-yeni-rekor-james-harden-dan-rakip-filelere-59-sayi)

Amerikan Basketbol Ligi NBA'de Washington Wizards'ı 159-158 yenen Houston Rockets'ın all-star oyuncusu James Harden rakip potaya 59 sayı göndererek yeni rekora imza attı. Maç NBA tarihinin en çok sayı üretilen 3. müsabakası olarak kayıtlara geçti.
NBA heyecanı perşembe akşamı oynanan 11 maçla devam etti. Washington Wizards'ın Houston Rockets'ı ağırladığı mücadelede, normal sürede tamamlanmasına karşın toplamda 317 sayı atıldı. Rockets, James Harden'ın 59 sayı ve 9 asistlik performansının da yardımıyla sahadan 159-158 galip ayrıldı. Harden maçın bitimine 2.7 saniye kala kullandığı serbest atışla takımına galibiyeti getirdi.
Wizards'ta Bradley Beal'ın 46 sayısı mağlubiyeti önlemeye yetmezken, Rockets'da 17 sayı, 12 asist, 10 ribauntla oynayan Russell Westbrook ve 21 sayıya imza atan Clint Capela galibiyette önemli rol oynadı.
Öte yandan James Harden kaydettiği 59 sayıyla kariyerinde 19. kez 50 sayı ve 3. kez de 55 sayı barajını aştı. Harden, bu başarıyı bir kez daha tekrarlarsa 55 sayı barajını 4 kez geçen Michael Jordan'ın rekoruna ulaşmış olacak. Daha önce 55 sayı barajını Wilt Chamberlain, LeBron James. Elgin Baylor ve Kobe Bryant en az 3'er kez geçmişti.
317 sayının atıldığı Washington Wizards- Houston Rockets maçı aynı zamanda NBA tarihinin uzamatmalara gitmeden en çok skor üretilen 3. müsabakası olarak kayıtlara geçti. Daha önce 2 Kasım 1990'da Golden State (162) Denver (158) maçında 320 sayı ve 11 Ocak 1984'te oynanan San Antonio (155) Denver (163) maçında 318 sayı üretilmişti.
