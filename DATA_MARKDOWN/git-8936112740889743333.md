
# Kosztowna furia Ancelottiego. Nie poprowadzi Napoli w hicie

Published at: **2019-11-01T08:15:00+00:00**

Author: ****

Original: [TVN24](https://eurosport.tvn24.pl/pilka-nozna,105/carlo-ancelotti-zawieszony-na-jeden-mecz-nie-poprowadzi-napoli-w-meczu-z-roma-serie-a,982137.html)


        
          Mecze ligi włoskiej można oglądać na kanałach ELEVEN SPORTS w player.pl
        
      
Ancelotti nie dotrwał do ostatniego gwizdka rozegranego w środę spotkania. W końcówce wściekł się i zobaczył czerwoną kartkę po tym, jak sędzia spotkania nie podyktował dla jego drużyny rzutu karnego, a po chwili Atalanta strzeliła gola na 2:2. Doświadczony szkoleniowiec nie mógł pogodzić się z faktem, że arbiter nie przeanalizował nawet sytuacji w systemie VAR.
- Wszedł na boisko, kwestionując decyzję sędziego - brzmi uzasadnienie jednomeczowego zawieszenia, przekazane przez włoską federację piłkarską. Ponadto w sobotę na ławce rezerwowych nie będzie mógł być obecny także kierownik Paolo De Matteis. - Tego wieczoru nie chcę mówić wiele. Jestem rozczarowany, bo uważam, że potrzebny był VAR, a sędzia nawet nie podszedł do ekranu, by przeanalizować sytuację. To absurdalne - mówił Ancelotti po meczu z Atalantą.
Napoli musi także zapłacić trzy tysiące euro kary za zachowanie jednego ze swoich kibiców, który w trakcie środowego meczu wrzucił na murawę plastikową butelkę.W spotkaniu z Atalantą czwartego gola w sezonie strzelił Arkadiusz Milik i to właśnie Polak może być jedną z kluczowych postaci w szeregach Napoli w trakcie hitowego starcia w Rzymie.
Autor: pqv / Źródło: eurosport.pl, football-italia.net
