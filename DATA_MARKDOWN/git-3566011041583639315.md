
# تیغ غفلت، خیانت و کم کاری بر پیکر پتروشیمی گلستان

Published at: **2019-11-02T14:26:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544121.html/%D8%AA%DB%8C%D8%BA-%D8%BA%D9%81%D9%84%D8%AA--%D8%AE%DB%8C%D8%A7%D9%86%D8%AA-%D9%88-%DA%A9%D9%85-%DA%A9%D8%A7%D8%B1%DB%8C-%D8%A8%D8%B1-%D9%BE%DB%8C%DA%A9%D8%B1-%D9%BE%D8%AA%D8%B1%D9%88%D8%B4%DB%8C%D9%85%DB%8C-%DA%AF%D9%84%D8%B3%D8%AA%D8%A7%D9%86)

از شبه خیانت استاندار وقت درحوزه پتروشیمی گلستان که بگذریم ، غفلت نمایندگان استان هم بخشیدنی نیست ، عدم همدلی و انسجام باعث شد تا نمایندگان گلستان در بهارستان نیز از آن غفلت کنند .
به گزارش شبکه اطلاع رسانی راه دانا؛ به نقل از گلستان ما، پتروشیمی گلستان در سفر اول ریاست جمهوری وقت ایران در سال ۸۵ به گلستان مصوب و تایید شد و علاوه بر پیامد های احتمالی اقتصادی مثبت ، پیامدهای اجتماعی نظیر شور و نشاط مردم از رونق گرفتن و تحول منطقه ، اشتغالزایی و امید به یک زندگی بهتر برای تک تک شهروندان گلستانی را در پی داشت.
در نتیجه همین رویداد نزدیک به 100 هزار نفر از مردم گرگان و استان گلستان با گرفتن وام و فروختن طلای زن و بچه و قرض و ...  سهام پتروشیمی را خریداری و بالغ بر 28 میلیارد تومان پول جمع شد تا برای اولین بار گلستان یک کار بزرگ و دسته جمعی را شروع کند.
این طرح در زمان دولت احمدی نژاد در حال ایجاد ساختار و سازمان اداری و تشکیلات بود که دولت روحانی روی کار آمد ، دولتی که نه تنها رنگ و بوی دولت گذشته را نداشت بلکه با طرح های بزرگ آن نظیر مسکن مهر ، سهام عدالت ، یارانه و در مقیاس کوچکتر پتروشیمی گلستان به مقام مقابله برخاست .
 
حسن صادقلو نخستین استاندار گلستان در دولت تدبیر و امید را می توان از جمله افرادی دانست که سرسختانه در مقال پتروشیمی گلستان ایستاد و بارها عنوان کرد که حرف پتروشیمی را پیش من نزنید ، اینگونه بود که در دوران چهارساله استانداری حسن صادقلو پرونده پتروشیمی گلستان کاملا بایگانی شد.
بعد از او مناف هاشمی آمد ، یکی از مهمترین کارهایی که استاندار بهشهری گلستان  در دستور کار قرار داد بحث پتروشیمی گلستان بود اما سوال مهم و البته بی پاسخ این بود : مگر چه فرقی بین دو استاندار یک دولت وجود دارد که یکی می میراند و یکی زنده می کند؟
سیل سهم‌خواهی های درون دولت(جهانگیری و تیم کرمان) و البته اشتباه تاکتیکی مناف هاشمی و غیبتش در زمان سیل ، او را با خود برد تا حق شناس رشتی استاندار گلستان شود ، او هم فعلا تصمیم خاصی در خصوص پتروشیمی گلستان ندارد تا این پروژه بزرگ ۱۵ سال بعد از تصویب همچنان به چند تا میله گرد و آهن و یک انباری در جاده آق قلا ختم شود .
نکته جالب توجیه کودکانه حسن صادقلو استاندار وقت گلستان بود که می گفت پتروشیمی توجیه ندارد و یک صنعت گران محسوب می‌شود و‌منابع کشور در حال حاضر کم است و نمی توان اعتبار جذب کرد ، همه این دلایل را کنار هم بگذاریم پس چرا صنایع پتروشیمی اندیمشک اسفندماه ۹۷ با اعتباری بالغ بر ۳۸۸ میلیون دلار کلنگ زنی شد ، چطور برای آنها می صرفد و منابع وجود دارد  اما برای گلستانیها توجیه ندارد ، چرا در سال 92 لردگان و زنجان صاحب صنعت پتروشیمی شدند اما گلستان نه !
از شبه خیانت استاندار وقت که بگذریم ، غفلت نمایندگان استان گلستان هم بخشیدنی نیست ، عدم همدلی و انسجام در نمایندگان استان و دنبال انتصاب اقوام و آشنایان خود بودن و ترجیح منافع شخصی به منافع استان باعث شد تا نمایندگان مردم در بهارستان نیز از پتروشیمی غفلت کنند .
 
شاید توقع از امثال اسدالله قره خانی نماینده علی آباد و عضو کمیسیون انرژی بیش از بقیه باشد که چرا در این کمیسیون مهم و جایگاه سخنگویی و ارتباط خوبی که با زنگنه وزیر نفت داشت و چندین سفر خارجی با او رفت ،  قدمی برای پتروشیمی گلستان بر نداشت.
آیا چون پتروشیمی در محدوده حوزه انتخابیه علی آباد کتول نبود ، این نماینده نباید برای اجرایی شدن آن پیگیری می کرد؟
این روزها که نشست های محفلی کاندیداهای احتمالی مجلس برگزار می شود باز هم بحث پتروشیمی نقل مجالس است ، برخی از این کاندیداها که رقمی در استان و کشور محسوب نمی شوند از این پروژه بیشتر استفاده ابزاری می کنند و به مردم امید واهی می دهند در حالیکه می دانند هیچ کاری نمی توانند بکنند.
انتخابات آینده باید به مردم بیاموزد که در انتخابشان تخصصی و با نگاه کارشناسانه فکر کنند ، اگر مشکل پتروشیمی دارند فردی را به مجلس بفرستند که در حوزه نفت و گاز کار کرده و عملگرایی و مردم داری اش ثابت شده باشد نه اینکه کارشناس الهیات را به کمیسیون نفت و انرژی بفرستیم که نتیجه اش این بشود.
 
یادداشت: جواد عموزاد
 
انتهای پیام /
