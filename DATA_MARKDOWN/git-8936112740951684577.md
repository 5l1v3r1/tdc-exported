
# Bild: Wenger nie zostanie trenerem Bayernu

Published at: **2019-11-07T18:39:00+00:00**

Author: ****

Original: [TVN24](https://eurosport.tvn24.pl/pilka-nozna,105/bild-arsene-wenger-nie-zostanie-trenerem-bayernu-monachium,983742.html)


        
          Mecze ligi niemieckiej można oglądać na kanałach ELEVEN SPORTS w player.pl
        
      
Niemiecka gazeta ujawniła, że doszło do rozmowy Karla-Heinza Rummenigge, prezesa rady nadzorczej monachijskiego klubu, z Wengerem."Arsene Wenger zadzwonił w środę po południu do Karla-Heinza Rummenigge i wyraził zainteresowanie pracą w Bayernie. Klub bardzo docenia jego dokonania w Arsenalu, ale nie jest on brany pod uwagę jako nasz trener" - oświadczył Bayern za pośrednictwem "Bilda".
Wcześniej dziennik informował, że francuski szkoleniowiec, który przez wiele lat z sukcesami był menedżerem Arsenalu, jest głównym faworytem do objęcia posady po zwolnionym Niko Kovacu. 70-latek miał rozmawiać na ten temat z przedstawicielami Bayernu po sobotnim meczu ligowym z Borussią Dortmund.
Kandydatów było zresztą kilku, ale Erik ten Hag, pracujący w Ajaksie Amsterdam, i Thomas Tuchel, trener PSG, odmówili. Trenerem Bayernu nie zostanie też Ralf Rangnick. Jego agent oświadczył, że niemiecki szkoleniowiec (pracował m.in. w Hoffenheim, Schalke 04 czy RB Lipsk) nie jest dostępny i jakiekolwiek rozmowy z bawarskim klubem nie mają sensu.
Nie jest zatem wykluczone, że dłużej na stanowisku pozostanie Hans-Dieter Flick, pełniący rolę tymczasowego trenera. Pod jego wodzą Bayern ograł w środę w Lidze Mistrzów Olympiakos Pireus 2:0.- Spokojnie, bez żadnej presji podejmiemy decyzję. Flick obecnie jest dla nas odpowiednim trenerem - mówił po meczu z Grekami dyrektor sportowy Hasan Salihamidzić.- Władze Bayernu spokojnie zastanowią się nad tym problemem. Myślę, że za trzy tygodnie, do meczu wyjazdowego z Fortuną Duesseldorf (zostanie rozegrany 23 listopada - red.), będziemy wiedzieć, jak kwestia trenera zostanie uregulowana - oświadczył niedawno prezydent Bayernu Uli Hoeness, który ustąpi ze stanowiska 15 listopada.
Autor: kz / Źródło: eurosport.pl, bild.de
