
# نجف ملتهب شد

Published at: **2019-11-07T16:48:00+00:00**

Author: ****

Original: [جامعه خبری تحلیلی الف](https://www.alef.ir/news/3980816057.html)

شهر نجف اشرف با بسته شدن چند خیابان از سوی معترضان، تنش‌آلود شد.
به گزارش ایرنا،گزارش شاهدان عینی روز پنجشنبه از سطح شهر  نجف اشرف حاکی است، این شهر بر خلاف دیگر شهرها که در روزهای اخیر شاهد اعتراضات بعضا خشن بوده است، امروز برای نخستین بار و در برخی مناطق با حضور جدی معترضان و اقدام به بستن چند خیابان، صحنه اعتراضی به خود گرفت. 
به گفته آنان، تعدادی از معترضان امروز اقدام به مسدود کردن خیابان های اصلی سطح شهر، جاده نجف - کوفه و بالعکس، جاده فرودگاه، پل مستشفی الصدر کرده اند. 
یک منبع محلی با اشاره به طرح حمله معترضان به برخی از مراکز و مقرها در شهر نجف، خواستار اتخاذ تدابیر امنیتی لازم برای  حافظت از اماکن دولتی و خصوصی شد. 
سخنگوی فرمانده کل نیروهای مسلح عراق چهارشنبه اعلام کرد که دولت حق تظاهرات را برای همه مردم برسمیت می شناسد اما تجمع باید در مکان های مشخص شده در هر شهر انجام شود، و بستن خیابان ها و یا حمله دفاتر و مراکز دولتی و غیر دولتی قابل قبول نیست و عاملان آن بازداشت و به قوه قضاییه تحویل می شوند. 
سرلشگر "عبدالکریم خلف" با اشاره به این که تظاهرات یک ماه اخیر در عراق شش میلیارد دلار خسارت دربر داشته است تاکید کرد که نیروهای  امنیتی اجازه تجمع در دیگر نقاط شهرها و نیز  بسته  خیابان ها، تعطیلی مراکز و دفاتر یا حمله به آن را نخواهند داد. 
کربلا  بر خلاف  نجف تاکنون چندین بار صحنه تظاهرات با حاشیه های  بعضا خونین بوده است و در این میان برخی افراد ناشناس با استفاده از فرصت قصد حمله به کنسولگری ایران در این شهر را داشته اند که با اقدام نیروهای امنیتی  از ادامه  این کار و ورود مهاجمان به داخل محوطه کنسولگری ممانعت شد.  
مقامات عراقی و نیز مرجعیت عالی این کشور بارها، برگزاری تظاهرات مسالمت جویانه را مورد تایید قرار داده اما خواستار خودداری از اعمال تخریبی و خشونت بار شده و بر ضرورت برخورد با افرادی که دست به آشوب می زنند، تاکید کرده اند.
