
# Video: Svitolinová neobhájila WTA Finals, Bartyová jej povolila len sedem gemov

Published at: **2019-11-03T15:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88565)

3.11.2019 (Webnoviny.sk) – Austrálčanka Ashleigh Bartyová sa stala víťazkou koncoročného tenisového šampionátu žien WTA Finals v čínskom Šen-čene. Svetová jednotka v nedeľňajšom „singlovom“ finále prekonala obhajkyňu vlaňajšieho prvenstva – Ukrajinku Elinu Svitolinovú. Bartyová triumfovala vo dvoch setoch 6:4, 6:3, pričom zápas ukončila čistou hrou a premenila hneď prvý mečbal.
Bartyová si prestížnym triumfom zabezpečila koncoročný post najvyššie postavenej hráčky v renkingu WTA. Stala sa iba druhou Austrálčankou po Evonne Goolagongovej Cawleyovej, ktorá dokázala triumfovať na Turnaji majsteriek.
Jej krajanke sa to podarilo dokonca dvakrát – 1974 a 1976. Bartyová je zároveň iba piatou debutantkou na tomto podujatí, ktorej sa podarilo vyhrať hneď pri premiére.
„Bol to pre mňa neuveriteľný rok a neuveriteľná nová éra ženského tenisu. Hrať pred týmto veľkolepým publikom bolo úžasné,“ uviedla Bartyová, ktorá si vďaka víťazstvu v Číne obohatí bankové konto o 4,42 milióna dolárov.
Vo štvorhre ovládli podujatie Maďarka Tímea Babosová s francúzskou reprezentantkou Kristinou Mladenovicovou. Tie si taktiež v nedeľňajšom finále, akurát v skoršom čase, poradili s taiwansko-českou dvojicou Chsieh Su-wej a Barbora Strýcová 6:1, 6:3.
Koncoročný šampionát WTA Finals sa koná premiérovo v čínskom Šen-čene , v rokoch 2014 – 2018 ho hostil Singapur. V roku 2016 ho ovládla Dominika Cibulková.

        Elina Svitolinová (Ukr.) – Ashleigh Bartyová (Aus.) 6:4, 6:3
      

        Tímea Babosová, Kristina Mladenovicová (Maď./Fr.) – Chsieh Su-wej, Barbora Strýcová (Taiw./ČR) 6:1, 6:3
      
Viac k témam: WTA FinalsZdroj: Webnoviny.sk – Video: Svitolinová neobhájila WTA Finals, Bartyová jej povolila len sedem gemov © SITA Všetky práva vyhradené.
