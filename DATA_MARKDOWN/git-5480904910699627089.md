
# Hamilton v Austinu vyrazí za titulem z pátého místa

Published at: **2019-11-02T23:25:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/hamilton-v-austinu-vyrazi-za-titulem-z-pateho-mista/1816147?utm_source=rss&utm_medium=feed)

Austin (USA) - Kvalifikaci na nedělní Velkou cenu USA formule 1 vyhrál Valtteri Bottas z Mercedesu a na první místo na startu se postaví poprvé od července. Jeho týmový kolega Lewis Hamilton vyrazí za ziskem šestého titulu mistra světa v kariéře až z páté příčky.
Hamilton v Texasu vyhrál šest z posledních osmi závodů, ale dnes se mu nedařilo. Na oblíbeném okruhu obsadil v kvalifikaci až páté místo a za Bottasem zaostal o tři desetiny sekundy. Britský pilot má však i přesto už jednu ruku na poháru pro mistra světa.
Jeho jediným soupeřem v boji o titul je Bottas, ale finský jezdec musí zvítězit, aby naději na celkový triumf udržel. Jistotu bez ohledu na výsledek týmového kolegy dá Hamiltonovi nejhůře osmé místo; pokud by Bottas nevyhrál, nemusí získat ani bod.
Bottas se na pole position postaví popáté v sezoně, ale poprvé od července. V Texasu ukončil šest závodů trvající kvalifikační nadvládu Ferrari, jehož jezdci obsadili druhé a čtvrté místo. Sebastian Vettel za pilotem Mercedesu zaostal o 12 tisícin, Charles Leclerc ztratil desetinu. Třetí byl se ztrátou 67 tisícin Max Verstappen z Red Bullu.
Nedělní závod odstartuje v Austinu ve 20 hodin SEČ.
1. Bottas (Fin./Mercedes) 1:32,029, 2. Vettel (Něm./Ferrari) -0,012, 3. Verstappen (Niz./Red Bull) -0,067, 4. Leclerc (Mon./Ferrari) -0,108, 5. Hamilton (Brit./Mercedes) -0,292, 6. Albon (Thaj./Red Bull) -0,519, 7. Sainz (Šp./McLaren) -0,818, 8. Norris (Brit./McLaren) -1,146, 9. Ricciardo (Austr./Renault) -1,459, 10. Gasly (Fr./Toro Rosso) -1,572.
