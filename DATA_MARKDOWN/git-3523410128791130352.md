
# 
        شبه‌نظامیان کرد سوریه 15 روستا را به کنترل خود در آورند
      

Published at: **2019-11-03T22:19:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637929/%D8%B4%D8%A8%D9%87%E2%80%8C%D9%86%D8%B8%D8%A7%D9%85%DB%8C%D8%A7%D9%86-%DA%A9%D8%B1%D8%AF-%D8%B3%D9%88%D8%B1%DB%8C%D9%87-15-%D8%B1%D9%88%D8%B3%D8%AA%D8%A7-%D8%B1%D8%A7-%D8%A8%D9%87-%DA%A9%D9%86%D8%AA%D8%B1%D9%84-%D8%AE%D9%88%D8%AF-%D8%AF%D8%B1-%D8%A2%D9%88%D8%B1%D9%86%D8%AF)

به گزارش بولتن نیوز، در آخرین تحولات میدانی شمال سوریه و همراه با آغاز مرحله دوم توافق سوچی میان ترکیه و روسیه، نیروهای ارتش سوریه نیز مواضع خود را در شمال سوریه تقویت کردند.
به نوشته روزنامه الوطن سوریه، نیروهای ارتش این کشور در حومه شهرک «تل تمر» در شمال سوریه مواضع خود را در محوری به طول ۶۰ کیلومتر از روستای «الاغیبش» تا روستای « الواسطه» در این منطقه جهت مقابله با حملات احتمالی تروریست‌های همسو با ترکیه تقویت کردند.
منابع میدانی همچنین گفتند که یگان‌های ارتش سوریه به پیشروی خود به سمت مرز با ترکیه را ادامه دادند تا جلوی حملات عناصر وابسته به ترکیه را بگیرند و حضور ارتش در این منطقه موجب آسوده خاطری مردم منطقه و بازگشت اهالی چندین روستا به خانه‌های خود شده است.
نیروهای ارتش ترکیه از یک ماه گذشته در شمال استان «الحسکه» از غرب و محور «رأس العین» تا «قاشلی» در شرق به طول 90 کیلومتر مستقر شدند.
در مقابل شبه‌نظامیان «نیروهای دموکراتیک سوریه» در منطقه «ابو رأسین» در درگیری با تروریست‌های گروهک «ارتش آزاد» و یک روز پس از آغاز مرحله دوم توافق سوچی میان ترکیه و روسیه و گشت‌زنی مشترک دو کشور، توانستند ۱۵ روستا در منطقه «رأس العین» را به کنترل خود در آورند.
این درگیری‌ها از روز گذشته آغاز شده و همزمان جنگنده‌های ارتش ترکیه نیز مواضع شبه‌نظامیان کرد را به شدت بمباران کردند.
همزمان با این درگیری‌ها نهاد موسوم به «دیده‌بان حقوق بشر سوریه» در گزارشی از ایجاد دو دستگی در میان عناصر «ارتش آزاد» خبر داد و نوشت که تروریست‌های «لواء حمص العدیه» از این گروهک جدا شده و به گروهک «جیش العزه» پیوسته‌اند.
ترکیه ۲۵ مهرماه به بهانه عقب راندن شبه نظامیان کُرد سوریه از مناطق مرزی الرقه والحسکه سوریه و ایجاد به اصطلاح منطقه امن در این مناطق، عملیات نظامی موسوم به «چشمه صلح» را در شمال سوریه آغاز کرد.
