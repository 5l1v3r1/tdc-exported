
# 
        ورود مجدد هیأت انتخابات مرکزی فلسطین به غزه
      

Published at: **2019-11-03T22:59:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637943/%D9%88%D8%B1%D9%88%D8%AF-%D9%85%D8%AC%D8%AF%D8%AF-%D9%87%DB%8C%D8%A3%D8%AA-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%B1%DA%A9%D8%B2%DB%8C-%D9%81%D9%84%D8%B3%D8%B7%DB%8C%D9%86-%D8%A8%D9%87-%D8%BA%D8%B2%D9%87)

به گزارش بولتن نیوز، به نقل از آناتولی، هیأت انتخابات مرکزی فلسطین امروز- یکشنبه- به منظور تکمیل روند مذاکره با جنبش حماس و گروه‌های دیگر درباره برگزاری انتخابات پارلمانی و سپس انتخابات ریاست‌جمهوری با فاصله زمانی کمتر از سه ماه وارد نوار غزه شد.
دفتر رسانه‌ای اداره گذرگاه‌های فلسطین با انتشار بیانیه‌ای اعلام کرد که «حنا ناصر» رئیس کمیته به همراه «هشام کحیل» مدیر اجرائی و «اشرف الشعیبی» معاون او از طریق گذرگاه حانون در شمال غزه وارد این شهر شدند.
هیات این کمیته هفته گذشته نیز به ریاست ناصر وارد نوار غزه شد و با جنبش حماس و گروه‌های دیگر تشکیل جلسه داد.
در این جلسه‌ها درباره برگزاری انتخابات پارلمانی در وهله نخست و سپس انتخابات ریاست‌جمهوری با فاصله زمانی کمتر از سه ماه بحث و تبادل نظر شد.
جنبش حماس موافقت خود را با عدم همزمانی انتخابات پارلمانی و ریاست جمهوری اعلام کرده است. این در حالی است که این جنبش پیش از این موافق این موضوع نبود.
آخرین انتخابات ریاستی در سال ۲۰۰۵ و آخرین انتخابات پارلمانی در سال ۲۰۰۶ برگزار شده است.
