
# 
        دولت به کالاهای لوکس ارز اختصاص نمی‌دهد
      

Published at: **2019-11-03T11:15:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637719/%D8%AF%D9%88%D9%84%D8%AA-%D8%A8%D9%87-%DA%A9%D8%A7%D9%84%D8%A7%D9%87%D8%A7%DB%8C-%D9%84%D9%88%DA%A9%D8%B3-%D8%A7%D8%B1%D8%B2-%D8%A7%D8%AE%D8%AA%D8%B5%D8%A7%D8%B5-%D9%86%D9%85%DB%8C%E2%80%8C%D8%AF%D9%87%D8%AF)

به گزارش بولتنن نیوز، گلنار نصراللهی، مشاور امور صنایع وزارت صمت در برنامه تیتر امشب شبکه خبر گفت: محدودیت‌های بین المللی ایجاب می‌کند که واردات کالاها اولویت بندی شود؛ به خصوص اینکه شرایط خاص کشور ما در مقایسه با کشورهایی که ایران از آنها واردات دارد، قابل مقایسه نیست.
وی افزود: با توجه به محدودیت‌های خاص، بهینه مصرف کردن ارز در اولویت است؛ بر این اساس؛ برای کالاهای مصرفی و لوکس در شرایط فعلی نباید ارزی تخصیص یابد.
نصراللهی افزود: برای کالاهایی که تولید داخل داریم، محدودیت وارداتی داریم و بنابراین، مصرف بهینه ارز، یکی از دلایل محدودیت واردات برخی کالاها است.
وی افزود: سرمایه در گردش ریالی تامین است و هیچ نگرانی نیست؛ ضمن اینکه امضاهای طلایی شرایط را بد می‌کند و نباید رایج باشد.
ممنوعیت واردات به نیت رونق تولید محکوم است
همچنین حسین سلاح‌ورزی، نایب رئیس اتاق بازرگانی ایران هم گفت: قانون گذار ممنوعیت‌ها را ممنوع کرده است؛ این در حالی است که تصمیم محدودیتی واردات به نیت رونق تولید و سرکوب تقاضای ارز اشتباه است.
سلاح ورزی با بیان اینکه راهبرد محدودیتی، شکست خورده است، افزود: ما یک مصداق حمایت از تولید داریم مثل خودرو، اما نتوانستیم کیفیت را ارتقا دهیم.
وی گفت: اگر بازار طالب کالایی باشد در صورت محدودیت، قاچاق می‌شود.
نایب رئیس اتاق بازرگانی ایران افزود: دولت باید برخی از نیازها را به عهده بازار بگذارد و ایجاد ممنوعیت جوابگو نیست.
قاچاق هم باید به موازات محدودیت واردات کنترل شود
سعید باستانی، سخنگوی کمیسیون صنایع مجلس هم گفت: اگر تولید داخل حمایت شود کالای مشابه نباید وارد گردد.
باستانی گفت: تصمیم محدودیت واردات راهبرد درستی است؛ اما قاچاق کنترل نمی‌شود.
وی افزود: با ایجاد محدودیت وارداتی خیلی از شرکت‌ها به رونق برگشته اند.
مدیریت منابع ارزی در شرایط تحریم ضروری است
سید محمد رضا مرتضوی دبیرکل خانه صنعت، معدن و تجارت هم گفت: مدیریت بر منابع ارزی در شرایط تحریم لازم و ضروری است.
مرتضوی افزود: از منظر تولید در شرایط خاص محدودیتی، کالاهایی که در کشور تولید می‌شود نباید از واردات آسیب ببیند.
وی گفت: در شرایط تحریم در خیلی از صنایع توفیقاتی به دست آوردیم.
دبیرکل خانه صنعت، معدن و تجارت گفت: منابع محدود ارز نباید به سمت واردات کالاهای با کیفیت پایین برود.
