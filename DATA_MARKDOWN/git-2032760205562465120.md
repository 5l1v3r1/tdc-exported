
# Dôvera v hospodárstvo eurozóny sa naďalej zhoršuje, pesimistickejší je aj výhľad do budúcnosti

Published at: **2019-11-04T10:35:09+00:00**

Author: **Webnoviny**

Original: [Denník politika](http://dennikpolitika.sk/archiv/88620)

4.11.2019 (Webnoviny.sk) – Spomaľovanie hospodárstva eurozóny pokračuje. Index ekonomickej dôvery, ktorý zostavuje inštitút Ifo, počas júla až septembra klesol na – 16,3 bodu z úrovne – 6,7 bodu evidovanej v predchádzajúcom štvrťroku. Kľúčový ukazovateľ stavu najväčšej európskej ekonomiky oslaboval štvrtý kvartál v rade a ocitol sa najnižšie od roku 2013. Podľa správy, ktorú zverejnil inštitút Ifo v pondelok, sa hodnotenie aktuálnej situácie z pohľadu oslovených expertov zhoršilo siedmy kvartál za sebou a pesimistickejší je aj výhľad do budúcnosti.
Medzi členskými krajinami menovej únie zaznamenal mníchovský inštitút zhoršovanie ekonomickej klímy v Nemecku, Španielsku, Rakúsku a Fínsku. Vo Francúzsku a Belgicku nastali iba nepatrné zmeny. V Taliansku ekonomické očakávania rástli, hoci z veľmi nízkeho základu.
Experti v eurozóne výrazne korigovali smerom nadol aj prognózy pre export a import. Oslabovali aj očakávania v oblasti plánovaných investícií, zvýšil sa tiež podiel respondentov, ktorí označili za problém obchodné bariéry a slabý dopyt.
Miera inflácie v eurozóne má podľa aktuálneho prieskumu tento rok dosiahnuť 1,3 percenta namiesto skoršie prognózovaných 1,5 %. Strednodobý inflačný výhľad do roku 2024 experti upravili na 1,8 percenta z 1,9 percenta.
Viac k témam: ekonomika eurozóny, infláciaZdroj: Webnoviny.sk – Dôvera v hospodárstvo eurozóny sa naďalej zhoršuje, pesimistickejší je aj výhľad do budúcnosti © SITA Všetky práva vyhradené.
