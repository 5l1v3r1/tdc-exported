
# Mann angrepet av minst ti ungdommer på Lamberseter

Published at: **2019-11-01T22:40:28+00:00**

Author: **Kristian Tvedt**

Original: [Dagbladet.no](https://www.dagbladet.no/nyheter/mann-angrepet-av-minst-ti-ungdommer-pa-lamberseter/71775525)


        
          Tips oss: 2400@db.no
        
      
Like før klokka 23 fikk politiet melding om at en mann er angrepet av flere ungdommer på Lambertseter i Oslo.

        - Politiet jakter flere gjerningspersoner - det er rundt ti ungdommer, i hvert fall, sier Marianne Heidenstrøm, operasjonsleder i Oslo politidistrikt.
      
Han blør fra hodet, og har blitt slått og sparket, men skadeomfanget er ukjent. Mannen er bevisst, og kjøres til Ullevål sykehus for en legesjekk etter flere slag mot hodet, opplyser operasjonslederen.
Mannen er frastjålet en jakke. Det er uvisst om det er forbindelse mellom fornærmede og ungdommene.
- Han har bare fått forklart at han har blitt angrepet, og i og med at jakken er stjålet med vold vil det etterforskes som et ran, sier Heidenstrøm.
Politiet startet søk i området med flere patruljer, deriblant hundepatruljer. Søket ble etter hvert avsluttet og er nå gått over i en etterforskningsfase, skriver NTB.

        På spørsmål om hendelsen kan være knyttet til voldshelgen i Oslo for to uker siden, mener operasjonslederen det er for tidlig å si.
      
- Vi håndterer dette som en hendelse som vil bli etterforsket; om det er tilknytning vil sjekkes seinere.
Klokka 04.00 natt til lørdag sa operasjonsleder Sven Christian Lie til Dagbladet at politiet jobber med innhenting av video, samt avhør av vitner.
Klokka 08.00 var ingen pågrepet i saken, opplyser operasjonsleder Tore Solberg.

        - Vi undersøker etterforskningsspor, men det blir ikke noe operativt søk videre nå, med mindre det kommer noen tips, sier Solberg.
      
Mona Nordby i kriminalvakten i Oslo politidistrikt sier følgende til NTB lørdag morgen:

        - Vi har ingen navngitte mistenkte, men vi jobber både taktisk og teknisk med saken. Vi har innhentet overvåkingsbilder og vil innhente mer.
      
Politiet har tatt avhør av fornærmede.
Helga for to uker siden ble 16 personer pågrepet for 11 uprovoserte voldshendelser.
