
# Inter-Verona, Conte: «Nessun problema con i dirigenti, anche loro dicono che si poteva fare meglio»

Published at: **2019-11-07T22:00:00+00:00**

Author: **Franco Fiocchini**

Original: [Corriere della Sera](https://www.corriere.it/sport/19_novembre_08/inter-verona-conte-nessun-problema-dirigenti-anche-loro-dicono-che-si-poteva-fare-meglio-02988132-0228-11ea-9239-aaac9df492cd.shtml)

Nella prima conferenza stampa dopo il suo feroce sfogo verbale, stonato per i modi e la tempistica, alla fine della sfida col Borussia Dortmund Antonio Conte ha preso tutti in contropiede. «Voi lo vedete come sfogo, io come un modo costruttivo per cercare di capire dove si è commesso qualche errore senza additare niente a nessuno. Per primo mi sono messo dentro le situazioni in maniera costruttiva per ribadire alcuni concetti. Si tratta di situazioni che per primi sono proprio i nostri dirigenti, quando siamo nel privato, a riconoscere che potevano essere fatte in modo migliore. Non so se qualche dirigente ha recepito le mie osservazioni come sfogo. Io sono stato chiamata all’Inter per aumentare i giri del motore, per cambiare un tipo di situazione che non andava bene da ben 9 anni, a parte gli ultimi due con Spalletti che ha fatto un buon lavoro. Sapevo di arrivare in un momento storico difficile perché chi ci sta davanti, non solo la Juve, è ben strutturato da diversi anni. Se vogliamo riportare l’Inter a essere protagonista, come vuole il presidente, tutti dobbiamo alzare di tanto i giri del motore. E se mi accorgo che questo non può essere fatto diventa difficile per me perché io non posso snaturarmi. Io non posso accontentarmi, non mi piace vivacchiare. E mi spiace se porto qualcuno a lavorare a dei ritmi ai quali non è abituato. Ma noi siamo l’Inter e dobbiamo tornare protagonisti».
Poi il tecnico interista è tornato a parlare del mercato estivo. «Le scelte sono state fatte in collaborazione col club, ma non abbiamo messo in preventivo situazioni che poteva accadere come, del resto, si erano già verificate in passato. A livello numerico, però, siamo stati superficiali. Cosa è successo nel 2° tempo contro il Dortmund? Ci hanno costretto a difenderci nella nostra metà campo non so se per calo fisico nostro, per stanchezza o per merito e bravura dei tedeschi. La verità è una via di mezzo. Vincere a Dortmund ti cambiava la vita e c’è grande rimpianto per quello che poteva essere visto come abbiamo giocato in Germania e col Barcellona. Oggi le possibilità di passare sono molto esigue».
Contro il Verona sabato ore 18 ultima delle 7 partite in 21 giorni prima della sosta. «Serve grande attenzione perché è una squadra in salute, corre e pressa. Dovremo essere bravi a smaltire la delusione e l’amarezza della sconfitta di Champions».
Solo dopo l’ultima rifinitura nel pomeriggio di venerdì il tecnico interista deciderà se convocare Asamoah e D’Ambrosio per portarli in panchina. Rispetto a Dortmund probabile venga concesso un turno di riposo a de Vrij con Godin al centro della difesa e Bastoni a sinistra. Sulla destra tocca a Lazaro mentre in avanti, fermi ai box Sanchez e Politano, non restano che Lukaku e Lautaro, oltre al giovanissimo Esposito. «Quando affronti 2 manifestazioni impegnative come campionato e Champions devi mettere in preventivo qualche infortunio importante - ha sottolineato Conte -. Preoccupato? Mi fido di questo gruppo anche se si sta riducendo ai minimi termini perché i ragazzi mi stanno dando l’anima. Io voglio alzare l’asticella a tutti a cominciare da me stesso. Mi fido tanto di Esposito e sono pronto a farlo giocare dal primo minuto. Sensi? Valuteremo se farlo giocare dall’inizio».
