
# Борисов: Изборите станаха скучни

Published at: **2019-11-04T07:24:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Borisov-Izborite-stanaha-skuchni-910906)

Въпреки че ГЕРБ е в управлението от много години, отново огромният брой избиратели ни дадоха своето доверие, а след управление на БСП те имат нула кметове, коментира премиерът Бойко Борисов резултатите от балотажа в страната. Според него на този вот се е върнала нормалността в изборния процес, защото не е нормално една партия да печели във всички големи градове.
"Там, където губим - Благоевград, Русе... партията е първа политическа сила като общински съветници, така че може да се подели отговорността“, коментира той. 
Според него по време на предизборната кампания са се изговорили много глупости, но пък трябвало да приключат с втория тур на изборите.
"Надявам се от утре да се хванат на работа, защото се оказа, че много мераклии за работа има, а там където сме загубили в областните градове, ще можем да споделим управлението“, коментира Борисов.
Освен че поздрави победителите, Борисов отсече, че коментарите на анализаторите, че ГЕРБ има по-слаб резултат на този вот, са неоснователни.
"Дай Боже на всеки такова отстъпление, да бият 15 пъти поред и да го наричат отстъпление. Кое е отстъпление?!Партията е първа", настоя той. 
По думите му изборите дори вече са станали скучни, защото първата политическа сила винаги е ГЕРБ.
Премиерът припомни, че на конференция на ГЕРБ преди месеци той е разкритикувал част от местните организации на ГЕРБ и е казал, че в някои градове са се превърнали в дерибеи.
"Там загубиха, но ще си вземем решенията в партията, защото за няколко месеца ние проведохме два избора и аз благодаря, че пак ни дадоха своето доверие – след "Апартаментгейт", Атанас Камбитов, който играе ръченица с пари на челото и хората там наредиха ГЕРБ да е първа партия, наслушах се на какви ли не обиди, да са живи и здрави", каза лидерът на ГЕРБ.
"Събрах ги и Камбитов, и Икономов, и кмета на Сандански, и им казах "Ще загубите". "Не, ще спечелим!", казаха те. Сега партията ще си направи изводите, по-добре е да се очисти", каза Бойко Борисов и допълни, че ГЕРБ ще вземе решение да няма кметове с повече от три мандата.
"Във Варна и в Пловдив БСП ги няма. В София два пъти ги бием", отсече той.
Той призна, че е очаквал резултатите на местния вот и за него те не са изненада.
А специално за столицата, където днес за Йорданка Фандъкова от ГЕРБ стана кмет за четвърти път, Борисов коментира, че "синьо- червената мъгла, която дълги години управляваше София за малко да спечели". 
А по повод на опонента й Мая Манолова, издигната от инициативен комитет, но подкрепена от БСП, и от десни партии, той призна, че е против независимите, защото нито една партия не носи отговорност за тях.
"За всички наши грешни действия получаваме се шамарите, уроците, за добрите ни действие получаваме доверие", обясни Борисов.
Според него общинските съвети управляват градовете и така трябва да бъде, защото всичко друго води към анархия и безотговорност.
"Тогава да направим друго на следващите избори – да има само независими и ние партиите да се примъкваме, защото някога са ни казали "Добър ден", възмути се Борисов.
Премиерът призова и БСП да спре да настоява да намаляване на данъците.
"Да спрат с това намаляваме данъците, прагматичният кмет особено на София, колкото и непопулярно да е, но камините, старите автомобили, минаването през центъра, всичко това трябва да се решава, не може без данъци. И аз искам да съм добър, искам да няма данъци, но хазната трябва да са се пълни, за да има за пенсионери, учители, военни", коментира той.
А относно искането на президента Румен Радев за среща заради огромния брой невалидни бюлетини и купените гласове, които компрометират изборния процес, Борисов не смята, че е нужно да се проведе такава.
"Можеше да се направи и след изборите за президент, аз също имах подозрение, че са ги купили", отсече той.
