
# Віктор Постол у лютому боксуватиме за титул WBC з мексиканцем Хосе Карлосом Раміресом

Published at: **2019-11-01T20:31:00+00:00**

Author: ****

Original: [ZIK.UA](https://zik.ua/news/2019/11/01/viktor_postol_u_lyutomu_boksuvatyme_za_tytul_wbc_z_meksykantsem_hose_karlosom_1681931)


        Команди українця Віктора Постола і мексиканця Хосе Карлоса Раміреса домовилися про титульний бій без торгів.
      
Представники претендента на титул WBC українського боксера Віктора Постола і чемпіона WBC і WBO в першій напівсередній вазі мексиканця Хосе Карлоса Раміреса домовилися про проведення бою.
Поєдинок Постол – Рамірес орієнтовно відбудеться 1 лютого 2020 року. Про це повідомляє Luckypunch.net у Facebook.
«Команди екс-чемпіона WBC в першій напівсередній вазі Віктора Постола і нинішнього володаря титулів WBC і WBO Хосе Карлоса Раміреса домовилися про проведення бою без промоутерських торгів. Як повідомляє журналіст Ден Рафаель, поєдинок має відбутися 1 лютого, в прямому ефірі його покаже телеканал ESPN», – йдеться в повідомленні.
Також повідомляється, що ключову роль в досягненні домовленості щодо поєдинку зіграв президент Всесвітньої боксерської ради Маурісіо Сулейман.
Нагадаємо, в серпні WBC зобов’язав Хосе Раміреса приступити до переговорів щодо титульного поєдинку з українським претендентом Віктором Постолом. Планувалося, що бій за титул чемпіона WBC проти мексиканця українець проведе 30 листопада на арені Banc of California Stadium в Лос-Анджелесі (США). Але цей план змінився, коли в середині серпня Раміресу зробили операцію на руці.
Віктор Постол був володарем пояса WBC у першій напівсередній вазі у 2015/2016 роках.
 
