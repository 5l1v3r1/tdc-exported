
# Україна потрапила до топ-5 небезпечних країн для журналістів

Published at: **2019-11-05T18:25:00+00:00**

Author: ****

Original: [ZIK.UA](https://zik.ua/news/2019/11/05/ukraina_potrapyla_do_top5_nebezpechnyh_krain_dlya_zhurnalistiv_1684361)


        Міжнародна федерація журналістів включила Україну в п'ятірку країн з високим рівнем небезпеки для роботи журналістів.
      
Про це повідомляється на сайті організації. 
Зазначається, що Україна є небезпечною країною, особливо у Києві і столичному регіоні. У повідомленні сказано, що з 1995 року в Україні було вбито 16 працівників ЗМІ, включаючи сімох іноземних (1 – громадянин Італії, 6 – громадяни Росії).
Міжнародна федерація журналістів акцентує особливу увагу на так і не розкриті справи Георгія Гонгадзе, В'ячеслава Веремія і Вадима Комарова.
Також стурбованість федерації викликає той факт, що державні ЗМІ в основному належать олігархам, що у свою чергу ускладнює роботу журналістів. 
Зазначається, що федерація розпочала кампанію "Кінець безкарності за злочини проти журналістів". Її мета – привернути увагу до проблем фізичної безпеки журналістів у всьому світі. Цього року федерація приділяє особливу увагу п'яти країнам: Філіппінам, Сомалі, Перу, Палестині і Україні.
Раніше повідомлялося, що Україна опинилася серед "частково вільних країн" у новому рейтингу "Свобода в мережі-2019", який склала правозахисна організація Freedom House.
