
# Враг на красотата: Пушенето състарява лицето

Published at: **2019-11-05T12:10:00+00:00**

Author: **Веселина Йорданова**

Original: [Dnes.bg](https://www.dnes.bg/mish-mash/2019/11/05/vrag-na-krasotata-pusheneto-systariava-liceto.428609)

Известно е, че тютюнопушенето е свързано с редица нежелани странични ефекти. Специалисти установиха, че лицето на закоравелия пушач може преждевременно да се състари, съобщава в. "Мирър".
Изследването на учени от университета в Бристол обхванало 182 961 участници, които никога не са пушили, и други 150 831, които пушат или са отказали цигарите. Били ползвани данни на "Байобанк Великобритания". Специалистите взели предвид 18 000 характерни особености, въз основа на които направили сравнения в двета групи участници.
Резултатите показали, че хората, които пушат или са бивши пушачи, са с увеличен риск от по-бързо състаряване на лицата им, от влошаване на белодробните им функции и от рак на кожата.
"Изследвахме хиляди характерни особености, за да идентифицираме онези, които вероятно оказват влияние колко закоравял е даден пушач", заяви ръководителката на екипа Луиз Милард.
Констатирано е, че пушенето има вреден ефект не само върху здравето на белите дробове, но и върху стареенето на лицето. Пушенето намалява количеството кислород, които достига до кожата ви. Това означава, че ако пушите, кожата ви старее по-бързо.
Пушенето преждевременно състарява кожата ви с между 10 и 20 години и увеличава 3 пъти вероятността да имате бръчки по лицето, особено около очите и устата. Добрата новина е, че когато откажете цигарите, ще предотвратите бъдещо увреждане на кожата си, предизвикано от пушенето. (БТА)
