
# Учителі, які пройшли сертифікацію, отримають 20% надбавки

Published at: **2019-11-02T16:10:00+00:00**

Author: ****

Original: [ZIK.UA](https://zik.ua/news/2019/11/02/uchyteli_yaki_proyshly_sertyfikatsiyu_otrymayut_20_nadbavky_1682295)


        807 учителів початкових класів взяли участь у другому етапі пілотної сертифікації – незалежному оцінюванні фахових знань та умінь. Результати тестування, яке проходило у формі ЗНО, вчителі отримають до 21 листопада.
      
Про це повідомляє Освіта.
Попередньо учасники пройшли перший етап сертифікації, під час якого відібрані Державною службою якості освіти експерти вивчали їх практичний досвід роботи. Другий етап проводився у формі тесту, який тривав 180 хвилин. Загалом до нього увійшло 100 завдань різного типу, які перевіряли рівень обізнаності в організації навчального процесу, виховання і розвитку учнів, створення інтерактивного освітнього середовища тощо. Максимальна кількість балів, яку можуть набрати учасники – 100.
Найближчим часом буде визначений пороговий бал «склав/не склав» для учасників сертифікації. У ньому враховуватимуться результати вивчення практичного досвіду роботи та незалежного тестування.
Якщо учасник подолає поріг з тестування і не подолає з вивчення практичного досвіду – комісія може прийняти рішення вивчити його е-портфоліо. За результатами цього розгляду комісія може прийняти рішення про успішне проходження учасником сертифікації.
Учителі, які успішно пройдуть сертифікацію, упродовж 3 років отримуватимуть 20% надбавки посадового окладу. Окрім цього, проходження сертифікації зараховуватиметься як атестація педагогічного працівника з присвоєнням йому наступної категорії або підтвердженням наявної вищої.
Нагадаємо, 11 жовтня завершився перший етап пілотної сертифікації вчителів, під час якого відбулось експертне оцінювання професійних компетентностей учасників сертифікації.
