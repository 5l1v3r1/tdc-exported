
# करतारपुर गलियारे के उद्घाटन से पहले भारत ने पाकिस्तान को आतंकवाद पर किया सचेत

Published at: **2019-11-06T19:28:49+00:00**

Author: **पंकज कुमार पाण्डेय।,नई दिल्ली।**

Original: [https://www.livehindustan.com](https://www.livehindustan.com/national/story-india-warns-pakistan-on-terrorism-issue-before-inauguration-of-kartarpur-corridor-2835710.html)

करतारपुर गलियारे के उद्घाटन के लिए पाकिस्तान ने एक वीडियो संगीत जारी किया है। इस वीडियो में खालिस्तान समर्थक आतंकवादी जरनैल सिंह भिंडरावाले समेत कई अन्य की तस्वीरों का इस्तेमाल किया गया है। पाकिस्तान की इस मंशा पर भारत सरकार के साथ ही पंजाब सरकार ने भी कड़ी आपत्ति जाहिर करते हुए सवाल खड़े किए हैं।  इस वीडियो में भिंडरावाले सहित खालिस्तान समर्थक आतंकवादियों की तस्वीरों का इस्तेमाल करने पर भारत का मानना है कि पाकिस्तान का रवैया संदेह बढ़ाने वाला है। 
भारत सरकार ने सुरक्षा पहलुओं पर एजेंसियों को पूरी तरह सतर्क रहने को कहा है। सूत्रों ने कहा कि वीडियो में खालिस्तानी आतंकियों की तस्वीर का प्रयोग करना पाकिस्तान की कुटिल चाल का पर्दाफाश करता है। भारत सरकार पाकिस्तान के दुष्प्रचार का जवाब देने के लिए सभी तरह के कदम उठा रही है। सूत्रों ने कहा कि इस तरह की पुख्ता सूचनाएं हैं कि करतारपुर गलियारे का डिजाइन पाकिस्तानी सेना की ओर से तैयार किया गया है। 
पाकिस्तान के इस छिपे एजेंडे की वजह से सुरक्षा एजेंसियां करतारपुर गलियारा के संभावित नुकसान से आशंकित हैं और इस तरह के पुख्ता इंतजाम किए गए हैं कि सुरक्षा से कोई समझौता न हो। सूत्रों ने कहा कि हम ऐसे देश के साथ डील कर रहे हैं जिनके पास दुष्प्रचार की बड़ी मशीनरी है। पाकिस्तानी विदेश मंत्री द्वारा करतारपुर प्रस्ताव को गुगली बताने और पाकिस्तान के राष्ट्रपति द्वारा इसे शतरंजी चाल बताए जाने का हवाला देते हुए कहा कि पाकिस्तान का नकाब कई बार उतर जाता है। दरअसल, पाकिस्तान पंजाब और भारत के कई अन्य राज्यों में अलगाववाद को भड़काना चाहता है। 
भारत देख रहा नया अवसर सूत्रों ने कहा कि पाकिस्तान की हरकतों से भारत चिंतित है लेकिन हम इसे श्रद्धालुओं के लिए एक अवसर के रूप में भी देख रहे हैं। हम काफी समय से श्रद्धालुओं के लिए करतारपुर गलियारा खोलने का मुद्दा उठा रहे थे और हमने सोच समझकर ये फैसला किया है। सूत्रों ने कहा, हम उम्मीद करते हैं कि ये शांति का गलियारा होना चाहिए। ये संबंधों को सकारात्मक ऊर्जा दे सकता है लेकिन दूसरे पक्ष यानी पाकिस्तान को साबित करना है।

        Read Also: गुजरात सरकार ने मुख्यमंत्री, वीआईपी की यात्रा के लिए 191 करोड़ रुपये का विमान खरीदा
      
यात्रियों की सुरक्षा का मुद्दा उठायाअधिकारियों ने कहा, हमने अपने यात्रियों की खालिस्तानी समूहों व अन्य आतंकी गुटों से सुरक्षा के खतरे को लेकर चिंता जाहिर की है। पाकिस्तानी पक्ष ने सुरक्षा को लेकर आश्वस्त किया है। 
भारत ने साझा की सूचीभारत ने पाकिस्तान से शुरुआती जत्थे में करतारपुर जाने वाले 500 श्रद्धालुओं की सूची साझा की है लेकिन पाकिस्तान ने अभी सूची साझा नहीं की है।
पाक पीएम के ट्वीट पर सवालसूत्रों ने कहा हमने पाकिस्तान प्रधानमंत्री के ट्वीट देखे हैं जिसमें कहा गया है कि श्रद्धालुओं के लिए पासपोर्ट की जरूरत नही है। हमने उनसे स्पष्टीकरण मांगा है और जवाब का इंतजार कर रहे हैं। हमें नहीं लगता एमओयू को ट्वीट से बदला जा सकता है।
समन्वय की आसअधिकारियों ने कहा कि हम नौ नवंबर के उद्घाटन समारोह को लेकर पाकिस्तानी पक्ष से समन्वय चाहते हैं। हमने लचीला रुख अपनाया है लेकिन हम पाकिस्तानी पक्ष से कार्यक्रम की कापी का इंतजार कर रहे हैं।
सिद्धू को अनुमति नहीं मिलेगी सूत्रों ने कहा कि सिद्धू को अलग से पाकिस्तान जाने के लिए राजनीतिक अनुमति दिए जाने की संभावना नहीं है। जो श्रद्धालुओं के जत्थे में शामिल हैं उनको ही राजनीतिक संस्तुति की जरूरत नहीं है। अलग से संस्तुति नहीं दी जाएगी। सिद्धू ने पाकिस्तान में करतारपुर गलियारे के उद्घाटन समारोह में शामिल होने के लिए फिर विदेश मंत्रालय से अनुमति मांगी है। नौ नवंबर को होने वाले इस समारोह में जाने के लिए सिद्धू पहले भी विदेश मंत्रालय को चिट्ठी लिख चुके हैं।

        पाइए देश-दुनिया की हर खबर सबसे पहले www.livehindustan.com पर। लाइव हिन्दुस्तान से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    
      
