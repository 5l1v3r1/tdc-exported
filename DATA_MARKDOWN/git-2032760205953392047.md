
# Advokátska komora prešetruje viacero podnetov v súvislosti s kauzou Kočnerova Threema

Published at: **2019-11-07T09:35:05+00:00**

Author: **Webnoviny**

Original: [Denník politika](http://dennikpolitika.sk/archiv/88904)

7.11.2019 (Webnoviny.sk) – Na medializované informácie o komunikácii v aplikácii Threema Mariana K. reaguje aj Slovenská advokátska komora (SAK). Agentúru SITA o tom informovala jej hovorkyňa Alexandra Donevová s tým, že komora vyhodnocuje viacero informácií.
V prepisoch komunikácie sa objavilo viacero advokátov, sudcov či prokurátorov. „Prepismi Threemy nedisponujeme, reagovať tak môžeme až na informácie zverejnené v médiách. Každú informáciu, ktorá sa týka advokáta, vyhodnocujeme a následne kancelária komory podáva Revíznej komisii SAK podnet na prešetrenie. Komisia v súvislosti s medializovanými kauzami v tomto čase z našej iniciatívy prešetruje už viacero podnetov v súvislosti s medializovanými kauzami Mariana K. a prepisov jeho komunikácie cez aplikáciu Threema,“ uviedla Donevová.
Komora má podľa slov hovorkyne dostatočné mechanizmy na to, aby prípadné porušenia vedela potrestať. „Dohľad nad riadnym výkonom advokácie patrí k základným úlohám SAK. Konáme vo všetkých veciach možného porušenia advokátskych predpisov, o ktorých sa dozvieme. Máme prepracovaný a funkčný systém dohľadu nad dodržiavaním stavovských predpisov, vrátane etických pravidiel, ktorý dôsledne uplatňujeme aj v aktuálnej situácii,“ dodala hovorkyňa.
Marian K. čelí v súčasnosti obžalobe z objednávky vraždy novinára Jána Kuciaka. Okrem iného boli medializované prípady jeho komunikácie, cez ktorú údajne ovplyvňoval rozhodnutia súdov či prokuratúry.
Viac k témam: Kočner komunikácia Threema, Slovenská advokátska komora SAKZdroj: Webnoviny.sk – Advokátska komora prešetruje viacero podnetov v súvislosti s kauzou Kočnerova Threema © SITA Všetky práva vyhradené.
