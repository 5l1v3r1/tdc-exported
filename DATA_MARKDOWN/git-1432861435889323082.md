
# Светците почти превзеха Етихад, но късен обрат спаси Манчестър Сити от издънка

Published at: **2019-11-02T19:12:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/england/svetcite-pochti-prevzeha-etihad-no-kysen-obrat-spasi-manchestyr-siti-ot-izdynka-1391134.html)

Английският шампион Манчестър Сити постигна много трудна, но и също толкова важна победа като домакин във Висшата лига. "Гражданите" се нуждаеха от късен обрат, за да победят Саутхемптън с 2:1 в мач от 11-ия кръг на английския шампионат.
Още в 13-ата минута Джеймс Уорд-Праус шокира "Етихад", а в продължение на близо час игра "небесносините" не намираха отговор на допуснатия гол. В 70-ата минута Серхио Агуеро върна своя отбор в мача с изравнително попадение.
Четири минути преди изтичането на редовното време Кайл Уокър успя да изкове пълния обрат в срещата, който даде спокойствие на тима преди така важния мач срещу Ливърпул на "Анфийлд" в следващия кръг.
Разликата между Манчестър Сити и Ливърпул остава шест точки, след като и мърсисайдци се нуждаеха от късен обрат, за да вземат трите точки. За Саутхемптън пък този резултат дори може да се сметне за добър на фона на скорошното поражение от Лестър с 0:9. Въпреки това тимът остава в зоната на изпадащите с едва осем точки на сметката си.
