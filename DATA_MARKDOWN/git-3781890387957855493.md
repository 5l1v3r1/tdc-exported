
# ชงงบทำต่อ! 'เขื่อนคลองเปรมประชากร'เฟสแรกคืบ90%

Published at: **2019-11-06T06:00:00+00:00**

Author: ****

Original: [เดลินิวส์](https://www.dailynews.co.th/bangkok/740191)


        ส่องความคืบหน้า 'เขื่อนคลองเปรมประชากร' แล้วเสร็จกว่า 90 เปอร์เซ็นต์ เฟสแรกใกล้สำคัญ "กรุงเทพมหานคร" จ่อชงของบฯทำต่อ เพื่อยกระดับคุณภาพชีวิตคนริมคลอง
      
โครงการก่อสร้างเขื่อนคลองเปรมประชากร และการจัดการที่อยู่อาศัยริมคลองเปรมประชากรเป็นหนึ่งในโครงการพัฒนาลำน้ำคลองเปรมประชากร เพื่อสิ่งแวดล้อมและคุณภาพชีวิตประชาชน ซึ่งได้ดำเนินการมาตั้งแต่ กลางเดือน พ.ค. 62 จากคลองบ้านใหม่ถึงหมู่บ้านแกรนด์คาแนล ความยาว 460 เมตร  และจะสิ้นสุดสัญญาวันที่ 15 ธ.ค.นี้ รวมระยะเวลาดำเนินการ 200 วัน
 สำหรับโครงการดังกล่าว ก่อนหน้านี้ นายณรงค์ เรืองศรี ผู้อำนวยการสำนักการระบายน้ำ กรุงเทพมหานคร (กทม.) ได้เดินหน้าจัดระเบียบคลองเปรมประชากร เนื่องจากปัจจุบันมีผู้บุกรุกทั้งเพื่ออยู่อาศัยและสร้างให้เช่า รวมทั้งมีการให้บ้านเลขที่ โดยรัฐบาลและกระทรวงมหาดไทย มีนโยบายให้กรุงเทพมหานครและหน่วยงานที่เกี่ยวข้อง ดำเนินการปรับปรุงและพัฒนาคลองเปรมประชากรให้มีความสะอาด สวยงาม สามารถใช้เป็นทางสัญจร ด้วยการฟื้นฟูสภาพคลอง การปรับปรุงภูมิทัศน์ การสร้างการรับรู้และการพัฒนาคลองเปรมประชากรและคุณภาพชีวิตของประชาชนในพื้นที่ โดยให้กรุงเทพมหานครพิจารณาก่อสร้างเขื่อนคลองเปรมประชากรตามสภาพและมอบให้ สถาบันพัฒนาองค์กรชุมชน (องค์การมหาชน) หรือ พอช. และกรมธนารักษ์ ร่วมกับกรุงเทพมหานคร วางผังการจัดหาที่อยู่อาศัยถาวรให้กับผู้ได้รับผลกระทบ ซึ่งในด้านการสร้างความเข้าใจกับชุมชนที่จะได้รับผลกระทบจากการดำเนินโครงการ ทุกหน่วยงานที่เกี่ยวข้องได้ร่วมสร้างความเข้าใจกับชุมชนริมคลองครบทุกชุมชนแล้ว ขณะนี้อยู่ระหว่างการรับรองสิทธิผู้เข้าร่วมโครงการพัฒนาที่อยู่อาศัยอย่างต่อเนื่องทุกวัน ควบคู่ไปกับการสร้างความเข้าใจเพิ่มเติมให้กับผู้ที่ยังไม่ตัดสินใจเข้าร่วมโครงการ ทั้งนี้ ปัจจุบันสำนักการระบายน้ำ อยู่ระหว่างดำเนินงานก่อสร้างเขื่อนริมคลองเปรมประชากร จากคลองบ้านใหม่ถึงหมู่บ้านแกรนด์คาแนล ความยาว 581 เมตร เริ่มต้นสัญญาวันที่ 23 พ.ค. 2562 ระยะเวลาก่อสร้าง 200 วัน มีผลการดำเนินงานร้อยละ 72
    ด้านสำนักงานเขตดอนเมืองได้ตรวจสอบในส่วนของพื้นที่ พบบริเวณดังกล่าวอยู่ระหว่างดำเนินการตามแผนแม่บทโครงสร้างพื้นฐานระบบคลองและการพัฒนาชุมชนริมคลองเปรมประชากร ตั้งแต่ปี 62 - 70 เพื่อแก้ไขปัญหาการรุกล้ำลำคลองและสภาพความเป็นอยู่ที่แออัดของประชาชนที่อาศัยอยู่ริมคลอง รวมถึงปัญหาสิ่งแวดล้อมอื่น ๆ โดยที่แผนแม่บทจะเป็นกรอบในการพื้นฟูและพัฒนาคลองเปรมประชากรสำหรับการพัฒนาร่วมกันทั้งภาครัฐ ภาคเอกชน และชุมชนตามแนวทางการพัฒนาอย่างยั่งยืนต่อไป ส่วนกรณีการออกเลขบ้านให้บ้านที่รุกล้ำคลองเปรมประชากร นายทะเบียนท้องถิ่น มีหน้าที่ต้องออกทะเบียนบ้านให้ ถ้ามีสภาพเป็นบ้านตามกฎหมาย เพื่อเป็นสถิติทางทะเบียนราษฎร์ โดยจัดทำทะเบียนบ้านชั่วคราวให้ ซึ่งไม่ก่อให้เกิดสิทธิ์ใด ๆ ในที่ดิน
   โครงการนี้มีความคืบหน้าไปมาก นางวันทนีย์ วัฒนะ รองปลัดกรุงเทพมหานคร พร้อมด้วย นางสุธาทิพย์ สนเอี่ยม ผู้ช่วยปลัดกรุงเทพมหานคร นายสุชีพ อารีประชาภิรมย์ ผู้อำนวยการเขตดอนเมือง และเจ้าหน้าที่หน่วยงานที่เกี่ยวข้อง ได้ลงพื้นที่ติดตามความคืบหน้าการก่อสร้างเขื่อนคลองเปรมประชากร ในระยะที่ 1 พบว่ามีความคืบหน้าเร็วกว่าแผนที่กำหนดไว้นางวันทนีย์ ให้สัมภาษณ์ว่า จากการตรวจติดตามราชการและการปฏิบัติงานในพื้นที่เขตดอนเมือง พร้อมด้วยคณะผู้บริหาร ได้ทำการลงพื้นที่ติดตามความคืบหน้าโครงการก่อสร้างเขื่อนคลองเปรมประชากร พบว่าช่วงปลายเดือน ต.ค. มีความคืบหน้าไปแล้วกว่า 90 เปอร์เซ็นต์ ซึ่งถือว่าเร็วกว่าแผนงานที่ได้กำหนดไว้ โดยควรน่าจะทำได้แค่ 76 เปอร์เซ็นต์เท่านั้น จึงนับว่าเป็นเรื่่่องที่น่ายินดี จากการได้ตรวจดูการทำงานเห็นว่ามีแนวเขื่อนคืบหน้าไปอย่างชัดเจน เชื่อว่าจะแล้วเสร็จทันตามกำหนดแน่นอน โดยในปี 63 จะนำเสนอเรื่องเข้าสู่สภากรุงเทพมหานครเพื่อขออนุมัติงบประมาณจัดทำในระยะที่2 เพื่อจะได้ดำเนินการในจุดอื่นต่อไป โดยหากทำได้ตามแผน นอกจากคลองเปรมประชากรจะกลับมาเป็นสวยงามยิ่งกว่าเดิมแล้ว ยังสามารถช่วยเพิ่มประสิทธิภาพการระบายน้ำให้ดียิ่งขึ้นด้วย 
อย่างไรก็ตาม ต้องขอความร่วมมือจากประชาชนที่อาศัยอยู่ริมคลองเปรมประชากร ให้ช่วยกันรักษาความสะอาด ไม่ทิ้งขยะลงในคลอง เพื่อให้น้ำในลำคลองมีความสะอาด ปราศจากมลพิษน้ำเน่าเสียและไม่ตื้นเขินจากปัญหาขยะ ซึ่งถ้าทุกคนช่วยกันจะทำให้คุณภาพชีวิตของผู้อยู่อาศัยริมคลองดีขึ้นไปด้วย ส่วนเรื่องการจัดสร้างที่อยู่อาศัยให้กับประชาชนที่เคยอยู่ในส่วนพื้นที่รุกล้ำริมคลอง ทางสถาบันพัฒนาองค์กรชุมชน (องค์การมหาชน) หรือ พอช. เป็นผู้ดำเนินการมาตั้งแต่ต้นในการพูดคุยกับชาวบ้านถึงปัญหาและความต้องการต่างๆ โดยรูปแบบที่อยู่อาศัยจะเป็นไปตามที่ตกลงกันไว้.    
