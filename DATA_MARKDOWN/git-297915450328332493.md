
# Prostituce a kuplířství? Kdepak, hájí se u soudu majitel gayklubu

Published at: **2019-11-04T16:15:00+00:00**

Author: **ČTK**

Original: [Pražský deník](https://prazsky.denik.cz/zlociny-a-soudy/prostituce-a-kuplirstvi-kdepak-haji-se-u-soudu-majitel-gayklubu-20191104.html)

Obžalobě čelí vedle Scolariho také bratři Luboslav a Ivan Arsovovi původem z Bulharska, Čech Lukáš Rejmon a Slováci Branislav Tomaníček a Jakub Rajnec. Obviněným je od 27 do 54 let. Některé z nich viní státní zástupkyně i ze svádění k pohlavnímu styku a z ohrožování výchovy dítěte. Za obchodování s lidmi hrozí pět až 12 let vězení.
Scolari, Luboslav Arsov, Rejmon a Tomaníček podle obžaloby nejméně od dubna 2015 do listopadu 2017 zjednávali do privátního gayklubu v ulici V Jámě mladíky ve věku 18 až 25 let, ale i mladší, a to nejen na pozice tanečníků a společníků, ale i k poskytování sexuálních služeb za úplatu.
Od prostitutů pak provozovatelé klubu údajně vybírali peníze buď tak, že jim ukládali pokuty za údajné pracovní prohřešky, nebo tak, že vyžadovali platbu za využití privátního prostoru v klubu či "výkupné", když chtěl prostitut opustit bar se zákazníkem.
Čtyřiapadesátiletý Scolari se dnes u pražského městského soudu prezentoval jako manažer slavných zpěváků. "Naprosto se s tím neztotožňuji, jakékoliv obvinění odmítám," řekl italsky k údajnému organizování prostituce v jeho podniku. "Lidi jsem do klubu nikdy osobně nepřijímal. Personál u vstupu jsem vždy upomínal, že je nutné kontrolovat věk hostů," pokračoval. Podotkl také, že sex s více lidmi nebo s prostituty není nelegální.
Proti obžalobě se vymezili i provozní už neexistujícího klubu Rejmon a Luboslav Arsov. "Klub Escape v žádném případě nikdy nebyl bordel. Výdělečnou činností nebyla prostituce. V podstatě to byl takový kabaret," prohlásil Arsov.
"Sex byl v klubu zakázán. Co dělali kluci mimo klub, to byla jejich svobodná vůle," doplnil. Podnik měl podle něj příjmy jenom ze vstupného a z prodeje nápojů. "Byl to normální klub s tanečníky. Žádné pokoje, žádné ceníky za erotické služby. Kdybychom vydělávali na prostituci, tak klub nebude ztrátový," přidal se Rejmon.
Oba muži zpochybnili věrohodnost svědků, hovořili o lhářích a podvodnících. Připustili nicméně, že v podniku existovalo "privátko", tedy box skrytý za závěsem. "Co se dělo za závěsem, jsme nekontrolovali. Respektovali jsme, že to bylo privátní," řekl k tomu Rejmon.
Obžaloba také tvrdí, že Scolari a jeho partner Rajnec opakovaně opíjeli tři nezletilé mladíky a potom s nimi měli skupinový sex. S dalším mladistvým a s Luboslavem Arsovem údajně Scolari vyjel za společnými sexuálními zážitky do Itálie a Švýcarska.
Bratři Arsovové také nabízeli mladým mužům z Česka dobře placenou práci společníků ve Švýcarsku a poté v Basileji organizovali jejich prostituci, dodala státní zástupkyně. Ivan Arsov dnes k věci odmítl vypovídat. V úterý soud vyslechne zbývající dva obžalované.
