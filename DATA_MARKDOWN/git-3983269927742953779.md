
# El Barça visita Milà amb l'objectiu de mantenir-se invicte a l'Eurolliga

Published at: **2019-11-01T09:27:04+00:00**

Author: **esport3**

Original: [CCMA](https://www.ccma.cat/esport3/el-barca-visita-mila-amb-lobjectiu-de-mantenir-linvicte-a-leurolliga/noticia/2960201/)

El Barça de bàsquet buscarà aquest vespre (20.00) continuar amb la ratxa de victòries a l'Eurolliga. L'equip és líder en solitari de la competició després de guanyar els cinc partits disputats fins ara, i juga el sisè a la pista de l'Armani de Milà, un altre dels conjunts que han començat forts a Europa.
Malcolm Delaney és la gran novetat en l'expedició blaugrana. El base nord-americà podria reaparèixer després de dues setmanes d'absència per lesió i permetrà donar descans a alguns dels seus companys, especialment a Adam Hanga, que ha hagut de reconvertir-se davant les baixes del mateix Delaney, de Pangos, d'Heurtel i de Ribas. Caldrà veure quin paper té a partir d'ara el jove Leandro Bolmaro, que ha anat tenint un rendiment creixent com a complement de Hanga en la direcció del joc.    
El de Milà serà el primer de tres desplaçaments consecutius que posaran a prova la solidesa del liderat del Barça: després de visitar els d'Ettore Messina, els de Pesic buscaran el triomf a la pista del Zalgiris i a la d'un Reial Madrid que a diferència del Barça no ha començat bé la competició i ja compta 3 derrotes per només 2 victòries.  
