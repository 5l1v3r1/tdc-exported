
# Δήμαρχος Ρόδου: «Επιτακτική ανάγκη η ανατροπή της κατάστασης που παραλάβαμε»

Published at: **2019-11-01T11:30:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424949/dhmarxos-rodoy-epitaktikh-anagkh-h-anatroph-ths-katastashs-poy-paralabame)


        Την πρώτη συνεδρίασή του για τη νέα δημαρχιακή περίοδο είχε σήμερα Παρασκευή το νέο διοικητικό συμβούλιο του Δημοτικού Λιμενικού Ταμείου Νότιας Δωδεκανήσου, υπεύθυνο για τη λειτουργία των λιμένων σε Ρόδο, Κάρπαθο, Κάσο, Σύμη, Τήλο, Καστελλόριζο και Χάλκη.
      
Ο Δήμαρχος Ρόδου Αντώνης Β. Καμπουράκης, αφού καλωσόρισε τους αιρετούς εκπροσώπους των Δήμων που συμμετέχουν στο νέο ΔΣ, έδωσε το στίγμα της νέας διοίκησης και δεσμεύτηκε για την αμέριστη στήριξη του Δήμου Ρόδου και των αρμόδιων υπηρεσιών, στην κατεύθυνση της ευημερίας και της ανάπτυξης των νησιών.
Ο κ. Καμπουράκης επεσήμανε ότι πέρα από συναισθηματισμούς υπάρχει μια αποκαρδιωτική, πραγματικότητα η οποία απέχει παρασάγγας από αυτή που θα έπρεπε και γι αυτό πρέπει να αλλάξει.
"Είναι επιτακτική ανάγκη η ανατροπή της κατάστασης που παραλάβαμε" τόνισε χαρακτηριστικά ο Δήμαρχος Ρόδου και δεσμεύτηκε για γρήγορα βήματα, με τις σχετικές ανακοινώσεις να αναμένονται πολύ σύντομα.
