
# Ιράκ: Ένας νεκρός και 91 τραυματίες σε νέες συγκρούσεις

Published at: **2019-11-02T21:39:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595477/irak-enas-nekros-kai-91-travmaties-se-nees-sygkrouseis)

Ένας άνθρωπος σκοτώθηκε και άλλοι 91 τραυματίστηκαν σήμερα στην Βαγδάτη, σε συγκρούσεις με τις δυνάμεις ασφαλείας, καθώς χιλιάδες Ιρακινοί κατέβηκαν για άλλη μια φορά στους δρόμους, συνεχίζοντας τις ογκώδεις αντικυβερνητικές διαδηλώσεις. Δεκάδες χιλιάδες διαδηλωτές κατέκλυσαν αυτήν την εβδομάδα την πλατεία Ταχρίρ, στο κέντρο της πρωτεύουσας, ζητώντας την ανατροπή της πολιτικής ελίτ της χώρας. Οι κινητοποιήσεις αυτές ήταν οι μαζικότερες από την εποχή της ανατροπής του Σαντάμ Χουσέιν. Συνήθως, η κατάσταση είναι ήσυχη κατά την διάρκεια της ημέρας αλλά αφού πέσει το σκοτάδι οι κινητοποιήσεις γίνονται πιο βίαιες, με την αστυνομία να χρησιμοποιεί πλαστικές σφαίρες και δακρυγόνα απέναντι στους αυτοαποκαλούμενους «επαναστατημένους» νέους. Οι συγκρούσεις επικεντρώνονται κοντά στην Γέφυρα της Δημοκρατίας, στον ποταμό Τίγρη, που οδηγεί στην καλά φρουρούμενη Πράσινη Ζώνη, την περιοχή όπου βρίσκονται τα κυβερνητικά κτίρια και οι ξένες πρεσβείες. Οι διαδηλωτές λένε ότι οι ηγέτες κρύβονται εκεί, στην περιτειχισμένη, προνομιούχα περιοχή. Περισσότεροι από 250 άνθρωποι σκοτώθηκαν τον Οκτώβριο σε συγκρούσεις με τις δυνάμεις ασφαλείας, από τις πλαστικές σφαίρες και τα κάνιστρα των δακρυγόνων που έπληξαν κάποιους στο κεφάλι και το στήθος. Πηγή: ΑΠΕ-ΜΠΕ
