
# คาใจจ้างเด็กทำ'กระทง' ลิขสิทธิ์แอบตลบหลังจับละเมิด

Published at: **2019-11-04T10:52:00+00:00**

Author: ****

Original: [เดลินิวส์](https://www.dailynews.co.th/regional/739970)


        "พ่อ-แม่" สุดคาใจ หลังเจอ "เจ้าหน้าที่ตรวจจับลิขสิทธิ์" ล่อซื้อกระทง เน้นย้ำให้เด็กสาววัย 15 ปีทำ "ลายการ์ตูน" สุดท้ายเข้าจับกุมพร้อมโทรบอกครอบครัวให้เสียค่าปรับ 5 หมื่นบาท!
      
เมื่อวันที่ 4 พ.ย. ผู้สื่อข่าว "เดลินิวส์ออนไลน์" รายงานว่า โลกออนไลน์เกิดกระแสวิจารณ์อย่างหนัก ภายหลังจากที่คุณพ่อรายหนึ่ง ได้โพสต์ข้อความผ่านทางกลุ่มเฟซบุ๊ก@กลุ่มข่าวคนโคราชบ้านเอ็ง ระบุ "ขอสอบถาม ขอความช่วยเหลือหน่อยครับ พอดีลูกสาวไปส่งของที่หลังย่าโมแล้วโดนลิขสิทธิ์จับ ผมอยากรู้ว่ามีใครเห็นเหตุการณ์บ้างไหมครับ ถ้ามีคนเห็นช่วยอินบล็อก มาให้ข้อมูลผมด้วยนะครับ เหตุการณ์ก็เป็นตามที่แม่โพสต์ไปนะครับ ผมสงสารลูกผมมากเลยครับ มีการข่มขู่มากมาย ขอความกรุณาด้วยนะครับ เผื่อมีใครเห็น" นอกจากนี้ คุณพ่อได้เผยเรื่องราวจากคุณแม่เพิ่มเติมว่า "ท่านๆทั้งหลายที่มีหน้าตรวจจับลิขสิทธิ์ตรงนี้รู้ว่าคือหน้าที่แต่เกินไปไหมคะ" โดยเจ้าหน้าที่ได้โทรไปสั่งให้ลูกสาวให้ทำสินค้าตัวนี้ เน้นที่ตัวนี้ แล้วโอนเงินมัดจำมา 200 บาทพร้อมนัดรับของ แต่สุดท้ายแล้วมาจับกุมเขาและโทรบอกผู้ปกครองว่าถ้าไม่จ่ายต้องติดคุกพร้อมเรียกเงิน 50,000 บาทมิเช่นนั้นจะต้องติดคุก 2 ปี "เด็กเขาอยากทำกระทงขายเพื่อมีรายได้ด้วยความภาคภูมิใจที่ไม่ขอเงินพ่อแม่ ดีกว่าไปทำอย่างอื่นที่ไม่ดีต่อสังคม แต่ผลตอบรับกลับมาเด็กอายุ 15 เจอสิ่งที่ทำให้เขาหวาดกลัวและตกใจมาก...และในอนาคตภายภาคหน้าเด็กเหล่านี้เขาจะไว้ใจอะไรในสังคมนี้บ้าง ....กลุ่มคนพวกนี้กำลังทำวิธีส่องเฟซบุ๊กและล่อซื้อ และจะเจอเหมือนกับเด็กคนนี้และอีกหลายคนที่โดนอยู่.... #เตือนกันนะคะ ...เหมือนกับคนที่บ้านโดน" โดยสุดท้ายแล้ว คุณพ่อยังเผยเพิ่มเติมอีกว่า ได้ยอมจ่ายเงินให้เจ้าหน้าที่ไปเป็นเงิน 5,000 บาท เนื่องจากไม่อยากให้ลูกสาวถูกจับกุม และออกจากสถานการณ์ดังกล่าวมาก่อนอย่างไรก็ตาม ภายหลังจากที่เรื่องดังกล่าวเผยแพร่ออกไป ต่างมีชาวเน็ตเข้ามาแสดงความเห็นวิจารณ์การกระทำของเจ้าหน้าที่เป็นจำนวนมาก ขณะที่บางรายแนะนำให้ฟ้องศาลอีกด้วย...
ขอบคุณภาพและข้อมูลจาก @กลุ่มข่าวคนโคราชบ้านเอ็ง
