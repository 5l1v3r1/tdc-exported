
# אחרי מכירת הסניפים: יינות ביתן נערכת לפיטורי עובדים

Published at: **2019-11-04T00:00:00+00:00**

Author: **נורית קדוש**

Original: [כלכליסט - www.calcalist.co.il](https://www.calcalist.co.il/marketing/articles/0,7340,L-3773002,00.html)

שבוע אחרי שמכר 12 סניפים לרשתות ויקטורי ופרש מרקט, עובר נחום למהלך קיצוצים. לכלכליסט נודע כי בישיבה שהתקיימה אתמול הודיע ביתן לוועד עובדי מגה כי נוכח מצבה הקשה של הרשת, בכוונתו להתחיל לפטר עובדים. נציגי הוועד וההסתדרות שהיו בפגישה דרשו לקבל פרטים מדוייקים על המהלך ולטענתם, טרם קיבלו. הערכות הן, כי הוועד יתנגד למהלך.
יינות ביתן הודיעה הבוקר כי ההסתדרות והנהלת יינות ביתן יחלו בדיונים משותפים על-מנת לדון בתהליכי התייעלות וצמיחת רשת מגה. "בפגישה שהתקיימה אתמול ביוזמת יו"ר ההסתדרות ארנון בר דוד ובהשתתפותם של גיל ברטל, יו"ר הסתדרות המעוף, הנהלת קבוצת יינות ביתן ונציגי ועד עובדי מגה, כחלק משיתוף פעולה עם ההסתדרות, התקבלה החלטה משותפת בין כל הצדדים, על התנעתו של דיון משותף שיעסוק בתהליכי התייעלות ברמת המטה והסניפים, על-מנת להעלות את הרשת בחזרה אל מסלול פעילות עסקית צומחת. הנהלת יינות ביתן מחוייבת לצמיחת הרשת ולעובדי מגה והקבוצה כולה ותפעל כדי להבטיח עסקים בריאים וצומחים".
עוד נודע לכלכליסט כי לפגישה בה אמורים היו להשתתף, ביתן, יו"ר ועד העובדים של מגה אייל אלי וארנון בר דוד מההסתדרות, הגיע ביתן יחד עם 2 יועצים משפטיים, סמנ"לית משאבי אנוש, סמנכ"ל התפעול של הרשת ובנו יוסי המכהן כמשנה למנכ"ל. בישיבה אמר ביתן לנציגי העובדים כי מגה במצב קשה ומזה 3 שנים לא משתקמת. ביתן אמר עוד כי יש צורך בסגירת סניפים נוספים ופיטורי עובדים, בכדי לקצץ 100 מיליון שקל. מצד נציגי העובדים נרשמה התנגדות חריפה. בסביבת העובדים טוענים כי אחרי שהחליף את ההנהלה הקודמת, גייס ביתן סמנכ"לים רבים עם שכר גבוה ותחת כל אחד מהם עובדי מטה רבים.
בתוך כך, עדיין לא הושלמה עסקת מכירת 7 סניפים לרשת פרש מרקט בתמורה ל- 120 מיליון שקל. העסקה עם פרשמרקט נקלעה לתסבוכת, לאחר שהאחים אמיר גילו כי כמחצית ממכירות סניף כורזין, הינן מכירות האון ליין של ביתן. משמעות הדבר, שמכירות החנות הפיזית, שיוותר לאחר השלמת העסקה והעברת הבעלות לפרשמרקט ירדו ב-50%. ביתן הציע לאחים אמיר לבחור חנות אחרת, אך סירב לאפשר להם להחליפה בחנות שבחרו בתל אביב. בעוד הצדדים מנסים להגיע לפתרון, נחתמה העסקה עם ויקטורי שתרכוש 5 חנויות בתמורה ל- 63 מיליון שקל. התמורה שישלם רביד, משקפת לכל חנות שווי ממוצע של 12.6 מיליון שקל, בעוד העסקה עם אחים אמיר משקפת לכל חנות שווי של 15.7 מיליון שקל. על רקע הפער הגבוה בין המחיר שניאותו לשלם האחים אמיר, לעומת זה שהשיג רביד, צפויים השניים לנסות לשפר עמדות. מה שיסייע לאחים אמיר בכך, הוא אחד התנאים המתלים שקבעו כתנאי להשלמת העסקה ולפיו, "לא חל שינוי מהותי לרעה בפעילות הנרכשת עד מועד ההשלמה".
מחנק האשראי אליו נקלע ביתן בחודשים האחרונים, הגיע לשיא בדחיית תשלומים לספקים באוגוסט האחרון. זאת בעקבות כשלון באיתור משקיע, שיהיה מוכן להכנס כשותף, כשהשליטה תשאר בידיו של ביתן. מכירת סניפים נוספים נדרשת כיוון שביתן זקוק לחלק מהתמורה שיקבל על הסניפים לטובת תשלומים שוטפים לספקים. אלו צפויים להיות בחודשיים הקרובים גבוהים יחסית, כיוון שזה המועד לתשלום על הקניות המוגברות לקראת החגים. התשלומים השוטפים לא יותירו בידי ביתן די, בכדי לממש את התוכנית המרכזית שלו, להקדמת התשלום לנאמני מגה, על רכישת הרשת. מהלך שיאפשר לו להפוך לבעלים של הרשת ולקבל עבורה מסגרת אשראי בנקאית.
