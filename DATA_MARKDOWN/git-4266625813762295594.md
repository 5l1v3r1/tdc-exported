
# У Львові представили стратегію розвитку позашкільної освіти Львівщини

Published at: **2019-11-02T17:30:00+00:00**

Author: ****

Original: [ZIK.UA](https://zik.ua/news/2019/11/02/u_lvovi_predstavyly_strategiyu_rozvytku_pozashkilnoi_osvity_lvivshchyny_1682321)


        У Львові робоча група Центру творчості дітей та юнацтва Галичини (ЦТДЮГ) розробила стратегію розвитку позашкільної освіти Львівщини.
      
Про це повідомила пресслужба ЦТДЮГ.
«Документ покликаний окреслити конкретні шляхи і кроки подальшої роботи та дій для вдосконалення діяльності закладів позашкільної освіти. Разом з тим, Стратегія сформована на підставі досвіду роботи ЦТДЮГ з перспективою розвитку позашкільної освіти Львівщини, а також вона покликана активізувати діалог чи навіть дискусію навколо проблемних питань у діяльності навчальних закладів», – йдеться у повідомленні.
Ознайомитися з взірцевим екземпляром Стратегії розвитку позашкілля Львівщини з метою представлення його до обговорення громадськості, а також використання окремих його розділів до Загальної стратегії розвитку Львівщини до 2027 року, яка оголошена Львівською ОДА, можна за посиланням.
«Питання майбутнього позашкільної освіти в Україні знову вийшло на перший план дискусій між опонентами міністрества освіти і науки України та директорами-практиками закладів позашкільної освіти. Компроміси звичайно знову будуть віднайдені, однак осад незрозумілого бурління та неузгоджених ініціатив залишиться», – зазначають у ЦТДЮГ.
У ЦТДЮГ повідомили, що зустріч у Львові під час святкування ювілею Центру творчості дітей та юнацтва Галичини (ЦТДЮГ) вкотре засвідчила про енергетичну і професійну силу, яка є в позашкільній освіті. «Це не тільки висококласні директори, не тільки збережена потужна інфрастуктура тими ж директорами, не тільки висококваліфіковані і перевірені «вогнем і морозом» педагогічні кадри, не тільки велика мільйонна армія однодумців – вихованців закладів позашкільної освіти за 85 років роботи таких навчальних закладів в Україні, не тільки великі досягнення та успіх дітей у конкурсах, фестивалях, турнірах, виставках, а позашкілля – це простір вільного творення своїх вподобань та вдосконалення власних здібностей і талантів. Зустріч у Львові залишила впевненість, що позашкілля нездоланне», – зазначили у позашкільному закладі.
Нагадаємо, Центр творчості дітей та юнацтва Галичини (ЦТДЮГ) 10-12 жовтня cвяткував ювілей – 80-ту річницю заснування перших закладів позашкільної освіти на Львівщині та 35-річчя діяльності ЦТДЮГ на Погулянці.
