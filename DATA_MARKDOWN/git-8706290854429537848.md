
# Καταδικάστηκε σε 15 μήνες φυλάκιση για πλημμελή καθαριότητα των κατοικιδίων της - Η 55χρονη στο Βόλο θα πληρώσει και πρόστιμο

Published at: **2019-11-01T03:14:00+00:00**

Author: ****

Original: [enikos.gr](http://www.enikos.gr/society/681490/katadikastike-se-15-mines-fylakisi-gia-plimmeli-kathariotita-ton-)

Το Τριμελές Πλημμελειοδικείο Βόλου καταδίκασε μία 55χρονη γυναίκα για πλημμελή καθαριότητα των κατοικιδίων της. Συγκεκριμένα, το δικαστήριο επέβαλε ποινή φυλάκισης 15 μηνών και χρηματικό πρόστιμο 5.000 ευρώ στη γυναίκα, επειδή δεν μερίμνησε ώστε τα τετράποδα που φιλοξενούσε στο σπίτι της να βιώνουν σε κατάλληλο, άνετο και υγιεινό κατάλυμα, σύμφωνα με τα όσα ορίζουν οι κανόνες ευζωίας και ο ελληνικός Ποινικός Κώδικας.
Στο δικαστήριο κατέθεσαν υπάλληλοι της Διεύθυνσης Δημόσιας Υγείας, οι οποίοι ανέφεραν ότι η 55χρονη, για πολλοστή φορά απασχολεί την υπηρεσία με την συμπεριφορά της απέναντι στα ζώα, αφού κατά την διάρκεια αυτοψιών που διενεργήθηκαν διαπιστώθηκε ότι στους χώρους όπου φιλοξενούνταν τα ζώα συντροφιάς εντοπίστηκαν ακαθαρσίες και έντονη δυσοσμία.
Η 55χρονη, πάντως, ισχυρίστηκε ότι αντιμετώπιζε προβλήματα υγείας και λόγω των τακτικών της επισκέψεων σε νοσοκομείο του Βόλου δεν ήταν σε θέση για την επαρκή φροντίδα των κατοικίδιων. Επιπλέον, υποστήριξε ότι επειδή είναι γνωστό ότι είναι φιλόζωη, κάποιοι εγκατέλειπαν τα ζώα τους στο σπίτι της, με αποτέλεσμα εκείνη να φιλοξενεί αρκετά σκυλιά.
Μάλιστα, κατηγόρησε την υπηρεσία καθαριότητας του Δήμου Βόλου ότι ενώ είχε συγκεντρώσει τα απορρίμματα σε συγκεκριμένο σημείο και είχε ειδοποιήσει τη Διεύθυνση Καθαριότητας του Δήμου για να τα απομακρύνει, εν τούτοις το αυτοκίνητο για την αποκομιδή δεν έφτασε ποτέ στο σπίτι της.
Μετά την καταδίκη της η 55χρονη άσκησε έφεση, σύμφωνα με το ΑΠΕ-ΜΠΕ.
