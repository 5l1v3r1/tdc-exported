
# 
        NB I – Érik a csoda Mezőkövesden
      

Published at: **2019-11-04T06:15:00+00:00**

Author: **(t. n.)**

Original: [www.borsonline.hu](http://www.borsonline.hu/sport/nb-i-erik-a-csoda-mezokovesden/185820)


        Megismétli a leicesteri csodát a Mezőkövesd? 2016-ban senki sem hitte el és vette komolyan, hogy az angol kiscsapat révbe érhet, aztán megnyerte a Premier League-et... 
        Megismétli a leicesteri csodát a Mezőkövesd? 2016-ban senki sem hitte el és vette komolyan, hogy az angol kiscsapat révbe érhet, aztán megnyerte a Premier League-et...
      
Nem akar kipukkadni a mezőkövesdi lufi. Kuttor Attila együttese a bajnokság egyharmada után ugyanannyi pontot gyűjtött, mint a Fehérvár és a Fradi, a gólkülönbsége jelenleg a második helyre sorolja. A ma­tyóföldiek a hétvégén bátor játékkal a címvédő zöld-fehérek otthonából, a Groupama Arénából csentek el egy pontot (1-1), ami bizonyítja, hogy most már senki sem veheti félvállról őket. Sőt ha így folytatja a Mezőkövesd, akkor a bajnoki cím egyik várományosaként kell tekinteni rá, ami már önmagában csoda. Az NB I esetleges megnyerése pedig a Leicester City 2016-os bajnoki elsőségének bravúrjával érne fel, hiszen a borsodi gárda költségvetése ugyanúgy nem hasonlítható a magyar kirakatcsapatokéhoz, mint az angol együttes lehetőségei hazája sztárklubjaiéhoz.
– Habár ez nem az én asztalom, megítélésem szerint a Mezőkövesd költségvetése az NB I-es mezőny második felébe tartozik, tehát e tekintetben tényleg erőn felül teljesítünk – árulta el a Borsnak Kuttor Attila, a Zsóry vezetőedzője, aki szerint a Fradi elleni pontszerzés hab volt a tortán, hiszen ő már arra nagyon büszke volt, hogy játékosai egy ilyen erős ellenfél ellen is felvállalták a saját játékukat.
– Ez a csapat évről évre fejlődik. Tóth László szakmai igazgatóval közösen a lehetőségeinkhez mérten mindig próbáljuk tovább erősíteni a keretet, és egy olyan játékfilozófiát megvalósítani, amiben mindketten hiszünk. A leicesteri csodát emlegetni még korai. Sok van még hátra a bajnokságból, a mezőny nagyon sűrű, korábban egy jó kezdés után a Vasas és az MTK még ki is tudott esni.
