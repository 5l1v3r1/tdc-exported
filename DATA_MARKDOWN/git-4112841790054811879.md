
# Wikipedia ako sociálna sieť? Pracuje sa na nej, má konkurovať Facebooku

Published at: **2019-11-01T13:03:00+00:00**

Author: **Vladimír Mičuda**

Original: [REFRESHER](https://refresher.sk/76105-Wikipedia-ako-socialna-siet-Pracuje-sa-na-nej-ma-konkurovat-Facebooku)


        Facebook stráca na popularite a niektorí cítia šancu.
      
Modrá sociálna sieť už nie je medzi užívateľmi taká obľúbená, ako kedysi. Facebook za posledné roky totiž zažil veľa škandálov, sociálna sieť je plná hoaxov a konšpirátorov, no a v neposlednom rade je preplnená reklamami. Mnohí preto prešli na Instagram, ten je zameraný na krátke príbehy a fotografie, zároveň je v porovnaní s Facebookom oveľa viac osobný.
Facebook si uvedomuje, že už nerastie takým tempom, ako to bolo v minulosti, resp. ako by chcel. Na ziskoch a tržbách sa to ale neodráža, modrá sociálna sieť zaznamenala výrazný nárast v oboch prípadoch.
To, že je popularita Facebooku na ústupe, cíti podľa všetkého aj konkurencia. Zakladateľ internetovej encyklopédie Wikipedia Jimmy Wales na veľtrhu digitálneho priemyslu Digital X v Kolíne nad Rýnom priblížil svoj nápad o spustení novej sociálnej siete. Mala by byť alternatívou Facebooku a jej základ by mala tvoriť práve Wikipedia, píše Deutsche Welle. Podrobne sa Wales rozpísal aj na WikiTribune.
„Čau Facebook, je čas na niečo nové,“ povedal počas svojho rečnenia na veľtrhu. Koncept to môže byť zaujímavý, Wikipedia je totiž internetová encyklopédia a je zadarmo a bez reklám. Ak ju občas navštíviš, určite si spomenieš na bannery, ktoré od teba žiadajú príspevok v rôznej výške. Funguje od roku 2001 a niekoľkokrát mala existenčné problémy.
Myšlienka Wikipedie je založená na zdokonaľovaní obsahu samotnými užívateľmi. V minulosti bola internetová encyklopédia kritizovaná práve pre to, že sa na nej objavovali nepravdivé a neúplné informácie. Dnes je to už výrazne lepšie a na jej obsah sa dá väčšmi spoľahnúť. Začali totiž dohliadať na zdrojovanie údajov, ktoré ľudia na webe pridajú.
Sociálna sieť sa volá WT: Social a Wales na nej pracuje s dvomi vývojármi. Môžeš ju aj vyskúšať, pričom zakladateľ Wikipedie sľubuje, že ak tak spravíš, pošle ti sám žiadosť o priateľstvo. Okrem vytvorenia alternatívy pre Facebook je cieľom Walesovho projektu vybudovanie špecifickej komunity. „Chcem sa na nej cítiť dobre,“ povedal.
