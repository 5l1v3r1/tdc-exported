
# کشف 9 تن مواد مخدر در سمنان از ابتدای سال

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696650/%DA%A9%D8%B4%D9%81-9-%D8%AA%D9%86-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D8%AF%D8%B1-%D8%B3%D9%85%D9%86%D8%A7%D9%86-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%B3%D8%A7%D9%84)

فرمانده انتظامی استان سمنان از کشف ۹ تن انواع مواد مخدر در این استان از ابتدای سال جاری تاکنون با پیگیری‌های گسترده و ویژه مأموران پلیس خبر داد.
به گزارش خبرگزاری فارس از سمنان به نقل از پایگاه خبری پلیس، عبدالله حسنی در نشستی صمیمی با رئیس و تنی چند از مسؤولان بسیج کارمندان استان سمنان اظهار کرد: به بسیج به‌عنوان یار و همراهی خوب برای پلیس نگاه می‌کنیم و انتظار داریم مسؤولان بسیج ادارات همکاری‌های خود را با پلیس افزایش دهند.
وی با بیان این‌که سمنان از استان‌های امن کشور است، اضافه کرد: تعامل خوب مردم با پلیس از مهم‌ترین عوامل ایجاد این شرایط مطلوب محسوب می‌شود.
فرمانده انتظامی استان سمنان با تأکید بر این‌که نیروی انتظامی در راستای تحقق منویات رهبر معظم انقلاب و مطالبات مردم گام برمی‌دارد، گفت: در همین راستا در عمل به قانون و اجرای آن هرگز کوتاه نمی‌آییم.
حسنی سهم و نقش همگان در پیشگیری از ناهنجاری‌ها و آسیب‌ها را یادآور شد و افزود: آحاد جامعه به خصوص دست‌اندرکاران سازمان مقدسی همچون بسیج در این خصوص مسؤولیت سنگینی برعهده دارند.
وی با اشاره به تلاش گسترده و بی‌وقفه مأموران انتظامی در برخورد قاطع با جرائم، از کشف ۹ تن انواع مواد مخدر از ابتدای سال جاری تاکنون با پیگیری‌های گسترده و ویژه مأموران پلیس در استان سمنان خبر داد.
فرمانده انتظامی استان سمنان همچنین به نگاه ویژه ناجا به موضوع امنیت محله‌محور اشاره و تأکید کرد: مردم مهم‌ترین سهم و نقش را در تأمین این نوع امنیت برعهده دارند.
حسنی خاطرنشان کرد: برخورد با جرائم و ناهنجاری‌ها را با همکاری خود مردم و تمام نهادها و سازمان‌های مرتبط از جمله بسیج کارمندان دنبال می‌کنیم.
مرتضی دهرویه، رئیس سازمان بسیج کارمندان استان سمنان نیز برگزاری این گونه نشست‌ها و تقویت تعامل کنونی پلیس و بسیج را موجب افزایش امنیت و احساس آن در جامعه دانست و از آمادگی کامل برای هرگونه همکاری مشترک با پلیس خبر داد.
