
# Za slušné Slovensko: Nie je to iba o Glváčovi, ale o celej sieti organizovaného zločinu

Published at: **2019-11-07T19:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88994)

7.11.2019 (Webnoviny.sk) – Nie je to iba o Martinovi Glváčovi, ale o celej sieti organizovaného zločinu. Takto reaguje na Glváčovo odstúpenie z funkcie podpredsedu parlamentu iniciatíva Za slušné Slovensko, ktorá organizovala demonštrácie po vražde novinára Jána Kuciaka a jeho snúbenice Martiny Kušnírovej. Na svojom facebookovom profile píše, že teraz je dôležité, aby občania kontrolovali politikov a dohliadali na fungovanie spravodlivosti.
„Odstúpil Martin Glváč, ktorý pravidelne komunikoval s objednávateľkou vraždy Jána a Martiny Alenou Zs. a tiež s Marianom K. obvineným z tejto vraždy. V slušnej krajine a vo fungujúcej demokracii je okamžité odstúpenie z funkcie v takomto prípade samozrejmosťou,“ vyhlásila iniciatíva.
Zároveň priblížila, že za uplynulý rok a pol odstúpilo zo svojich funkcií mnoho ľudí pre veľmi závažné podozrenia. „Veríme, že kauzy, do ktorých boli zapletení, budú vyšetrené. Veríme, že vinníci budú postavení pred spravodlivý súd a v prípade dokázania viny aj potrestaní,“ dodali predstavitelia Za slušné Slovensko.
Opozícia tlačila na Glváčov odchod pre informácie o jeho intenzívnej komunikácii s Marianom K., ktorý čelí obžalobe v prípade Kuciakovej vraždy. Glváč nakoniec odstúpil sám a tvrdil, že je obeťou kampane voči jeho osobe a strane Smer-SD.
Viac k témam: Kočner komunikácia Threema, podpredseda Národnej rady SR (NR SR), Za slušné SlovenskoZdroj: Webnoviny.sk – Za slušné Slovensko: Nie je to iba o Glváčovi, ale o celej sieti organizovaného zločinu © SITA Všetky práva vyhradené.
