
# Платимо дроворубам та танцюристам. Укрзалізниця скоротить адмінперсонал на 40−50%

Published at: **2019-11-01T14:26:00+00:00**

Author: ****

Original: [НВ](https://nv.ua/ukr/biz/markets/ukrzaliznicya-uz-skorotit-administrativniy-personal-mayzhe-vdvichi-novini-ukrajini-50051122.html)

Укрзалізниця планує оптимізувати адміністративний персонал компанії на 40−50%. Натомість виробничі функції та кадри буде збережено, а де необхідно — навіть підсилено. Про це повідомив член правління Укрзалізниці Желько Марчек в інтерв'ю для проекту 12 облич стратегії Укрзалізниці, повідомили у компанії.
Марчек спростував поширену у ЗМІ інформацію про нібито скорочення 120 тис. працівників у 2020 році.
«Триває робота із профільним міністерством, урядом, Світовим банком над програмою поступової оптимізації штату за найближчі 3−5 років. Маємо дорожню карту», — зазначив член правління.
Марчек зауважив, що Укрзалізниця позбуватиметься непрофільних активів.
«Укрзалізниця платить зарплату дроворубам, лісничим та танцюристам. На балансі компанії - сотні підприємств, непов’язаних із залізничними перевезеннями. Ця радянська спадщина змушує нас сплачувати комунальні послуги й податок на землю. У той час, коли з 200 об'єктів соціальної сфери прибутковими є лише 10. Отже, активів, які не стосуються колій, рухомого складу та засобів зв’язку нам доведеться позбутися», — наголосив він.
Разом з тим, за його словами, із продажем непрофільних активів та зменшенням чисельності працівників має суттєво зростати заробітна плата основного виробничого персоналу. Також будуть розроблені програми, щоб залучати кваліфікованих кадрів та зробити залізницю привабливою для молоді.
Як повідомлялося, Укрзалізниця проведе первинне розміщення акцій (IPO) на одній із міжнародних бірж. Перед тим УЗ буде розділено на трьох операторів.
