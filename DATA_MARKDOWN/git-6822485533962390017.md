
# خیار چنبر بخورید، زیبا شوید

Published at: **2019-11-03T13:17:00+00:00**

Author: ****

Original: [جامعه خبری تحلیلی الف](https://www.alef.ir/news/3980812107.html)

یک کارشناس ارشد گیاهان دارویی معتقد است، مصرف خیار چنبر می‌تواند نقش موثری در رفع چین و چروک پوست و زیبایی آن داشته باشد.
هانیه ناصری در گفت و گو با ایسنا، با اشاره به طبع سرد و تر خیار چنبر، گفت: یکی از ویژگی‌های این گیاه "مدر بودن" آن است و از این رو مصرف این میوه برای درمان بیماری‌های کلیه، دفع سنگ کلیه و مثانه و درمان سوزش ادرار مفید است.
وی افزود: از دیگر خواص این میوه کاهش فشار خون بالا و کاهش چربی خون است و در همین راستا مصرف آن برای بیماران مبتلا به فشار خون و بیماران قلبی توصیه می‌شود.
ناصری تصریح کرد: خیار چنبر همچنین حل کننده اورات و اسید اوریک است و نقرس را درمان می‌کند.
وی افزود: با توجه به طبع بسیار سرد خیار چنبر، استفاده از آن برای افراد صفراوی هم مفید بوده و دارای خاصیت ضد صفرا می‌باشد.
این کارشناس ارشد گیاهان داوریی کمک به دفع سموم را یکی دیگر از خواص خیار چنبر عنوان کرد و افزود: در همین راستا از این میوه برای درمان یرقان استفاده می‌شود و به افرادی که دچار این بیماری هستند توصیه می‌شود بعد از غذا از خیار چنبر استفاده کنند.
وی یادآور شد: همچنین خیار چنبر تلخ حاوی یک ماده شیمیایی است که مانند انسولین به کاهش قندخون کمک می‌کند و در همین راستا مصرف آن برای بیماران دیابتی بسیار مفید است .
ناصری به تاثیرات مصرف خیار چنبر در زیبایی پوست اشاره کرد وافزود: مواد موجود در این میوه، از بروز چین و چروک و خطوط ریز روی پوست پیشگیری کرده و نقاط تیره ناشی از افزایش سن را از بین می‌برد.
وی افزود: علاوه بر مصرف خوراکی خیار چنبر، استفاده از ماسک این میوه هم برای زیبایی پوست مفید بوده و به حفظ نرمی و لطافت آن کمک می کند و به دلیل میزان فراوان آب در این میوه، برای رفع چین و چروک و حفظ جوانی پوست مناسب است.
ناصری خاطرنشان کرد: در طب سنتی از تخم خیار چنبر نیز برای درمان سوزاک استفاده می‌شود.
