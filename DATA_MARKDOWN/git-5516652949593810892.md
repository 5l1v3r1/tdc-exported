
# Ρόδος: Ηχογραφούσε μέσα στο δικαστήριο και συνελήφθη

Published at: **2019-11-07T10:45:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425313/rodos-hxografoyse-mesa-sto-dikasthrio-kai-synelhfthh)


        Στο εδώλιο του Μονομελούς Αυτόφωρου Πλημμελειοδικείου Ρόδου βρέθηκε χθες το απόγευμα 35χρονη συμπολίτισσά μας, επειδή νωρίτερα εντοπίστηκε να καταγράφει με το κινητό της τηλέφωνο την εκδίκαση υπόθεσής της!
      
Η 35χρονη κρίθηκε ένοχη από το δικαστήριο για παράνομη μαγνητοσκόπηση με το ελαφρυντικό των μη ταπεινών αιτιών και της επιβλήθηκε ποινή φυλάκισης 10 ημερών με τριετή αναστολή και κατάσχεση και δήμευση του κινητού της τηλεφώνου.
Σύμφωνα με όσα έγιναν γνωστά, η 35χρονη είχε χθες στο Ειρηνοδικείο Ρόδου την εκδίκαση υπόθεσής της που αφορούσε την ένταξή της στο νόμο περί υπερχρεωμένων νοικοκυριών. Κάποια στιγμή έγινε αντιληπτό ότι η 35χρονη κατέγραφε με το κινητό της τηλέφωνο τη διαδικασία, κάτι που απαγορεύεται από το νόμο. Μάλιστα γενικότερα απαγορεύεται η χρήση κινητών τηλεφώνων εντός των αιθουσών συνεδριάσεων των δικαστηρίων.Για το περιστατικό ενημερώθηκε ο αρμόδιος Εισαγγελέας ο οποίος και άσκησε ποινική δίωξη στην 35χρονη και την παρέπεμψε στο αυτόφωρο.
Ενώπιον του δικαστηρίου η 35χρονη δήλωσε πως δεν γνώριζε ότι απαγορεύεται η καταγραφή της δίκης καθώς επρόκειτο για προσωπική της υπόθεση και ζήτησε συγγνώμη.
Η ίδια πρόσθεσε πως ήταν ιδιαίτερα αγχωμένη και θέλησε με την ενέργειά της αυτή να ακούσει αργότερα αυτά που θα είχαν ειπωθεί στη δίκη, χωρίς όμως να γνωρίζει ότι δεν επιτρεπόταν να το κάνει. «Αν το γνώριζα, δεν θα το έκανα» είπε η 35χρονη.Συνήγορος υπεράσπισης στην υπόθεση παραστάθηκε η κα Ασημένη Παπαβεργή, ενώ στη δίκη στο Ειρηνοδικείο για λογαριασμό των τραπεζών παραστάθηκαν οι δικηγόροι κ.κ. Κατερίνα Πέρου και Ανθούλα Καραολάνη.
