
# Acţionariatul Romgaz se schimbă după ce Ministerul Energiei, acţionar majoritar, a fost încorporat într-o structură-mamut care cuprinde mai multe ministere

Published at: **2019-11-07T13:38:20+00:00**

Author: **Tibi Oprea**

Original: [Ziarul Financiar](https://www.zf.ro/burse-fonduri-mutuale/actionariatul-romgaz-se-schimba-dupa-ce-ministerul-energiei-actionar-majoritar-a-fost-incorporat-intr-o-structura-mamut-care-cuprinde-mai-multe-ministere-18552235)

Acţionarul majoritar al Romgaz (simbol bursier - SNG), cea mai valoroasă companie a statului român la bursă şi cel mai mare producător de gaze naturale din România, se schimbă după ce Guvernul condus de Ludovic Orban a aprobat miercuri Ordonanţa de Urgenţă privind restructurarea ministerelor.
“Ministerul Economiei, Energiei şi Mediului de Afaceri preia de la Ministerul Energiei atribuţiile privind exercitarea calităţii de acţionar al statului la S.N.G.N. ROMGAZ S.A.”, se arată într-un raport la bursă.
Astfel, Ministerul Energiei, acţionar cu 70% din capitalul social al Romgaz, a trecut în subordinea unui minister-mamut care va mai îngloba şi Ministerul Economiei, Ministerul pentru Mediul de Afaceri, Comerţ şi Antreprenoriat şi Ministerul Turismului.
Ministerul Economiei, Energiei şi Mediului de Afaceri va fi condus de Virgil Popescu, acesta având în subordine şi Loteria Română, care a trecut de la Ministerul Finanţelor în noul minister.
Acţiunile companiei de stat se tranzacţionează în creştere cu 33,8% de la începutul anului, pe un rulaj de 843 mil. lei, emitentul ajungând la 14,3 mld. lei capitalizare.
