
# Omicidio di Modena, il funerale del giovane due anni dopo

Published at: **2019-11-02T05:00:00+00:00**

Author: **FRANCESCO VECCHI**

Original: [il Resto del Carlino](https://www.ilrestodelcarlino.it/modena/cronaca/omicidio-funerale-1.4865071)

Modena, 2 novembre 2019 - Due anni dopo uno dei più efferati delitti della storia della nostra città (era il 25 novembre del 2017), martedì si terrà al cimitero di San Cataldo il funerale di Leo Congliang Hu, studente ventenne ucciso dentro camera sua da un gruppo di cinque minorenni che conosceva (all’epoca avevano tra i 16 ed i 17 anni). Il corpo fu ritrovato dai genitori dentro ad una valigia, dopo che i cinque abbandonarono la palazzina di piazza Dante, zona stazione dei treni, raccontando che il ventenne era appena uscito, quando, in realtà, lo avevano soffocato dopo una lite. Condannati in primo grado a pene superiori i quattordici anni, lievemente ridimensionate dalla Corte d’Appello, per quattro di loro è ancora pendente il terzo grado di giudizio, ovvero la Corte di Cassazione, mentre il quinto non ha presentato ricorso.Il fatto che le toghe romane non si siano ancora pronunciate, cosa che in teoria dovrebbe avvenire nei primi mesi dell’anno prossimo, è strettamente legato ai due anni trascorsi senza che finora sia stato possibile l’addio. La salma, difatti, finora è stata conservata alla medicina legale del Policlinico. I genitori del giovane di origine cinese avevano chiesto la cremazione (richiesta supportata anche dal consenso dato dai difensori dei cinque imputati), ma la procura presso il tribunale dei minorenni di Bologna aveva preferito non acconsentire alla cremazione, non essendo, appunto, ancora concluso il terzo grado di giudizio. Dunque martedì la salma sarà tumulata a San Cataldo, mentre domenica si troverà nella camera ardente della Terracielo di Gianni Gibellini.
Successivamente, una volta arrivata la sentenza da Roma, i genitori potranno scegliere di cremare i resti. A pochi giorni dal funerale che sarà celebrato da un diacono, emerge intanto un tema che Leo, dopo un solo anno di frequentazione al Barozzi, e ad un anno e mezzo dal suo arrivo in Italia, aveva scritto in italiano raccontando del suo legame con il nostro Paese e la nostra città. Parole che non erano mai emerse finora e che raccontano di un giovane felice di vivere all’ombra di una torre «bianca come quella di Pisa», e desideroso di restarci per sempre.« Questa città mi piace – scriveva all’età di 19 anni –, voglio viverci per sempre. L’italiano è molto, molto importante per me e quindi devo andare a scuola. Ho visto Reggio Emilia, Bologna, Milano... tutte città bellissime. La mia preferita è Lucca. Mi piace vivere in Italia, perché il cibo è buono e le città sono belle».
Iscriviti alla newsletterRimani sempre aggiornato sulle notizie nazionaliAccedi per Iscriverti
