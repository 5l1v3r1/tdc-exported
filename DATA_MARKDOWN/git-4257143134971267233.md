
# Újabb sztrájkot hirdetett a Lufthansa légiutas-kísérőinek szakszervezete

Published at: **2019-11-04T18:40:00+00:00**

Author: **Infostart / MTI**

Original: [infostart](https://infostart.hu/kulfold/2019/11/04/ujabb-sztrajkot-hirdetett-a-lufthansa-legiutas-kiseroinek-szakszervezete)

A 48 órás munkabeszüntetés valamennyi Németországból induló Lufthansa-járatot érinti - közölte a szakszervezet hétfőn. Kiemelték, hogy a sztrájkot kiterjeszthetik a Lufthansa-csoport németországi leányvállalataira is, a Germanwings, az Eurowings, a Cityline és a SunExpress légitársaságra.
Az UFO legutóbb október 20-án tartott sztrájkot a vállalatcsoportnál, a 19 órás munkabeszüntetés miatt több mint száz járatot kellett törölni. A szakszervezet hétfői közleménye szerint a munkaadók továbbra sem hajlandóak a tárgyalásra, és megkereséseikre sem reagálnak.
A Lufthansa közölte, hogy elítéli a sztrájkfelhívást és igyekszik jogi eszközökkel megakadályozni a szakszervezet akcióját. Dolgoznak egy rendkívüli menetrenden is, arra az esetre, ha mégis elkerülhetetlen a munkabeszüntetés.
A Lufthansa szerint a szakszervezet vezetése szabálytalanul került pozícióba, így tevékenysége is szabályellenes. A társaság ezért nem ismeri el az UFO márciusi lépésének jogosságát, amellyel a szakszervezet felmondta a kollektív szerződést. Álláspontja szerint továbbra is érvényes a légiutas-kísérők munkájáról és javadalmazásáról szóló megállapodás.
Az UFO az utóbbi években több nagyszabású sztrájkot szervezett a Lufthansa-csoportnál, 2015 novemberében egyhetes munkabeszüntetést tartottak, akkor 4700 járatot kellett törölni.

        Nyitókép: Pixabay
      
