
# Det er fortsatt veldig mye å fikse

Published at: **2019-11-02T15:20:34+00:00**

Author: **Morten P KOMMENTAR**

Original: [Dagbladet.no](https://www.dagbladet.no/sport/det-er-fortsatt-veldig-mye-a-fikse/71775618)

FØR BORTEKAMPENE MOT Partizan Beograd, Norwich, Chelsea og Bournemouth er jeg rimelig sikker på at Ole Gunnar Solskjær ville tatt tre av fire seirer, gitt muligheten.
Etter nedturen i Bournemouth, der Joshua King felte Manchester United slik han gjorde det sist den lille klubben fra sørkysten slo giganten fra Old Trafford (2015), er han garantert veldig skuffet.
Manchester United var på vei fram etter tre strake seirer.
I Bournemouth fant de ikke veien.
DET VAR IKKE mye igjen av den massive og tunge kritikken mot Ole Gunnar Solskjær før Bournemouth denne lørdagen. Det er en stund siden du har hørt Thomas Tuchel (PSG) og Massimiliano Allegri (uten jobb) nevnes i forbindelse med Manchester United. Og når du ikke hører noe, fordi rykter, slakt og kritikk alltid er et barometer på tilstanden i en stor fotballklubb, betyr det at tingene er på vei til å normalisere seg.
Troverdigheten og saklighetsgraden i det som blir sagt og skrevet av folk som får godt betalt for å skape overskrifter, er ikke det essensielle.
Det er summen av støyen som måler tilstanden.
ETTER 1–1 MOT Liverpool hjemme på Old Trafford for to uker siden, en kamp Manchester United burde vunnet, har det nesten ikke vært støy i det helle tatt. Hvilket er naturlig. Det skulle også bare mangle. Det er bare de langsinte og spissformulerte ekspertene – og tidligere United-helt Roy Keane er definitivt en av dem – som har klart å holde liv i kritikken. Men det faller mest på steingrunn når det er stakkars Fred som får en ny omgang på bakgrunn av den halve milliarden José Mourinho i sin tid betalte, og alt han ikke har levert på Old Trafford.
Det er gammelt nytt.
Derfor var konklusjon mest at den umiddelbare faren var over, og at Manchester United var på bedringens vei.
Før Bournemouth.
DE TRE KAMPENE mellom Liverpool og Bournemouth har gitt Manchester United kontroll på gruppe L i Europa League, tatt laget til en kvartfinale mot Colchester i ligacupen og vunnet dem tre poeng i Premier League. Det er bra. Med tre poeng til i Bournemouth ville de vært topp seks i ligaen. Men var Manchester Uniteds tilstand bedre enn det Roy Keane og gutta ville ha det til da alt så håpløst ut i ukene etter 4–0 over Chelsea i seriepremieren, har den kanskje vært litt dårligere enn det den andre sida av hylekoret har ført til torgs i kjølvannet av de mange oppturene de siste 13 dagene.
Som konklusjon betyr det at Manchester United fortsatt er et meget skjørt fotballag.
Veldig mye må fortsatt fikses.
OLE GUNNAR SOLSKJÆRS snuoperasjon ville fått enda mer vind i seilene om Manchester United 1) hadde håndtert Joshua King som fikk skremmende mye tid til å levere en konge-goal til seier, og 2) ikke hadde gått seg fast i en stereotyp offensiv der pumping av lettklarerende baller egentlig ble det eneste offensive våpenet. Svake skudd fra distanse hører liksom ikke med.
SÅNT SKJER MED fotballag som ikke har satt seg. Når dansen er to skritt fram og ett tilbake vil det alltid bli sånn. Og Manchester United klarer per dato ikke mer enn det, du ser at skuta ikke er helt på kjøl.
Den stamper i overkant mye.
Det har med ballast å gjøre, hvilket har sine årsaker.
Ole Gunnar Solskjær mangler fortsatt noen av sine beste menn på dekk.
