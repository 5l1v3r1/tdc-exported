
# Україна прагне розвивати добросусідські відносини з ЄС і НАТО – Кондратюк

Published at: **2019-11-07T16:40:30+00:00**

Author: ****

Original: [ФАКТИ](https://fakty.com.ua/ua/ukraine/20191107-ukrayina-pragne-rozvyvaty-dobrosusidski-vidnosyny-z-yes-i-nato-kondratyuk/)

Україна розуміє важливість діалогу із сусідніми західними державами і прагне розвивати з ними добросусідські відносини.
Заступниця голови Верховної Ради Олена Кондратюк вважає, що діалог із західними сусідами України має розвиватися за принципами добросусідства, взаємоповаги та спільної реалізації наших інтересів, зокрема з ЄС і НАТО.
Про це Контратюк сказала під час робочого сніданку з послами Польщі, Словаччини, Угорщини, Чехії і Литви.

        Читайте: 
        Енергетика, кібербезпека і клімат: Україна розширює співпрацю з ЄС
      
Вона висловила прохання щодо подальшого сприяння Україні на шляху інтеграції до ЄС та НАТО, підтримки в рамках міжнародних організацій та структур, зокрема ООН, ОБСЄ, Ради Європи.
Кондратюк також заявила, що Україна зацікавлена в участі у спільних економічних проектах, зокрема в рамках ініціативи Трьох морів, а також у формуванні надійного поясу безпеки і співпраці у Балто-Чорноморсько-Адріатичному регіоні.
Вона закликала дбати про українських трудових мігрантів, які роблять значний внесок в економіку країн, в які їздять на заробітки.
За її словами, Україна готова до взаємодії у питаннях їх правового та соціального захисту.
Крім того, Кондратюк запросила учасників робочого сніданку взяти участь в Українському Жіночому Конгресі, який має відбутися 10-11 грудня 2019 року.
До слова, віце-прем’єр-міністр з питань європейської та євроатлантичної інтеграції Дмитро Кулеба заявив, що Україна запропонувала ЄС внести новий додаток в Угоду про асоціацію.
Фото: Верховна Рада
