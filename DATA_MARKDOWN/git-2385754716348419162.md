
# Τρίτη ενημερωτική συνάντηση για τον κίνδυνο πλημμύρας στη Λεμεσό

Published at: **2019-11-07T15:32:00+00:00**

Author: **SigmaLive**

Original: [SIGMALIVE](https://www.sigmalive.com/news/local/596221/triti-enimerotiki-synantisi-gia-ton-kindyno-plimmyras-sti-lemeso)

Συνεχίστηκε χθες, στη Λεμεσό, ο κύκλος των ενημερωτικών συναντήσεων που οργανώνει η Πολιτική Άμυνα για τον κίνδυνο πλημμύρας και τους διαδραστικούς πλημμυρικούς χάρτες.  Στη συνάντηση παρευρέθηκαν εκπρόσωποι από την Επαρχιακή Διοίκηση Λεμεσού, την Αστυνομική Διεύθυνση Λεμεσού, την 3η Ταξιαρχία Υποστήριξης, την Πυροσβεστική Υπηρεσία, τον Δήμο Κάτω Πολεμιδιών, τον Δήμο Ύψωνα, το Τμήμα Αναπτύξεως Υδάτων,  το Τμήμα Πολεοδομίας,  το Τμήμα Δασών, το ΕΤΕΚ, το ΤΕΠΑΚ, το Νοσοκομείο Λεμεσού, ενώ παρόντα ήταν στελέχη της Πολιτικής Άμυνας και στελέχη από τον ΣΠΑ Γερμασόγειας. Η κα Ολύβια Μιχαηλίδου, αναπληρώτρια Διευθύντρια ΠΕΔΠΑ Λεμεσού, καλωσόρισε τους παρευρισκόμενους λέγοντας ότι «κοινός στόχος όλων είναι η προστασία του πολίτη». Η Δρ Μαρλέν Μπάσκες, μέλος του Ειδικού Εκπαιδευτικού Προσωπικού του ΤΕΠΑΚ σημείωσε ότι «η εκδήλωση φέρνει το Πανεπιστήμιο πιο κοντά τους αρμόδιους φορείς» και η συνεργασία αυτή θα συμβάλει ώστε «οι αποφάσεις να στηρίζονται σε επιστημονικά δεδομένα και μελέτες». Ο κ. Νικόλας Πάρης, Ανώτερος Λειτουργός της Πολιτικής Άμυνας σε ομιλία του για την Εθνική Εκτίμηση Κινδύνων τόνισε «τη σημασία της ολοένα και μεγαλύτερης συνοχής αρμοδιοτήτων στον τομέα της πολιτικής προστασίας», καθώς και την ανάγκη για «ενίσχυση της νομικής βάσης του σχεδιασμού για την αντιμετώπιση κινδύνων». Στη συνέχεια παρουσίασε τους κινδύνους που προκύπτουν από την ΕΕΚ για την Κύπρο και ανέλυσε διεξοδικά τα στοιχεία που αποτελούν τον καθένα ξεχωριστά. Η κα Νατάσα Νεοκλέους, υδρολόγος από το Τμήμα Αναπτύξεως Υδάτων, παρουσίασε τους Διαδραστικούς Πλημμυρικούς Χάρτες που ετοίμασε το ΤΑΥ. Σημείωσε ότι «οι χάρτες αφορούν στις παραποτάμιες περιοχές πλημμύρας που θέτουν σε κίνδυνο ανθρώπινες ζωές. Για τον σκοπό αυτό έχουν επισημανθεί 19 περιοχές πλημμύρας σε όλη την Κύπρο». Σε άλλο σημείο της ομιλίας της η κα Νεοκλέους έκανε αναφορά στις 4 περιοχές πλημμύρας που εμφανίζονται στους χάρτες ειδικά για τη Λεμεσό. Η κα Ολύβια Μιχαηλίδου, αναπληρώτρια Διευθύντρια ΠΕΔΠΑ Λεμεσού, παρουσίασε στη συνέχεια τα μέτρα αυτοπροστασίας που αφορούν στον κάθε πολίτη. Τόνισε ότι «είναι σημαντικός ο έλεγχος των αντιπλημμυρικών έργων», καθώς επίσης και η «εκτέλεση έργων συγκράτησης, με την απομάκρυνση όλων των απορριμμάτων και των φύλλων των δέντρων». Παρουσίασε στη συνέχεια λεπτομερώς μέτρα αυτοπροστασίας τόσο για πεζούς, όσο και οδηγούς αυτοκινήτων. Η Δρ Μαρλέν Μπάσκες παρουσίασε το Ευρωπαϊκό Πρόγραμμα ΑΙΓΙΣ που εντάσσεται στο πρόγραμμα Interreg  Ελλάδας-Κύπρου «για την ανάπτυξη διασυνοριακού, καινοτόμου, ευφυούς συστήματος διαχείρισης πόρων, λήψης αποφάσεων και εκπαίδευσης στην αντιμετώπιση φυσικών και τεχνολογικών καταστροφών και ανθρωπογενών και κοινωνικών κρίσεων». Είναι σημαντική, τόνισε η Δρ Μπάσκες «η ενίσχυση της επάρκειας των αρμοδίων αρχών σε Ελλάδα και Κύπρο για την αντιμετώπιση των φυσικών και ανθρωπογενών καταστροφών και κρίσεων». Υπογράμμισε δε «τη σημασία της βελτίωσης του χρόνου λήψεως των αποφάσεων για την αντιμετώπιση κρίσεων»,  καθώς και «τη συνεργασία των αρμοδίων Αρχών για την πιο γρήγορη ενημέρωση την φορέων και των πολιτών για την αντιμετώπιση κάθε συμβάντος». Στη συνέχεια οι παρευρισκόμενοι είχαν την ευκαιρία να θέσουν ερωτήματα προς τους ομιλητές και έτσι να διεξαχθεί ένας πολύ παραγωγικός διάλογος. 
