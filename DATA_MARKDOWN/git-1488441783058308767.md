
# Redmi Note 8T ufficiale: 4 fotocamere ed NFC anche per la fascia bassa, e prezzo di lancio promozionale (foto)

Published at: **2019-11-06T12:39:21+00:00**

Author: **Nicola Ligas**

Original: [AndroidWorld](https://www.androidworld.it/2019/11/06/xiaomi-redmi-note-8t-uscita-678694/)

Oggi non è solo il giorno di Mi Note 10, ma anche del più modesto Redmi Note 8T, un fascia medio/bassa, che non rinuncia ad un gran numero di fotocamere, anche se probabilmente alcune servono più a fare numero che altro. Ma andiamo con ordine e vediamo subito la sua scheda tecnica.
Quattro fotocamere posteriori quindi, delle quali il sensore principale ed il grandangolo sono le due più importanti. L’obiettivo macro da 2 megapixel solitamente non dà risultati straordinari e quello per la profondità di campo sta lì solo per l’effetto bokeh (e volendo essere polemici si potrebbe dire che se ne potrebbe fare a meno e che molti produttori ne stanno abusando tanto per aumentare appunto il numero delle fotocamere, ma noi non siamo polemici e non ve lo diciamo). La singola fotocamera frontale ha invece i selfie panoramici e l’ottimizzazione AI.
Il design non ha particolari novità: notch a goccia, lettore di impronte sul retro, bordi lievemente ricurvi e Gorilla Glass 5 sia davanti che dietro. Punto d’onore: la presenza del chip NFC, non sempre inclusa da Xiaomi in smartphone di questa fascia.
C’è inoltre una funzione esclusiva, chiamata Auto Cleaning Speaker, che espelle polvere e detriti attraverso impulsi sonori a bassa frequenza. Questa funzione non sarà però disponibile al lancio, ma verrà abilitata tramite un aggiornamento futuro.
Redmi Note 8T sarà disponibile dall’8 novembre nei colori Moonshadow Grey, Starscape Blue, e Moonlight White. Lo smartphone sarà disponibile su mi.com, nei Mi Strore, nei negozi Vodafone, TIM, Wind Tre e presso la grande distribuzione. Il prezzo di lancio è di soli 199 euro e sarà valido solo la prima settimana. Terminato questo periodo promozionale, il prezzo a regime sarà di 229,9€. Cosa ne pensate?
 
