
# У НАТО відмовилися від зустрічі Столтенберга зі звільненими українськими моряками

Published at: **2019-11-02T08:01:01+00:00**

Author: ****

Original: [ГЛАВКОМ](https://glavcom.ua/country/politics/u-nato-vidmovilisya-vid-zustrichi-stoltenberga-zi-zvilnenimi-ukrajinskimi-moryakami-637181.html)

Українська сторона пропонувала організувати в Одесі зустріч генерального секретаря НАТО Єнса Столтенберга зі звільненими з Росії українськими моряками, але в Альянсі відмовили в цьому.
Про це повідомляє Dt.ua з посиланням на свої джерела.
Основним противником, за інформацією джерел, виявилася Франція, яка не хоче дратувати Росію зустріччю, яка, на думку Парижа, може «зірвати мирний процес і негативно вплинути на організацію переговорів у нормандському форматі».
Генеральний секретар НАТО Єнс Столтенберг у середу, 30 жовтня, побував в Одесі. Столтенберг виступив в Одеській морській академії, де заявив про те, що повернути Донбас під український контроль допоможе проведення реформ і підтримка НАТО.
31 жовтня Столтенберг з трибуни Верховної Ради звернувся до українського парламенту.
Комісія Україна-НАТО, засідання якої відбулося 31 жовтня в Києві, оприлюднила спільну заяву. Там ідеться про вимогу завершити війну на Донбасі, повернути територію під контроль України, також - повернути анексований Крим до складу України. Є пункти, що стосуються конфлікту України з Угорщиною - через мовну статтю в законі про освіту. 
