
# Στον αέρα η εισαγωγή φυσικού αερίου στην Κύπρο

Published at: **2019-11-01T20:52:00+00:00**

Author: **Νέστορας Βασιλείου**

Original: [SIGMALIVE](https://www.sigmalive.com/news/energia/595347/ston-aera-i-eisagogi-fysikou-aeriou-stin-kypro)

Σοβαρές και ουσιώδεις παραλείψεις εντοπίζει ο Γενικός Ελεγκτής της Δημοκρατίας στη διαδικασία του διαγωνισμού, που υλοποίησε η Δημόσια Επιχείρηση Φυσικού Αερίου για τη δημιουργία των απαραίτητων υποδομών εισαγωγής υγροποιημένου φυσικού αερίου στην Κύπρο.

        Σύμφωνα με τον Οδυσσέα Μιχαηλίδη η επιλεγείσα κοινοπραξία έπρεπε να αποκλειστεί από τον διαγωνισμό καθώς:
      
- Συμμετείχε σ' αυτήν η ελληνική εταιρεία "Άκτωρ", που είχε καταδικαστεί από την ελληνική Επιτροπή Ανταγωνισμού για νόθευση ανταγωνισμού.
- Επιπλέον είναι συνδεδεμένη με την Helector Cyprus Ltd, η οποία έχει αποκλειστεί από την αρμόδια κυπριακή επιτροπή για πέντε χρόνια από συμμετοχή σε δημόσιες συμβάσεις.
Η ΔΕΦΑ τηρεί σιγή ιχθύος ομοίως και το Υπουργείο Ενέργειας, την ώρα που ο Γιώργος Λακκοτρύπης καλείται από τον Γενικό Ελεγκτή να δράσει.

        Σε επιστολή του την οποία φέρνει στο φως ο Χρύσανθος Μανώλη στον Πολίτη, ο Οδυσσέας Μιχαηλίδης αφήνει σαφείς αιχμές και καλεί τον Υπουργό Ενέργειας:
      
- "Να εξετάσει το ενδεχόμενο αναζήτησης γνωμάτευσης από τον Γενικό Εισαγγελέα της Δημοκρατίας, αφού η όποια απόφασή σας (της ΔΕΦΑ) ενδέχεται να εμπλέξει τη Δημοκρατία σε απαιτήσεις λόγω των μέχρι σήμερα λανθασμένων, κατά την άποψή μας, χειρισμών εκ μέρους σας, όπως και ενδεχομένως εκ μέρους λειτουργών του Υπουργείου Ενέργειας".
- "Να λάβει μέτρα για αναζήτηση ευθυνών για αυτή την κατάληξη (τη μικρή συμμετοχή προσφοροδοτών στον διαγωνισμό), όπως και για το γεγονός ότι η αξιολόγηση φαίνεται να ήταν ευνοϊκή υπέρ της επιτυχούσας κοινοπραξίας".
Τα ερωτήματα που προκύπτουν είναι τεράστια καθώς η έλευση φυσικού αερίου για σκοπούς ηλεκτροπαραγωγής δημιουργούσε προσδοκίες για μείωση του κόστους του ηλεκτρισμού σε νοικοκυριά και επιχειρήσεις.
 Το ΑΚΕΛ ασκεί κριτική στην κυβέρνηση απαριθμώντας τις αποτυχημένες της προσπάθειες και εκφράζοντας ανησυχίες για το κόστος
«Αν σε αυτό προσθέσουμε και το κόστος συντήρησης τους και το κόστος αγοράς ΦΑ, τότε δεν είμαστε σίγουροι αν στο τέλος θα έχουμε πιο φθηνό ηλεκτρισμό», δήλωσε ο Νεοκλής Συλικιώτης.
Είναι πλέον ορατός ο κίνδυνος ακόμη και με την έλευση ΦΑ οι καταναλωτές να πληρώνουν ακριβότερο ρεύμα λόγω της ανικανότητάς αυτής της κυβέρνησης.
Και ενώ συμβαίνουν όλα αυτά η είδηση της συμμετοχής του Τσάρλς Έλληνα σε συνέδριο για την ενέργεια προκαλεί αντιδράσεις.
«Πολλοί ακαδημαϊκοί και άνθρωποι που διετέλεσαν σύμβουλοι των Προέδρων της Κυπριακής Δημοκρατίας και των Κυβερνήσεων, αποδεικνύεται εκ των υστέρων ότι δεν επιδεικνύουν καμία υπευθυνότητα και κανέναν σεβασμό απέναντι στην Κυπριακή Δημοκρατία.
Σε αυτή την κατηγορία εντάσσουμε τον κ. Τσαρλς Έλληνα, ενός εκ των επικεφαλής του ενεργειακού προγράμματος της Κυπριακής Δημοκρατίας», αναφέρει σε ανακοίνωση της η Αλληλεγγύη.
Χρηματοδότης του συνεδρίου, που θα πραγματοποιηθεί στην κατεχόμενη Μόρφου στις 11 Νοεμβρίου είναι η τουρκική εταιρεία Aselsan, η οποία συνεργάζεται με τις τουρκικές ένοπλες δυνάμεις. 
Στους κύριους ομιλητές του συνεδρίου συγκαταλέγεται και ο λεγόμενος πρωθυπουργός της κατοχικής κυβέρνησης, Ερσίν Τατάρ.
Ο Τσάρλς Έλληνας φέρεται ότι θα αναπτύξει το θέμα "Εξόρυξη υδρογονανθράκων, παραγωγή και εκμετάλλευση".
