
# Ensar ve TÜRGEV'in İBB'ye açtığı dava reddedildi

Published at: **2019-11-01T13:44:50+00:00**

Author: **Euronews **

Original: [euronews](https://tr.euronews.com/2019/11/01/ensar-ve-turgev-in-ibb-ye-act-g-dava-reddedildi)

İstanbul Büyükşehir Belediye Başkanı Ekrem İmamoğlu'nun kendisinden önce bazı dernek ve vakıflarla yapılan protokollerin iptal edilmesi kararının yürürlükten kaldırılması için yapılan itiraz reddedildi.
İmamoğlu, haziran ayında yapılan seçimlerde göreve geldikten sonra Ensar, TÜRGEV, Aziz Mahmut Hüdayi Vakfı ile yapılan anlaşmaların iptal edilmesine karar vermişti. 27 Ağustos'ta yaptığı açıklamayla söz konusu vakıflarla yapılan toplam 357 milyon liralık protokolün sonlandırıldığını söyleyen İmamoğlu, "Sadece bir vakfa 56 milyon lira yemek desteği verilmiş. Bu milletin parasını nereye harcıyorsunuz?" demişti.
Ensar ve TÜRGEV söz konusu protokollerin iptal edilmesini yargıya taşımış ve İBB'nin verdiği kararın kaldırılmasını talep etmişti.
Oda TV'nin edindiği mahkeme belgelerinde "Akdedilen protokolün, ilgili protokol hükümlerine dayanılarak feshedilmesi işleminin, özel hukuk ilişkisinden doğan ve adli yargının konusuna giren bir işlem olduğu anlaşılmış ve bu nedenle dava konusunu yargılamakla görevli yargı kolunun adli yargı mahkemeleri olduğu sonuç ve kanaatine varılmıştır." denildi.
İBB'nin protokllerini iptal ettiği vakıflar arasında TÜGVA, Daru’l Fünun İlahiyat Vakfı ve Hoca Ahmet Yesevi Vakfı da bulunuyor.
