
# Reguli înăsprite pentru studenții străini la Universitatea de Medicină după cazul răsunător cu trafic de droguri

Published at: **2019-11-04T11:38:53+00:00**

Author: **Jurnal.md**

Original: [Jurnal.md](http://jurnal.md/ro/news/9deea96485ccc8b1/reguli-inasprite-pentru-studentii-straini-la-universitatea-de-medicina-dupa-cazul-rasunator-cu-trafic-de-droguri.html?utm_source=RSS&utm_medium=RSS&utm_campaign=RSS)


        Regulile de admitere a cetățenilor străini la Universitatea de Stat de Medicină și Farmacie „Nicolae Testemițanu” vor fi înăsprite. Declarația a fost făcută de rectorul instituției, Emil Ceban, în cadrul unei întruniri cu studenții veniți din alte țări, organizată împreună cu Serviciul de Informaţii şi Securitate (SIS), în contextul cazului recent de deconspirare a unei grupări implicate în trafic de droguri. 
      
Noile restricţii se referă la introducerea procedurii de testare antidrog pentru cetățenii străini atât la admiterea la studii, cât şi la fiecare sesiune de examene, iar cei  care vor încălca aceste reguli vor fi exmatriculaţi. Aceste prevederi vor fi stipulate în contractele de studii încheiate cu studenții.
Totodată, administraţia Universității a decis să instituie, din acest moment, o disciplină mai riguroasă pentru tinerii din străinătate, precum și va expedia scrisori de avertizare părinţilor pentru a-i atenţiona şi a lua atitudine referitor la cazul cu traficul de droguri. În acelaşi timp, va fi revizuit modul de lucru abordat de companiile de recrutare.
„Noi suntem dispuși să facem tot posibilul pentru a echivala programele de studii şi diplomele ca să aveți posibilitatea să lucrați în ţările voastre de origine, din acest considerent vom schimba tactica de conlucrare”, a remarcat rectorul, dându-le asigurări că vor avea toată deschiderea din partea administraţiei universității noastre, vor fi protejați şi li se va acorda ajutor în soluţionarea problemelor, la fel ca și studenţilor autohtoni.
Mircea Beţiu, decanul Facultăţii de Medicină nr. 2, a subliniat că scopul aflării studenţilor străini la USMF „Nicolae Testemițanu” este doar de a învăţa, iar pentru a avea dreptul de şedere în Republica Moldova aceştia trebuie să dea dovadă de un comportament academic, în timp ce încălcarea legislaţiei va atrage după sine obligația de a părăsi țara.
Potrivit datelor SIS, în ultimii 3-4 ani, aproximativ 30 de studenţi străini au fost exilați în țările lor de origine din cauza încălcării legislaţiei Republicii Moldova.
