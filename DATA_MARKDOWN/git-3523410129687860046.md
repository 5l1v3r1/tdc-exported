
# 
        شکست ترامپ در پنهان کردن سوابق مالیاتی
      

Published at: **2019-11-04T21:56:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638199/%D8%B4%DA%A9%D8%B3%D8%AA-%D8%AA%D8%B1%D8%A7%D9%85%D9%BE-%D8%AF%D8%B1-%D9%BE%D9%86%D9%87%D8%A7%D9%86-%DA%A9%D8%B1%D8%AF%D9%86-%D8%B3%D9%88%D8%A7%D8%A8%D9%82-%D9%85%D8%A7%D9%84%DB%8C%D8%A7%D8%AA%DB%8C)

به گزارش بولتن نیوز، یک دادگاه فدرال در آمریکا روز دوشنبه ضمن رد دادخواست دونالد ترامپ برای پنهان نگاه داشتن سوابق مالیاتی‌اش، از شرکت حسابداری او خواست سوابق پرداخت‌ مالیات او در ۸ سال گذشته را به دادستان‌ منهتن نیویورک تحویل دهد.
براساس این گزارش، هیئت سه نفره این دادگاه فدرال، استدلال ترامپ مبنی بر اینکه او در سمت رئیس‌جمهور از تمامی پیگردهای کیفری مصون است، را رد و اعلام کرد موضوعی بسیار سخت پیش روی ما قرار گرفته است.
در عین حال، روزنامه نیویورک‌تایمز گزارش داد ترامپ که تا به حال سرسختانه برای پنهان نگاه داشتن سوابق مالیاتی‌اش تلاش کرده، علی‌رغم باخت در این جدال قضائی، احتمالاً اسناد مربوط به این پرونده را به زودی به مقام‌های ایالت نیویورک تحویل نخواهد داد.
چند روز پیش فرماندار ایالت نیویورک اعلام کرد تصمیم جدید ترامپ برای تغییر محل اقامتش از نیویورک به ایالت فلوریدا به بهانه بدرفتاری مقامات نیویورک، با تلاش او برای فرار از شفاف کردن پرداخت‌های مالیاتی‌اش ارتباط دارد.
ایالت فلوریدا جزو ایالت‌هایی است که مالیات بر درآمد و مالیات بر ارث ندارد. علاوه، بر این مقام‌های این ایالت جمهوری‌خواهان حامی دونالد ترامپ هستند.
وکلای ترامپ با تنظیم دادخواستی خواستار جلوگیری از این تحقیقات شده و مدعی شدند انجام تحقیقات کیفری از رئیس‌جمهور در زمان حضور او در این سمت غیرقانونی است.
