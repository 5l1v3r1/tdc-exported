
# VM-troppen klar - Vipers fikk med seks spillere

Published at: **2019-11-04T10:48:03+00:00**

Author: **Åge Harald Drangsholt**

Original: [Aftenbladet](https://www.aftenbladet.no/sport/i/GGX5MQ/vm-troppen-klar-vipers-fikk-med-seks-spillere)

Mandag formiddag ble laget offentliggjort på en pressekonferanse. Norge VM-åpner mot Cuba 30. november. Mesterskapet går midt i arbeidstiden, alle kamper spilles klokken 12.30 (se fakta).
Vipers fikk med Emilie Hegh Arntzen, Marta Tomac, Silje Waade, Malin Aune, Heidi Løke og Andrea Austmo Pedersen. Med det ble rosatrøyene det laget med klart flest spillere i den norske VM-troppen.
Selv om Ragnhild Valle Dahl har vært nevnt i diskusjonen, etter noen strålende kamper i det siste, fikk Vipers i praksis med alle dem det var realistisk å vente at skulle bli med.
30. november, kl. 20.30 (12.30 norsk tid): Norge - Cuba 2. desember, kl. 20.30 (12.30): Slovenia - Norge 3. desember, kl. 20.30 (12.30): Norge – Serbia 5. desember, kl 20.30 (12.30): Norge – Angola 6. desember, kl 20.30 (12.30): Nederland - Norge
I fjorårets EM-tropp hadde Vipers med sju spillere, men siden den gang har både Katrine Lunde og Henny Reistad blitt langtidsskadet, og var uaktuelle. Mens Linn Jørum Sulland ikke har vist samme form så langt.
Men foran denne sesongen ble Heidi Løke og Andrea Austmo Pedersen hentet til Vipers, og begge fikk plass - sistnevnte som debutant i mesterskap.
Austmo Pedersen blir målvakt sammen med veteranen Silje Solberg, mens Emily Stang Sando blir reserve.
– Keeperuttaket handler om totaliteten og hvordan vi ser dem. Andrea har hatt veldig stigende kurve gjennom høst, og har vokst veldig på oppgaven i Vipers. Emiliy har også hatt positiv kurve i Buducnost så det var jevnt om den keeperplassen, sier landslagssjef Thorir Hergeirsson til TV2.
Norge må klare seg uten åtte skadede spillere, inkludert Katrine Lunde, Nora Mørk, Amanda Kurtovic, Veronica Kristiansen og Henny Reistad, for å nevne noen av de største, som slett ikke har gjort uttaket enklere, ifølge Hergeirsson.
– Det er like krevende hver gang. Med sju gode håndballspillere ute, som ville vært med og kjempet om plass i troppen, og flere av dem vært der, er det sikkert mange som tenker at nå er det lettere å ta ut toppen. Det er det definitivt ikke, sa Hergeirsson.
Venstre kant: Camilla Herrem (Sola HK) og Sanna Solberg-Isaksen (Team Esbjerg).
Venstre bakspiller: Emilie Hegh Arntzen (Vipers) Helene Gigstad Fauske (Herning-Ikast Håndbold), Ingvild Bakkerud (Odense HC)
Midtback: Stine Bredal Oftedal (Gyøri Audi ETO) og Marta Tomac (Vipers).
Høyre bakspiller: Silje Waade (Vipers) og Stine Skogrand (Herning-Ikast), Moa Högdahl (Viborg)
Høyre kant: Malin Aune (Vipers) og Marit Røsberg Jacobsen (Team Esbjerg).
Linje: Heidi Løke (Vipers), Kari Brattset Dale (Gyøri Audi ETO).
Målvakter: Silje Solberg (Siófok KC) og Andrea Austmo Pedersen (Vipers).
Reserver: Emily Stang Sando (Buducnost), Kristine Breistøl (Team Esbjerg), Tonje Enkerud (Storhamar)
