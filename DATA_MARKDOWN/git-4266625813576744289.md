
# «Шахтар» сьогодні у Загребі зіграє проти місцевого «Динамо» ключовий матч групового етапу Ліги чемпіонів

Published at: **2019-11-06T08:39:00+00:00**

Author: ****

Original: [ZIK.UA](https://zik.ua/news/2019/11/06/shahtar_sogodni_u_zagrebi_zigraie_proty_mistsevogo_dynamo_klyuchovyy_match_1684667)


        Футболісти донецького «Шахтаря» сьогодні, 6 листопада, проведуть четвертий матч у груповому турнірі Ліги чемпіонів УЄФА, в якому на виїзді зустрінуться із загребським «Динамо». Поєдинок, що почнеться о 22:00 на стадіоні «Максимір» у столиці Хорватії Загребі, покаже телеканал «Футбол 1». Арбітр – Фелікс Брих (Німеччина).
      
Два тижні тому в Харкові «Шахтар» і «Динамо» забили один одному по два м’ячі і перед протистоянням в Загребі як і раніше мають однакову кількість очок в групі «С» – по чотири. В активі команд перемоги над італійською «Аталантою», у пасиві – поразки від «Манчестер Сіті».

        ПЕРЕД МАТЧЕМ
      
Після 3 турів у групі С є очевидний лідер: «Манчестер Сіті» здобув 3 перемоги і з 9 очками є максимально близьким до плей-оф. У «Шахтаря» й загребського «Динамо» по 4 бали. У попередньому турі в Харкові суперники не визначили переможця.
«Гірники» прибули до Загреба 5 листопада вдень, о 18:00 головний тренер Луїш Каштру та нападник Жуніор Мораес відповідали на запитання журналістів на передматчевій прес-конференції, після чого команда провела тренування на полі «Максиміра».

        СУПЕРНИК
      
Якщо до першої зустрічі із «Шахтарем» загребці випереджали сплітський «Хайдук» у чемпіонаті Хорватії на 2 очки, то наразі відрив збільшився до 4, плюс у підопічних Ненада Бьєліци гра в запасі. У минулих турах національного чемпіонату «Динамо» мінімально перемогло «Осієк» (гол Даміана Кендзьора) та «Інтер» (Запрешич) (влучний удар 17-річного Йошко Гвардіола з подачі того-таки поляка). У цих поєдинках головний тренер динамівців удався до повної ротації оборонної лінії. Також відзначимо, що в бойовій готовності перебуває нападник Бруно Петкович.
Останню репетицію перед єврокубковим матчем «сині» провели з позиції тотального домінування: 71% володіння м’ячем з «Інтером», 22 удари по воротах, 13 кутових. Грало «Динамо» таким складом: Лівакович, Стоянович, Гвардіол, Перич, Леовац, Г’їра, Шитум, Кендзьор, Ольмо (Іванушец, 71), Оршич (Хайрович, 78), Петкович (Шипош, 85).
У Лізі чемпіонів шанси найсильнішої команди Хорватії оформити історичний вихід до 1/8 фіналу ані трохи не менші, ніж у «Шахтаря», якщо врахувати фактор власного поля. У стартовому турі динамівці вже продемонстрували, наскільки є небезпечними на «Максимірі», розбивши «Аталанту» з рахунком 4:0. А загалом їхня безпрограшна домашня серія у єврокубках налічує вже 9 матчів.

        ІСТОРІЯ ВЗАЄМИН
      
Клуби тричі зустрічалися в Лізі чемпіонів: двічі переміг «Шахтар», а останній поєдинок у Харкові завершився з рахунком 2:2. Євген Коноплянка вивів «помаранчево-чорних» уперед, невдовзі Дані Ольмо відновив статус-кво, по перерві Міслав Оршич з пенальті забив другий м’яч хорватів, а на 75-й хвилині Додо, який вийшов на заміну, після передачі Алана Патріка обіграв воротаря і зрівняв рахунок.

        ЦИФРИ І ФАКТИ
      
• після першого кола групового етапу «Динамо» і «Шахтар» ділять друге і третє місця в квартеті C, набравши по чотири бали. Результати в трьох попередніх іграх у команд ідентичні: перемоги над «Аталантою», поразки «Ман Сіті» і очна нічия. «Манчестер Сіті» вже полетів вперед на п’ять очок в таблиці, а клуб з Бергамо поки плететься в хвості, програвши всі три зустрічі.
• 22 жовтня в Харкові поєдинок «Шахтаря» і «Динамо» завершився з рахунком 2:2. Коноплянка забив у дебюті, але ще до перерви Ольмо відновив паритет. У другій 45-хвилинці суперники ще раз обмінялися голами: Оршич реалізував пенальті після фолу Пятова в своїй штрафній, а пізніше результативна заміна Каштру – Додо – встановив остаточний рахунок.
• обидві команди очолюють таблиці своїх національних чемпіонатів. «Динамо» в Першій хорватській лізі випереджає «Хайдук» на чотири бали, а у «Шахтаря» в УПЛ фора над київським «Динамо» в десять пунктів.
• Загреб показує феноменальні результати на своєму полі. У 11 зустрічах нинішнього сезону загребцям на «Максимірі» забивали тільки «Гориця» і «Ференцварош». Команда не програє вдома в єврокубках дев’ять ігор поспіль.
• з десяти останніх матчів ЛЧ «Шахтар» виграв тільки два (також по чотири нічиїх і поразок).
• завдяки перемозі над «Карпатами» на минулих вихідних (3:0) «Шахтар» перервав смугу з трьох матчів без перемог. Перед цим «гірники» тричі зіграли внічию в трьох різних турнірах: у ЛЧ з «Динамо» Загреб, в УПЛ з «Олександрією» і в Кубку країни з «Динамо» Київ, поступившись йому в доданий час.
• у загребців діюча семиматчева серія без поразок. За цей час було дві нічиї і п’ять перемог. У трьох останніх поєдинках (всі на внутрішній арені) «Динамо» не пропускає. Таким чином, «Шахтар» залишається останньою командою, яка хорватському чемпіону забивала.
• німецький рефері Фелікс Брих вперше працюватиме на матчі загребського «Динамо». З «Шахтарем» цей суддя перетинався тричі: дві перемоги (над «Марселем» і «Брагою») і одна поразка («Порту»).

        ОСТАННІ НОВИНИ
      

        «Динамо»:
      
Останні матчі: В Н В В В
Не зіграють: Куленовіч, Адемі (обидва – травми), Гаврановіч, Гояк (обидва – травми / під питанням)
Загреб тільки в матчах Ліги чемпіонів використовує схему з трьома центрбеками, в той час як у внутрішніх турнірах більше зроблений акцент на атаку. Не виключено, що в середу проти «Шахтаря», швидше за все, «динамівці» знову спробують використати цей прийом, розраховуючи попереду на атакуючий трикутник. Зламати на ці плани може кадровий голод в центрі поля через травми основних гравців.
Орієнтовний стартовий склад «Динамо» (зліва – направо): Ліваковіч – Періч, Ділавер, Теофіль-Катрен – Леовач, Іванушец, Моро, Стояновіч – Ольмо, Оршич – Петковіч.

        «Шахтар»
      
Останні матчі: В Н Н Н В
Не зіграють: Малишев (травма), Кривцов, Коноплянка, Марлос, Ісмаїлі, Соломон (всі – під питанням)
Безумовно, склад «Шахтаря» і близько не буде схожий на той, який виходив на поле проти «Карпат» на минулих вихідних. З тієї гри місце в старті повинен зберегти тільки Степаненко і, можливо, Хочолава, якщо Кривцов буде не в оптимальній формі (в Хорватію Сергій полетів). Головне питання стосується центру поля – вийде з перших хвилин Коваленко чи Алан Патрік. Коноплянка залишився в Україні, тому тріо атакуючих хавів з Марлосом і Тайсоном складе Тете. Втім, можливий варіант, при якому в старті опиняться і Коваленко, і Патрік, тоді Тайсон зміститься на фланг.
Орієнтовний стартовий склад «Шахтаря» (зліва – направо): Пятов – Ісмаїлі, Матвієнко, Кривцов, Болбат – Степаненко, Коваленко – Тете, Тайсон, Марлос – Мораес.
 
