
# У Львові відбудеться третій в Україні фестиваль сучасної бандури Lviv Bandur Fest

Published at: **2019-11-02T16:45:00+00:00**

Author: ****

Original: [ZIK.UA](https://zik.ua/news/2019/11/02/u_lvovi_vidbudetsya_tretiy_v_ukraini_festyval_suchasnoi_bandury_lviv_bandur_1682309)


        З 4 по 10 жовтня у Львові відбудеться третій в Україні фестиваль сучасної бандури Lviv Bandur Fest.
      
Про це повідомила пресслужба Львівської міської ради.
У програмі заплановані виступи відомих колективів з різних міст України, концерти відомих бандуристів з США, презентації сучасних свіжих альбомів бандур-гуртів, майстер-класи, презентація унікального мобільного додатку та курси англійської та культурного менеджменту для бандуристів.
Родзинкою фестивалю стане презентація унікального мобільного додатку Bandura app. А завершиться фестиваль найбільшим концертом бандуристів у палаці Хоткевича.
З листопада 2019 по квітень 2020 у Львові відбудуться 2 спеціалізовані курси для бандуристів та бандуристок: курс спеціалізованої англійської мови, який допоможе бандуристам прокачати свої знання з англійською, дізнатися про базову музичну термінологію англійською мовою та навчить писати ефективні пресрелізи англійською мовою. Та відкритий курс про музичний менеджмент та маркетинг, що дасть можливість музикантам розширити свої знання про просування та ефективне управління музичними проєктами. Курси відбуваються за підтримки Посольства США в Україні.
6 листопада у галереї сучасної сценографії (вул. Городоцька, 36) у Львові презентують унікальний мобільний додаток «Bandura app».
«Минулого року ми запустили сторінку «Bandura online» де можна зіграти на старосвітській бандурі, за кілька місяців цей сайт зірвав фурор, адже сторінку сайту на даний момент переглянули понад 65 мільйонів (!) разів користувачі з усього світу. Після цього успіху ми зрозуміли, що варто створити мобільний додаток. Втілити його у життя вдалось завдяки у партнерській співпраці з проєктом «Ukrzen» Михайла Голобородька, а також завдяки підтримці відомих бандуристів та експертів, серед яких: Юліан Китастий, Юрій Фединський, Оксана Герасименко та підтримці Українського культурного фонду.
У додатку зібрано 6 унікальних інструментів: чернігівську бандуру, львівську бандуру харківського типу, кобзу, торбан, старосвітську бандуру та один інструмент сюрприз, який можна буде почути на презентації проєкту. Мобільний додаток буде безкоштовний для скачування. А кожен українець зможе спробувати зіграти якусь мелодію, навіть якщо не вміє грати на цьому інструменті.
Цей додаток стане ідеальним для тих, хто хоче розслабитися після важкого робочого дня і, можливо, втілити свою мрію – навчившись грати на одному з інструментів», – каже арт-директорка Lviv Bandur Fest Анастасія Войтюк.
У рамках презентації концерту відбудуться виступи відомих виконавців та гуртів: Три кроки в ніч, Юліана Китастого, Юрія Фединського та інших.
Для поціновувачів бандури в межах фестивалю буде насичена концертна програма. Основною концертною локацією стане улюблена львів’янами Львівська національна філармонія.
5 листопада засновники фестивалю і лідери сучасної бандури у Львові, гурт Troye Zillia презентує нову етно ф’южн програму ENDORФINY. Оригінальне звучання, витончені етно мотиви та позитивний заряд композицій, заміксовані із драйвовими стилями R&B, D&B, Afro-Cuban, Jazz, створюють особливий стиль альбому. Тож на концерті буде гаряче, а гурт зіграє у супроводі інструментів різних народів світу. Презентація альбому відбувається також за підтримки Українського Культурного Фонду.
7 листопада у Львівській філармонії (вул. Чайковського, 7) на усіх поціновувачів бандури чекає унікальний концерт «Bandura Today». Участь в концерті візьмуть Любов Ступчук, Оксана Герасименко, Георгій Матвіїв, Дмитро Губ’як, гурт Три кроки в ніч та Koloyolo. Для входу на концерт потрібно зареєструватися за посиланням: bit. ly/Bandura_today. У цей же вечір вас здивує своїм співом та грою єдина в Україні та світі соул-бандуристка, учасниця шоу «Голос Країни» та»X-factor», виконавиця KRUTЬ із презентацією альбому «ALBINO». Подія відбудеться у закладі MolodoZeleno (2-й поверх, вул. Джерельна, 20).
8 листопада у Ляльковому театрі відбудеться концерт Юліана Китастого – відомого українського бандуриста, що проживає в США.
10 листопада у Палаці Культури ім. Г. Хоткевича відбудеться масштабний концерт гуртів та капел бандуристів. Долучитися до концерту можуть будь-які бандуристи, адже до 4 листопада триває конкурс для капел. Усі деталі шукайте на фейсбук-сторінці фестивалю.
