
# उत्तर प्रदेश: प्रेमी को छुड़ाने थाने पहुंची नाबालिग प्रेमिका ने मचाया हंगामा

Published at: **2019-11-04T12:59:23+00:00**

Author: **आईएएनएस। ,हमीरपुर।**

Original: [https://www.livehindustan.com](https://www.livehindustan.com/uttar-pradesh/story-uttar-pradesh-hamirpur-district-minor-girlfriend-reached-the-police-station-to-rescue-lover-2831436.html)

उत्तर प्रदेश में हमीरपुर जिले की सुमेरपुर कोतवाली में सोमवार को उस समय अफरा-तफरी मच गई, जब एक नाबालिग लड़की ने अपने कथित प्रेमी को छुड़ाने के लिए कोतवाली में खूब हंगामा किया। मामला हमीरपुर जिले की सुमेरपुर कोतवाली के चिन्नौरी गांव से जुड़ा है। एक नाबालिग लड़की की मां ने रविवार शाम डायल 112 सेवा पर फोन कर गांव के ही एक लड़के पर अपनी नाबालिग बेटी के साथ छेड़छाड़ करने की सूचना दी, जिस पर पुलिस ने लड़के को पकड़ कर कोतवाली पुलिस को सौंप दिया था। 

        Read Also: उत्तर प्रदेश: लगाई 50 अंडे खाने की शर्त, 42वें में निकल गई शख्स की जान
      
सोमवार को नाबालिग लड़की आरोपी लड़के की मां के साथ थाने पहुंची और वहां मौजूद उपनिरीक्षक हरि नारायण को अपनी प्रेम कहानी सुनाकर उसे छोड़ने का अनुरोध किया। लेकिन जब पुलिस ने उसे नहीं छोड़ा तो उसने खूब हंगामा किया, जिससे थाने में तमाशबीनों का मजमा लग गया। कोतवाली के प्रभारी निरीक्षक (एसएचओ) प्रकाश यादव ने बताया, 'लड़की की मां की शिकायत पर आरोपी लड़के को रविवार शाम पकड़ा गया था। सोमवार को लड़की के हंगामा करने के बाद उपजिलाधिकारी (एसडीएम) मौदहा के न्यायालय में शांतिभंग के आरोप में लड़के का चालान किया गया है, जहां से वह जमानत पर छूट चुका है।'

        पाइए देश-दुनिया की हर खबर सबसे पहले www.livehindustan.com पर। लाइव हिन्दुस्तान से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट। 
      
