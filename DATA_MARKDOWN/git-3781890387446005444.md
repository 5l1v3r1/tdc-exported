
# ตลาดหุ้นไทยปิดลบเล็กน้อยหลังกนง.ลดดอกเบี้ยตามคาด

Published at: **2019-11-06T10:45:00+00:00**

Author: ****

Original: [เดลินิวส์](https://www.dailynews.co.th/economic/740323)


        ตลาดหุ้นไทยปิดลบ 2.88 จุด หลังกนง.มีมติ 5 ต่อ 2 เสียงปรับลดดอกเบี้ยลง 0.25% มองแนวโน้มพรุ่งนี้หุ้นไทยแกว่งไซด์เวย์ออกข้างเหตุไม่มีปัจจัยใหม่หนุนตลาด  แนะดักเก็งกำไรหุ้นที่งบไตรมาส 3 ออกมาดี
      
น.ส.ธีรดา  ชาญยิ่งยงค์  ผู้อำนวยการฝ่ายวิเคราะห์หลักทรัพย์  บล.ฟิลลิป เปิดเผยถึงภาวะตลาดหุ้นไทยปิดที่ระดับ 1,623.99 จุด   ลบ 2.88 จุด หรือ 0.18 %  ระหว่างวันเคลื่อนไหวสูงสุดที่ระดับ 1,631.34 จุด และต่ำสุดที่ระดับ 1,621.34   จุด ด้วยมูลค่าการซื้อขาย 62,181.94 ล้านบาทว่า   ตลาดหุ้นไทยเคลื่อนไหวผันผวนก่อนปิดลบเล็กน้อย หลังจากผลการประชุมคณะกรรมการนโยบายการเงิน(กนง.) มีมติ 5 ต่อ 2 เสียง ลดดอกเบี้ยลง 0.25% ทำให้ดอกเบี้ยนโยบายอยู่ที่ 1.25% ซึ่งเป็นไปตามที่ตลาดคาดการณ์  ส่วนผลดีจากการลดข้อพิพาททางการค้าระหว่างสหรัฐและจีนตลาดได้ตอบรับไปก่อนหน้านี้แล้วทำให้มีแรงเทขายหุ้นออกมาในช่วงนี้จากที่เข้าซื้อมาหลายวัน  ซึ่งตั้งแต่สัปดาห์ที่ผ่านมาจนถึงวันนี้หุ้นขึ้นไปแล้ว 30 จุด  สำหรับปัจจัยที่ติดตามการประกาศงบไตรมาส 3 ของบริษัทจดทะเบียน สำหรับทิศทางตลาดหุ้นวันพรุ่งนี้คาดว่าแกว่งไซด์เวย์ออกข้าง กลยุทธ์การลงทุนเน้นเก็งกำไรหุ้นที่คาดว่าผลประกอบการออกมาดี และรอปัจจัยใหม่เข้ามาหนุนตลาด   ประเมินแนวรับพรุ่งนี้ที่ 1,615 จุด แนวต้านที่ 1,630 จุด ยกเว้นดัชนีหลุด 1,600 จุด แนะให้ชะลอการลงทุนและรอดูสถานการณ์ก่อน
 
