
# چگونه از همکاران خود آنفولانزا نگیریم؟

Published at: **2019-11-03T17:29:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619675/%DA%86%DA%AF%D9%88%D9%86%D9%87-%D8%A7%D8%B2-%D9%87%D9%85%DA%A9%D8%A7%D8%B1%D8%A7%D9%86-%D8%AE%D9%88%D8%AF-%D8%A2%D9%86%D9%81%D9%88%D9%84%D8%A7%D9%86%D8%B2%D8%A7-%D9%86%DA%AF%DB%8C%D8%B1%DB%8C%D9%85)


        علیرغم تمام این نشانه ها، شخص بیمار پس از پشت سر گذاشتن دوره بیماری که کمتر از دو هفته به طول می‌انجامد، بهبود یافته و می‌تواند به زندگی عادی خود بپردازد.
      

        آفتاب‌‌نیوز :
      
ویروس آنفولانزا به واسطه صحبت کردن، سرفه و عطسه کردن فرد بیمار به اطرافیان منتقل می‌شود. از نشانه‌های رایج آن هم می‌توان به تب و لرز، سرفه، گلودرد، آبریزش بینی، گرفتگی عضلات، بدن‌درد، سردرد و خستگی اشاره کرد.
علیرغم تمام این نشانه ها، شخص بیمار پس از پشت سر گذاشتن دوره بیماری که کمتر از دو هفته به طول می‌انجامد، بهبود یافته و می‌تواند به زندگی عادی خود بپردازد.
حالا که هوا سرد شده و ویروس‌های آنفولانزا در هر مکانی حضور دارد، برای جلوگیری از ابتلا به این بیماری در محل کار خود می‌توانید به ۵ روش زیر عمل کنید. با روزیاتو همراه باشید.

        آنفولانزا در محل کار
      
کارشناسان اعتقاد دارند هر فردی باید هر ۶ ماه یکبار باید واکسن آنفولانزا را تزریق کند تا از بروز این بیماری پیشگیری شود.
در اولین فرصت بروید و واکسن آنفولانزا بزنید. ویروس آنفولانزا تا بهار همچنان در هوا باقی می‌ماند. این واکسن به طور صددرصد باعث پیشگیری این بیماری نمی‌شود، اما تا ۷۰ درصد از ابتلا به آن پیشگیری می‌کند. این واکسن حتی برای افرادی که دیابت، آمفیزم و … نیز دارند، توصیه می‌شود. حتی افرادی که آنفولانزا گرفته اند نیز با تزریق این واکسن می‌توانند شدت بیماری خود را کاهش دهند.
بیشترین بیماری‌های این فصل که منجر به بستری شدن بیمار شده اند، در اثر ویروس‌های A آنفولانزا یعنی H۳N۲ بوده اند. این ویروس‌ها بیشتر از بقیه موجب بروز بیماری و حتی مرگ افراد شده است. در نتیجه، واکسن آنفولانزا می‌تواند شما را از پیدایش این بیماری مصون نگه دارد.
انجمن کنترل و پیشگیری بیماری‌های آمریکا (سی دی سی) تزریق این واکسن را در همه افراد و نوزادان بالاتر از ۶ ماه توصیه می‌کند. همچنین زنان باردار نیز در فهرست افرادی هستند که زدن واکسن آنفولانزا شامل آن‌ها می‌شود.
نوزادانی که هنوز ۸ ماهشان نشده، ممکن است احتیاج داشته باشند که این واکسن را در دو نوبت تزریق کنند. افراد بالای ۶۵ سال نیز باید بالاترین دُز این واکسن را دریافت کنند. بر اساس آنچه سی دی سی پیشنهاد کرده، بزرگسالانی که به تخم مرغ حساسیت دارند باید از نوع دیگری از این واکسن که به فِلابُوک (Flublok) معروف است، استفاده کنند.

        از جمع دوری کنید
      
آنفولانزا برخلاف سرماخوردگی، بسیار سخت و شدید شروع می‌شود. شما به طور ناگهانی احساس خستگی شدید می‌کنید، بدن درد دارید و پیشانیتان داغ می‌شود. در این وضعیت باید در خانه مانده و استراحت کنید. به توصیه محققان و مرکز کنترل و پیشگیری بیماری ها، در این شرایط باید دست‌کم ۲۴ ساعت در خانه بمانید و با اشخاص دیگر در تماس نباشید تا بقیه را نیز مبتلا نکنید.
حضور در محیط‌های شلوغ و پرجمعیت خطر ابتلا به آنفولانزا را افزایش می‌دهد. در صورت امکان به جای استفاده از اتوبوس یا مترو از وسایل نقلیه دیگر برای رفتن به محل کار خود استفاده کنید.
اگر احساس می‌کنید که به آنفولانزا مبتلا شده اید، از تماس مستقیم و نزدیک با دیگران بپرهیزید تا ویروس به آن‌ها منتقل نشود. در خانه هم ترجیحا در اتاق مجزا باشید و کمتر با اعضای خانواده تماس داشته باشید.

        دستان خود را به طور مرتب با آب و صابون بشویید
      
طی تحقیقاتی مشخص شده است میز کارمندان ۴۰۰ برابر آلوده‌تر از کاسه دستشویی است. از همه بدتر اینکه فقط حدود ۱۵ درصد از کارمندان اداری فضا و میز کار خود را هر هفته تمیز می‌کنند. دستان خود را به طور مرتب بشویید. به ویژه زمانی که با فرد مبتلا به آنفولانزا برخورد داشته اید، حتما دستان خود را با صابون بشویید. سعی کنید روند شست و شو دست کم ۲۰ ثانیه ادامه داشته باشد. اگر امکان شست و شوی مداوم دست‌های خود را ندارید از ژل‌های ضدعفونی کننده استفاده کنید.

        تماس‌های فیزیکی با دیگران را کاهش دهید
      
تا حد امکان از تماس مستقیم با فردی که مبتلا به آنفولانزا است خود داری کنید. به طور مثال، در محل کار خود به همکارانی که بیمار هستند، دست ندهید. یا اگر مجبور به انجام این کار شدید، حتما دستان خود را با صابون بشویید.

        زیاد آب و مایعات بنوشید
      
وقتی به آنفولانزا مبتلا می‌شوید، آب بهترین دوست شماست. سعی کنید تا جای ممکن آب یا مایعات شفاف (یعنی چای گیاهی، نوشیدنی مخصوص ورزشکاران یا آب گوشت، سبزیجات و آب مرغ) مصرف کنید. اجازه ندهید کم‌آبی بدن موجب بدتر شدن شرایط بیماری بشود.

        کلام آخر
      
باید بدانید به ادعای کارشناسان، انتقال ویروس آنفولانزا از یک روز پیش از آغاز بیماری تا ۵ تا ۷ روز پس از بروز نشانه‌های آن به اطرافیان منتقل می‌شود. بعلاوه، ویروس آنفولانزا به واسطه صحبت کردن، سرفه و عطسه کردن فرد بیمار به اطرافیان منتقل می‌شود.
تند نفس کشیدن، پوست برافروخته، ننوشیدن مایعات کافی، بیدار نشدن به موقع از خواب، زودرنجی و بی حوصلگی از جمله نشانه‌های بروز آنفولانزا در کودکان هستند. اگر این نشانه‌ها را اگر در کودکان مشاهده کردید، حتما به پزشک مراجعه کنید.
منبع : روز یاتو
