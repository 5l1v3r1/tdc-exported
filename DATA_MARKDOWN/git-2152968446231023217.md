
# Шефът на McDonald's хвърли оставка заради романс със служителка

Published at: **2019-11-04T07:46:00+00:00**

Author: **Александър Попов**

Original: [Dnes.bg](https://www.dnes.bg/notifikacii/2019/11/04/shefyt-na-mcdonald-s-hvyrli-ostavka-zaradi-romans-sys-slujitelka.428457)

Президентът и главен изпълнителен директор на веригата ресторанти за бързо хранене McDonald's Стив Истърбрук се оттегли от поста заради връзка със служителка на американската компания, предадоха световните агенции и БТА.
Романсът бил по взаимно съгласие.
Съветът на директорите на McDonald's обаче заяви, че 52-годишният Истърбрук е нарушил правилата на компанията и е показал лоша преценка.
"Това беше грешка. Предвид ценностите на компанията, съм съгласен с мнението на Съвета на директорите, че за мен дойде време да продължа напред", написа Истърбрук в електронно писмо до служителите на Макдоналдс.
Правилата на компанията забраняват на мениджърите да имат връзки с подчинени.
За нов президент и главен изпълнителен директор бе избран Крис Кемпчински.
51-годишният Кемпчински досега оглавяваше подразделението на компанията в САЩ, което има около 14 000 ресторанта за бързо хранене.Американската корпорация е един от гигантите в бранша.
Стив Истърбрук, британски бизнесмен, застана начело на американската компания през март 2015 г., припомня ДПА. Франс прес отбелязва, че под неговото ръководство Макдоналдс е удвоила своята пазарна капитализация и всяка година е увеличавала чистата си печалба.
Истърбрук обаче не успя да обърне тенденцията на постепенен спад на продажбите. Подобно на други големи вериги за бързо хранене, McDonald's е изправена пред промяна на навиците на потребителите, които се стремят към по-здравословно хранене, отбелязва Франс прес.
