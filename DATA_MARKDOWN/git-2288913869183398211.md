
# Boris Johnson pareert kritiek van Trump op Brexit-akkoord

Published at: **2019-11-01T09:30:00+00:00**

Author: ****

Original: [De Standaard](https://www.standaard.be/cnt/dmf20191101_04695364)


        De Britse premier Boris Johnson verdedigt zijn Brexit-akkoord met Brussel, nadat de Amerikaanse president Donald Trump donderdag kritiek uitte op die deal. Trump zei dat met de deal zoals die nu voorligt, het voor de Britten een stuk lastiger zal worden om ook een handelsovereenkomst met de Verenigde Staten te sluiten.
      
Een woordvoerder van Downing Street reageerde daarop dat het Brexit-akkoord waarover Boris Johnson heeft onderhandeld met de Europese Unie ‘het Verenigd Koninkrijk in staat zou stellen handelsovereenkomsten over de hele wereld te sluiten, die het hele land ten goede zullen komen’.
Trump bekritiseerde de deal donderdag in een radio-interview. Volgens de Amerikaanse president kunnen het VK en de VS veel beter zaken doen, met een voor de Britten ‘betere’ Brexit-deal.
‘Wij willen handel drijven met het VK en zij met ons’, zei Trump. ‘Maar bepaalde aspecten in de overeenkomst maken dat onmogelijk.’ Trump wees op onderdelen in de overeenkomst die handel met de VS op bepaalde vlakken uitsluit. Hij noemde dat ‘belachelijk’.
In hetzelfde telefonische interview riep Trump Boris Johnson op om voor de verkiezingen zijn krachten te bundelen met zijn ‘vriend’ Nigel Farage. Ook volgens Farage houdt de deal het Verenigd Koninkrijk te dicht bij de EU.
