
# Στην κορυφή του παγκόσμιου χάρτη αποδόσεων το Χρηματιστήριο Αθηνών

Published at: **2019-11-03T17:35:48+00:00**

Author: **Ioannis Giagkinis**

Original: [euronews](https://gr.euronews.com/2019/11/03/stin-koriufi-tou-pagkosmiou-xarti-apodoseon-to-xrimatistirio-athinon)

Στην κορυφή του παγκόσμιου χρηματιστηριακού χάρτη αποδόσεων για το 2019 βρίσκεται το ελληνικό χρηματιστήριο, κλείνοντας στο δεκάμηνο Ιανουαρίου-Οκτωβρίου με κέρδη ύψους 43,91% και με απόλυτο πρωταγωνιστή τον τραπεζικό κλάδο (+101,59%), ενώ η συνολική κεφαλαιοποίηση έχει αυξηθεί κατά 13,121 δισ. ευρώ από τις αρχές του 2019.
Το Χρηματιστήριο Αθηνών κατέγραψε ένα μεγάλο ανοδικό ριμπάουντ από τις αρχές του 2018, καλύπτοντας τις μεγάλες απώλειες που είχε την τελευταία 5ετία. «Ωστόσο, η έντονη ανοδική κίνηση της αγοράς κορυφώθηκε μετά τις ευρωεκλογές όταν οι αγορές προεξοφλούσαν την επικράτηση και την αυτοδυναμία της Νέας Δημοκρατίας στις εθνικές εκλογές», επισημαίνει τηλεγράφημα του ΑΠΕ-ΜΠΕ.
Η χρηματιστηριακή αγορά βρήκε ισχυρά στηρίγματα και στο κλίμα ευφορίας που επικράτησε και συνεχίζει να επικρατεί στην ελληνική αγορά ομολόγων με τις αποδόσεις να κατρακυλούν σε ιστορικά χαμηλά.
Όπως σημειώνουν χρηματιστηριακοί αναλυτές στο ΑΠΕ-ΜΠΕ, το ράλι της χρηματιστηριακής αγοράς υπολείπεται του ράλι της αγοράς ομολόγων, καθώς τους τελευταίους μήνες οι μεγάλοι θεσμικοί επενδυτές υιοθετούν αμυντικές στρατηγικές στο Χ.Α., αφού και όσο και να είναι διαχειριστικά τα συνολικά κέρδη του 44% δεν δημιουργούν άγχος απόδοσης για την τρέχουσα οικονομική χρήση. Η τακτική αυτή την περίοδο έχει να κάνει περισσότερο με την αποφυγή μιας ανεπιθύμητης ζημιάς παρά με την ανάληψη νέων θέσεων που θα «χαλάσουν» την εικόνα των αποδόσεων του χαρτοφυλακίου για το οικονομικό έτος.
Ο Γενικός Δείκτης Τιμών στο δεκάμηνο Ιανουαρίου- Οκτωβρίου 2019 κατέγραψε άνοδο 269,270 μονάδων ή σε ποσοστό 43,91% και έκλεισε στις 882,57 μονάδες, έναντι 613,30 μονάδων στο τέλος του 2018.
Ο μόνος αρνητικός μήνας ήταν ο Αύγουστος (τότε σημειώθηκαν απώλειες -3,54%). Η συνολική κεφαλαιοποίηση της αγοράς από τις αρχές του έτους έχει αυξηθεί κατά 13,121 δισ. ευρώ, στα 58,391 δισ. ευρώ από 45,272 δισ. ευρώ στο τέλος του 2018.
Πρωταγωνιστής του δεκαμήνου Ιανουαρίου- Οκτωβρίου 2019 ήταν ο τραπεζικός κλάδος ο δείκτης του οποίου έχει καταγράψει ράλι 101,59% οδηγώντας την εντυπωσιακή πορεία της χρηματιστηριακής αγοράς. Στα τέλη Οκτωβρίου ο τραπεζικός δείκτης βρέθηκε σε υψηλά 15 μηνών.
Η συνολική κεφαλαιοποίηση των μετοχών των τεσσάρων συστημικών τραπεζών στο ίδιο διάστημα αυξήθηκε κατά 6,214 δισ. ευρώ και από τα 4,251 δισ. ευρώ στα τέλη του 2018 διαμορφώνεται σήμερα στα 10,465 δισ. ευρώ.
Κέρδη καταγράφουν όλοι οι επιμέρους δείκτες με εξαίρεση τον δείκτη της Υγείας (-2,17%), ενώ εκτός από τον τραπεζικό δείκτη, υψηλά κέρδη κατέγραψε ο δείκτης των Πρώτων Υλών (+103,67%) και ο δείκτης των Υπηρεσιών Κοινής Ωφέλειας (+64,28%).
