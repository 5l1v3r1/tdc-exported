
# Зеленський підписав закон про судову реформу

Published at: **2019-11-04T15:25:12+00:00**

Author: ****

Original: [Слово і Діло](https://www.slovoidilo.ua/2019/11/04/novyna/polityka/zelenskyj-pidpysav-zakon-pro-sudovu-reformu)


        Президент Володимир Зеленський підписав закон про судову реформу, яким склад Верховного суду скорочується з 200 до 100 суддів і запроваджується новий порядок формування Вищої кваліфікаційної комісії суддів.
      
У понеділок, 4 листопада, документ повернули з підписом глави держави, йдеться на сайті парламенту.
Закон пропонує запровадити новий порядок формування Вищої кваліфікаційної комісії суддів (ВККС), повноваження попереднього складу ВККС припиняються. Призначення на посади 12 членів комісії буде здійснюватися Вищою радою правосуддя (ВРП) за результатами конкурсу.
ВРП має утворити конкурсну комісію, до складу якої увійдуть три особи, обрані Радою суддів з її членів, і три особи - з міжнародних експертів, запропонованих міжнародними організаціями, з якими Україна співпрацює у сфері запобігання і протидії корупції.
Закон також передбачає скорочення суддів Верховного суду з 200 до 100.
Нагадаємо, 16 жовтня народні депутати ухвалили законопроект у другому читанні.
Раніше повідомлялося, що Верховний суд просить Зеленського ветувати закон про судову реформу.
Хочете обговорити цю новину? Долучайтеся до телеграм-чату CHORNA RADA
