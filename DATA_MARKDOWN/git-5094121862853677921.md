
# Olomoucký útulek pro kočky stále nemá nové prostory

Published at: **2019-11-05T14:17:00+00:00**

Author: **Daniela Tauberová**

Original: [Deník.cz](https://www.denik.cz/regiony/olomoucky-utulek-pro-kocky-stale-nema-nove-prostory-20191105.html)

Nájemní smlouva provozovateli útulku skončila před dvěma měsíci a spolku Pomocné ruce Olomouce se zatím nepodařilo najít náhradu. Spolek sice dostal několik nabídek, jsou však nad finanční možnosti dobrovolníku.
„Nové prostory pro útulek stále nemáme a stále je v Olomouci usilovně hledáme,“ sdělila ve čtvrtek předsedkyně spolku Pomocné ruce Olomouc Kateřina Sklenářová.
Původně dostali k dobru měsíc, ale pronajímatel vyšel spolku vstříc.
„Prozatím zůstáváme na Dolní Novosadské, ovšem bez jakékoliv záruky,“ uvedla Sklenářová.
Nové kočky útulek nepřijímá a pro zbývající tři desítky opuštěných zvířat se snaží najít nový domov. Spolek se stará o opuštěné a týrané kočky nejen v Olomouci, ale je útočištěm nechtěných zvířat z celého Olomouckého kraje.
Od roku 2012, kdy začal v Olomouci působit, prošlo útulkem bezmála 2000 koček. Stará se také o postižená zvířata, která by jinak nepřežila. Zajišťuje kastraci bezprizorních koček, aby nedocházelo k jejich přemnožení. Pravidelně monitoruje jejich zdravotní stav.
SOS, které spolek dobrovolníků vyslal do všech stran, nezůstalo zcela bez odezvy.
„Máme nabídku prostor bez topení a přívodu vody, což je nemyslitelné. I s kočičkami by nás vzali i v dalším objektu, kde by byl ovšem nájem více než dvakrát vyšší než máme ve stávajícím útulku. To si nemůžeme dovolit,“ popisovala Sklenářová.
