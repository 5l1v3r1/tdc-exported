
# نماینده مجلس: قوه قضائیه به نقش وزرای دولت در مشکلات هپکو رسیدگی کند

Published at: **2019-11-05T10:05:00+00:00**

Author: ****

Original: [جامعه خبری تحلیلی الف](https://www.alef.ir/news/3980814054.html)

نماینده اراک در مجلس با بیان اینکه سوداگران لیبرال مسلک و وزرای دولت‌های اصلاحات و تدبیر، هپکو را در اختیار رفقای رانت خوار خود قرار دادند، گفت: باید قوه قضائیه به نقش این وزرا در ایجاد مشکلات فعلی این شرکت رسیدگی کند.
علی‌اکبر کریمی نماینده مردم اراک در مجلس شورای اسلامی در گفت‌وگو با فارس،‌ گفت: حامی اصلی آقای عطاریان مدیرعامل سابق هپکو یکی از وزاری فعلی دولت تدبیر و امید است که بعد از پایان وزارتش در دولت اصلاحات منجر به فروش شرکت هپکو شد. 
وی تصریح کرد: این وزیر که هم اکنون در دولت آقای روحانی حضور دارد قرارداد مشاوره کارگزاری با هپکو منعقد کرده و بر همین اساس بین 1.4 میلیارد دلار تا یک و نیم میلیارد تومان بابت نقشش در هپکو و خدمتی که به آقای عطاریان کرده است، از این شرکت دریافتی داشته است که اسناد مربوط به آن (سال 86) در بخش مالی شرکت هپکو وجود دارد. 
وی گفت:‌ در اوج مشکلاتی که عطاریان برای هپکو ایجاد کرده بود، از محل اعتبارات این وزارتخانه بیش از صد میلیارد تومان با شرکت واگن‌سازی کوثر که مدیرعامل آن هم آقای عطاریان بود قرارداد تولید واگن با شرکت واگن‌سازی کوثر منعقد کرده است. 
عضو کمیسیون اقتصادی مجلس اظهار داشت: اگر چه حقوق 6 ماه نخست سال 98 کارگران هپکو پرداخت شده اما مادامی که چرخ تولید در این واحد صنعتی به حرکت در نیاید مشکل این شرکت رفع نمی‌شود. 
کریمی خاطرنشان کرد: سوداگران لیبرال مسلک، هپکو را بی سر و صدا، در اختیار رفقای رانت خوار خود قرار دادند و آنچنان این شرکت را شخم زدند که بمباران های رژیم بعثی در سالهای جنگ هم نتوانسته بود این چنین پیکر هپکو را زخمی کند.
وی تصریح کرد: شرکت هپکو در طی مدت حدود ۱۳ سال زیر ضربات سنگین تازیانه های غارتگران رانت ‌خوار تولید آن متوقف شد و حجم بدهی‌های آن از ۱۹۰۰ میلیارد تومان فراتر رفت و تعداد کارگران این شرکت نیز از۲۰۰۰ نفر در سال ۸۶ به کمتر از ۸۰۰ نفر در شرایط فعلی رسید. 
