
# טראמפ: בקרוב נכריז על המקום בו ייחתם השלב הראשון של הסכם הסחר עם סין

Published at: **2019-11-01T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3772862,00.html)

נשיא ארה"ב טראמפ אמר אמש כי וושינגטון ובייג'ינג יודיעו בקרוב על האתר בו יחתום יחד עם עמיתו הסיני שי ג'ינפינג והוא על "השלב הראשון" של הסכם הסחר. זאת, לאחר שצ'ילה ביטלה פסגה שהיתה אמורה להתקיים בה באמצע נובמבר.
"סין וארה"ב עובדות על בחירת אתר חדש לחתימה על השלב הראשון של הסכם הסחר", כך צייץ טראמפ בטוויטר. "האתר החדש יוכרז בקרוב. הנשיא שי והנשיא טראמפ עומדים לחתום!".
החלטתה של צ'ילה לבטל את פסגת שיתוף הפעולה האסייתית-פסיפית שהיתה אמורה להיערך ב-16-17 בנובמבר, מהווה מקל בגלגלים עבור טראמפ ושי, שהתכוונו לחתום על העסקה בשוליה. טראמפ לא ציין מתי תיקבע פגישה חדשה, אך הבית הלבן מסר שהוא מצפה בכל מקרה לסיים את גיבוש ההסכם "באותה מסגרת זמנים".
משרד המסחר הסיני מסר אתמול כי השיחות בין הצדדים יימשכו כמתוכנן, וכי ראשי צוותי המשא ומתן ישוחחו היום בטלפון.
צוותי המשא ומתן של שני הצדדים נמצאים במירוץ נגד השעון כדי לסיים את הסכם "השלב הראשון", ולעמוד בלוח הזמנים הסיני לרכישת מוצרי חקלאות אמריקאיים.
שר האוצר של ארה"ב, סטיבן מנושין, שנמצא בביקור במזרח התיכון, אמר לרויטרס ביום רביעי כי הדיונים עם סין היו פרודוקטיביים, וכי העבודה על הנוסח הסופי של העסקה נמשכת. משרד המסחר הסיני מסר גם הוא אתמול כי המשא ומתן מתקדם יפה.
הבית הלבן מתכוון להציע כמה מקומות כחלופות לפסגה בצ'ילה, כאשר אלסקה והוואי עשויות להיות מקובלות על סין, כך מסרו גורמים המקורבים לבית הלבן. סין הציעה את מקאו כמקום אפשרי לחתימה, כך על פי מקור המקורב למשרד המסחר הסיני, אך דובר המשרד הכחיש זאת.
