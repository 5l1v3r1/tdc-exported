
# Klærne du ikke trenger å vaske

Published at: **2019-11-01T15:00:00+00:00**

Author: **Linn Merete Rognø**

Original: [Dinside](https://www.dinside.no/bolig/klaerne-du-ikke-trenger-a-vaske/71761250)

Du kjenner deg sikkert igjen: endelig har du runda skittentøyskurven, vasket, tørket, brettet og lagt klærne i skap. Så går det to snaue dager, og skittentøyskurven er nok en gang stappfull.
Det blir mye arbeid på en uke, og ikke minst mye strøm. Men mange av oss vasker unødvendig mye klær. For enkelte plagg trenger du faktisk ikke å vaske i det hele tatt!
Du har kanskje hørt at ull er selvrensende og dermed ikke trenger å vaskes så ofte?
Dette stemmer på en prikk, ifølge Ingun Grimstad Klepp, forskningsleder ved Statens institutt for forbruksforskning (Sifo). Ull har nemlig en fantastisk evne til å holde seg ren, og ikke minst luktfri:

        - Ullvettregel nummer én er å henge plagget opp til lufting ute eller inne, og bruke igjen.
      
Det opplyser Klepp i boken «Lettstelt», som hun har skrevet sammen med Tone Skårdal Tobiasson, redaktør for NICE Fashion.
I barnehagen er ullplagg et must på vinteren, og da skal det selvsagt litt til for at poden ikke skitner til klærne. Da nytter det ikke alltid å bare lufte plagget.

        Du kan likevel slippe unna maskinvasken, sier Malin Skaar, leder Orkla forbrukerservice og ekspert på Plusstid.no:
      
- Er det for eksempel vond lukt under armene så kan du ta en håndvask på disse områdene fremfor å vaske hele plagget, tipser Skaar.
Pass også på å fjerne flekker med en fuktig klut så fort de dukker opp, råder Grimstad Klepp. Deretter bør du henge ullplagget opp til lufting før du legger det pent inn igjen i garderoben:
- La ullklær få anledning til å hvile og hente seg inn igjen ved å ikke bruke samme plagget hele tiden over mange dager, tipser hun.
For å unngå at favorittjeansen din skal miste fasongen, bør du ikke vaske den i maskinen.
- Jeans kan du bruke mange ganger før vask, mener Skaar.

        Flere fabrikanter og moteeksperter mener også at du aldri bør vaske jeans, i alle fall ikke det første året.
      
Synes du at det lukter vondt av jeansen, hjelper det å lufte den, særlig i kald luft:
- Kulde er livsfarlig. Det kan vi utnytte til å drepe bakterier med. La tekstilet henge eller ligge utendørs, gjerne i noen timer. Fryseboksen er også et kaldt sted som kan tas i bruk, tipser Klepp.

        Snø er et effektivt rengjøringsmiddel, ifølge eksperten.
      
- Fuktig nysnø er best. Dra tekstilet gjennom snøen på begge sider. Fuktigheten i snøen vil trekke ut skitt. Børst deretter snøen av før du tar tekstilet inn i varmen, tipser hun.
Har du en skinnjakke eller kåpe, trenger du heller ikke å vaske den. Heng den i stedet ut en solskinnsdag på en kleshenger. Bruk en klesbørste, fjern rusk i lommer, støv, hår og alt som kan børstes av, tipser ekspertene.
- En god del flekker lar seg også «smuldre opp» og kan børstes vekk, skriver Klepp i boken sin.
Har det kommet en tøffere flekk på skinnplagget, ikke gni, men forsøk å «riste av» så fort som mulig. Deretter kan du bruke en fuktet klut eller svamp forsiktig.

        - Er det semsket skinn, er viskelær neste om ikke fuktet klut virker, deretter neglefil eller stål/gummibørste, råder Klepp.
      
- Er lukt problemet, luft skinnet. Heng jakken eller kåpen på en skikkelig henger som hjelper på formen. Om skinn, lær eller pels blir vått, må det lufttørkes i minst 24 timer før det eventuelt pakkes bort, legger eksperten til.
Skaar mener at mange «rydder» vekk klær ved å kaste de i skittentøyet fremfor å ta en vurdering på om plagget kan brukes en gang til.
- Det kan være lurt å ha et system hjemme som gjør at du har et sted der du legger klær som kan brukes en gang til, dersom du ikke ønsker å putte de tilbake i skapet, avslutter hun.
