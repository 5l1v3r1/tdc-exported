
# Asens, sobre Més País: Votar aquesta opció és llençar el vot

Published at: **2019-11-04T14:20:32+00:00**

Author: ****

Original: [Ara.cat](https://www.ara.cat/politica/eleccions-generals-10-novembre-2019-asens-mes-pais-comuns_0_2337966316.html)

L'endemà que Íñigo Errejón vingués a Catalunya per protagonitzar els seus dos únics actes electorals en territori català, els comuns han tornat a carregar contra el projecte de Més País. El candidat d'En Comú Podem al 10 de novembre, Jaume Asens, ha insistit que la candidatura d'Errejón a la província de Barcelona és un "error" i ha demanat unir el vot al voltant de la seva candidatura: "Votar aquesta opció [Més País] és llençar el vot". 

        Errejón culpa Sánchez i Iglesias d'haver donat "una segona oportunitat" a PP i Vox
      
En aquest sentit, Asens ha recordat que les últimes enquestes publicades no els atorguen cap escó a la província de Barcelona: "Estan molt lluny d'aconseguir representació". El candidat dels comuns al Congrés de Diputats ha tornat a qualificar de "paracaigudisme polític" la candidatura d'Errejón perquè, ha assegurat, no té "arrelament". De fet, tant la direcció de Catalunya en Comú com les diferents sensibilitats que formen part del partit han girat l'esquena al projecte d'Errejón.
Des que Errejón va anunciar la intenció de presentar-se a la circumscripció de Barcelona, totes les mirades es van fixar en l'espai dels comuns per veure qui se'n desmarcava primer i donava suport al projecte de Més País. Cap dels sectors interns, però, van decidir sumar-s'hi perquè consideraven que presentar una candidatura aquest 10 de novembre era precipitat i dividia el vot de l'esquerra alternativa. De fet, la mateixa direcció dels comuns, capitanejada per Ada Colau, va demanar a Errejón que no fes el pas a Barcelona perquè els podia perjudicar. 
Però el líder de Més País no va escoltar les veus dels comuns i va decidir presentar una candidatura que va tancar a última hora amb els noms que la formarien: es va triar l'excandidat de Guanyem Sant Boi, Juan Antonio Geraldes, del sector sobiranista dels comuns, per encapçalar la llista per Barcelona, i l'exdiputat de Podem, Raimundo Viejo, com a número tres. Tot i que en un principi els comuns temien que la candidatura de Més País els podria restar molts vots, després de l'acte d'ahir –en què hi van assistir poc més de 200 persones– i els pronòstics de les enquestes són més optimistes. De tota manera, demanen aglutinar el vot al voltant d'En Comú Podem.
En una roda de premsa a l'Agència Catalana de Notícies, Asens ha explicat que la proposta de diàleg que van presentar fa dues setmanes –que passaria per obrir una mesa de diàleg que acordi un "nou pacte" entre Catalunya i Espanya que ha de ser votat pels catalans– s'ha de posar damunt la taula en una hipotètica negociació amb els socialistes. Ara bé, el dirigent dels comuns creu que aquesta proposta podrà ser una condició imprescindible o no depenent dels resultats que En Comú Podem obtingui. "En funció de la força que tinguem, tindrem més o menys força per posar les nostres propostes damunt la taula", ha explicat Asens, que ha recordat que la proposta és un "punt central" del programa dels comuns. De tota manera, ha retret al PSOE que es negui a reconèixer el conflicte català com un "problema polític" que s'ha de resoldre amb una solució política.
