
# 
        Séfek séfe: Nem biztos, hogy a legjobb nyer
      

Published at: **2019-11-04T08:00:00+00:00**

Author: **G. Sz.**

Original: [www.borsonline.hu](http://www.borsonline.hu/celeb/sefek-sefe-nem-biztos-hogy-a-legjobb-nyer/185807)


        Utolsó hetéhez érkezett a Séfek Séfe, a TV2 gasztrotehetség-kutatója. A három séfet arról kérdeztük, a hajrában mi dönthet az ő tanítványaik javára. 
        Utolsó hetéhez érkezett a Séfek Séfe, a TV2 gasztrotehetség-kutatója. A három séfet arról kérdeztük, a hajrában mi dönthet az ő tanítványaik javára.
      
Egyre keményebb csapatversenyek, egy kétfordulós elődöntő és egy maratoni döntő vár Krausz Gábor, Vomberg Frigyes és Wolf András tanítványaira, pénteken pedig kiderül, ki lesz a Séfek Séfe, és ki viheti haza a tízmillió forintos fődíjat, illetve a kéthetes franciaországi szakmai továbbképzést a világ egyik leghíresebb séfiskolájában.
Krausz Gábor szerint a folyamatos stresszhelyzetek miatt ilyenkor már mindenkin látszik a fáradtság.
– Amikor az érettségire készül az ember, akkor sem az azelőtti éjszakán tanulja meg az anyagot. Nem biztos, hogy ilyenkor varázsolni kell, az elődöntőben szerintem inkább biztosra kell menni, és a döntőn kell mindent vagy semmit alapon kockáztatni a győzelemért – mondta a Borsnak Krausz Gábor, aki úgy véli, hogy csapatával ezúttal sokkal nyugodtabb volt minden, mint az előző évadban.
Wolf András viszont éppen ennek az ellenkezőjét érezte.
– Nekem sokkal nehezebb dol­gom volt, mint az előző évadban, mert sokkal önfejűbb, akaratosabb embereket választottam a csapatomba. Tartom, hogy ebben a műsorban nem feltétlenül a legerősebb kutya győz, hanem az, aki a legkitartóbb, vagyis aki fejben is ott tud lenni a végéig. Olyan dolgot kell készíteni, amiben biztos és rutinos az ember, mert ha valaki túlvariálja a dolgokat, pici dolgokon is elcsúszhat – vélekedett a séf.
Vomberg Frigyes szerint az utolsó héten is az íz lesz a kulcs.
– Ilyenkor a legjobban az ízt kell beletenni, és nem viccelek. A versenyzők annyira be tudnak stresszelni, hogy kis túlzással azt sem tudják, hogy eljöttek-e ott­honról. Az a tapasztalatom, hogy nem a legjobb szakács szokott győzni, hanem az, aki men­tá­lisan a legjobban bírja.
