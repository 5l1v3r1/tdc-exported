
# Allerta meteo rossa Liguria: video maltempo/ Fiumi esondati, frane e sfollati

Published at: **2019-11-03T15:58:46+00:00**

Author: **Niccolò Magnani**

Original: [IlSussidiario](https://www.ilsussidiario.net/news/allerta-meteo-liguria-tromba-daria-a-lavagna-video-maltempo-non-uscite-di-casa/1944763/)

Mentre è stata cancellata l’allerta meteo sul Ponente in Liguria, è nel Levante che la preoccupazione resta elevata per le prossime 12 ore: nelle ultime ore, riporta il Secolo XIX, va segnalata una frana imponente che ha bloccato vicino Chiavari il comune di Bargone. Schiacciate due auto e due muri antichi sbriciolati: per questo motivo, anche se per fortuna non ci sono feriti gravi, sono circa 50 le famiglie rimaste bloccate ed isolate nell’antico borgo ligure. Con i fiumi Petronio e Vara esondati, sono anche altri i corsi d’acqua in tutto il Levante a preoccupare per i livelli d’acqua raggiunti in pochissime ore di precipitazioni e maltempo. La strada statale 523 del colle di Cento Croci è stata chiusa al km 64 in entrambe le direzioni proprio a causa dell’esondazione del Vara all’altezza di Varese Ligure; nel frattempo a Sanremo l’ospedale ha dovuto chiudere alcune ali del Pronto Soccorso per allagamento mentre su Sestri Levante la situazione critica consiglia prudenza anche solo per uscire di casa. I Vigili del Fuoco stanno intervenendo in massa in tutti i luoghi dell’emergenza meteo, in particolare con monitoraggi dei torrenti Gromolo, Petronio e Casarza Ligure ed interventi per recuperare cittadini in difficoltà. Da ultimo, segnaliamo lo sciopero indetto dai sindacati nel porto di La Spezia dopo la perdurante allerta rossa propagata dalla Protezione Civile e dalla Regioni Liguria: «l’allerta rossa non consente di svolgere le operazioni garantendo la sicurezza sul lavoro». Le prossime allerte guardano infatti tutte al mare perché è da lì che domani arriveranno i possibili danni maggiori, con mareggiate e trombe d’acqua previste su diversi punti della costa del Levante ligure.
