
# 'สุขุมวิท54'ร้องสัญจรลำบาก! จอดยาว2ฝั่งถนนยิ่งแคบ

Published at: **2019-11-06T03:30:00+00:00**

Author: ****

Original: [เดลินิวส์](https://www.dailynews.co.th/bangkok/740186)


        “ชุมชนเมือง-เดลินิวส์” ได้รับเรื่องราวร้องทุกข์จากผู้ใช้สัญจรผ่านซอยสุขุมวิท 54 มีรถชอบมาจอดตรงช่วงหัวเลี้ยวและริมสองฝั่งข้างทาง ทำให้ถนนยิ่งแคบ พื้นที่เขตพระโขนง
      
ปัญหาจราจรในพื้นที่กรุงเทพมหานครหรือตามชุมชนเมืองต่าง ๆ เกิดจากการไม่เคารพกฎจราจรของผู้ใช้รถใช้ถนน อาทิ การจอดในพื้นที่เขตห้ามจอด  การจอดกีดขวางการจราจร ทำให้ช่องทางเดินรถต้องเสียไป บ่อยครั้งมาจากความคิดว่าจอดไม่นาน ไปทำธุระแค่แป๊บเดียวไม่ทำให้ใครเดือดร้อน แต่ไม่คำนึงนึกถึงกฎระเบียบของกฎหมาย เอาแต่ความคิดส่วนตัวเป็นหลัก จึงก่อให้เกิดปัญหาต่าง ๆ ตามมา ทั้งเรื่องการจราจรติดขัด การสัญจรไปมาลำบาก และด้วยพื้นที่มีจำกัด“ชุมชนเมือง-เดลินิวส์” ได้รับเรื่องราวร้องทุกข์จากผู้ใช้สัญจรผ่านซอยสุขุมวิท 54  บริเวณด้านหน้าปากซอยมีรถชอบมาจอดตรงช่วงหัวเลี้ยวตลอดเวลา รวมทั้งริมสองข้างทางก็จอดรถกันเป็นแนวยาว แม้จะเป็นพื้นที่ห้ามจอดตลอดแนว หนำซ้ำซอยสุขุมวิท 54 ยังขนาบข้างไปด้วยศูนย์การค้าขนาดใหญ่และสถานที่ราชการ จึงมีผู้สัญจรไปมาเป็นจำนวนมาก เมื่อมีรถมาจอดข้างทางอีก ทำให้ถนนยิ่งแคบลง การสัญจรไปมายากลำบาก ทำให้เกิดปัญหารถติด        เบื้องต้นผู้สื่อข่าวได้ประสานความร่วมมือไปทางยัง น.ส.วรุณลักษม์ พลหาญ ผู้ช่วยผู้อำนวยการเขตพระโขนง เพื่อแจ้งปัญหาความเดือดร้อนพบว่า ซอยสุขุมวิท 54 พื้นที่แบ่งออกเป็น 2 ส่วน ทางเขตได้นำแผงเหล็กมากั้นไว้ ส่วนอีกฝั่งเป็นพื้นที่เช่าของศูนย์การค้า ตรงจุดนี้มักมีการฝ่าฝืนจอดรถในพื้นที่ห้ามจอด ซึ่งเป็นหน้าที่ตำรวจ สน.พระโขนงต้องเข้ามาดูแลแก้ไขปัญหา ดำเนินการล็อกล้อและเปรียบเทียบปรับ แต่ก็ยังมีผู้ฝ่าฝืนกฎหมาย นอกจากนี้ภายในซอยสุขุมวิท 54 ยังมีบริษัทเอกชนตั้งอยู่อีกเป็นจำนวนมาก ได้แก้ปัญหาด้วยการร้องขอให้ไปเช่าพื้นที่ใกล้เคียงเพื่อจอดรถได้ อำนวยความสะดวกให้แก่ผู้มาติดต่อกับทางบริษัท จะได้ไม่สร้างความเดือดร้อนให้กับผู้สัญจรไปมารายอื่นสำหรับเรื่องนี้ตามกฎหมายการจราจร พ.ร.บ. จราจรทางบก มาตรา 55 กำหนดไว้ว่า ห้ามมิให้ผู้ขับขี่หยุดรถในช่องเดินรถ ห้ามจอดรถบนทางเท้า รวมทั้งในเขตที่มีเครื่องหมายจราจรห้ามหยุดรถ ตรงทางเข้าออกของอาคารทางเดินรถและจอดในลักษณะกีดขวางการจราจร มาตรา 57 กำหนดไว้ว่า ห้ามมิให้ผู้ขับขี่จอดรถบนทางเท้า บนสะพานหรืออุโมงค์ เขตที่มีเครื่องหมายจราจรห้ามจอดรถ และห้ามจอดซ้อนคันกับรถอื่นที่จอดอยู่ก่อนแล้ว มาตรา 148 ผู้ใดฝ่าฝืนหรือไม่ปฏิบัติตาม มาตรา 55 มาตรา 57 ต้องระวางโทษปรับไม่เกิน 500 บาท.
