
# Pojemniki z chemikaliami porzucone pod Lublinem. Nagroda za wskazanie sprawcy

Published at: **2019-11-05T13:38:01+00:00**

Author: **nina/ks**

Original: [TVN24](https://www.tvn24.pl/wiadomosci-z-kraju,3/pojemniki-z-chemikaliami-pod-lublinem-nagroda-za-wskazanie-sprawcy,983042.html)

O odpadach chemicznych porzuconych na terenie gminy Niemce służby dostały zgłoszenie w sobotę. Pojemniki leżały w dwóch miejscach na nieużytkach w okolicy gminnej strzelnicy i kopalni piasku. Na miejscu od razu pojawili się strażacy, policja, inspektorzy ochrony środowiska i władze gminne. Zagrożenia dla życia czy zdrowia nie stwierdzono.
- To nie są żrące substancje, jednak żadna substancja chemiczna nie powinna dostać się do środowiska w sposób niekontrolowany, bo może zanieczyścić na przykład wody gruntowe – podkreśla Grzegorz Uliński, kierownik wydziału inspekcji Wojewódzkiego Inspektoratu Ochrony Środowiska w Lublinie.
Przez całą noc z soboty na niedzielę trwały prace przy zabezpieczeniu zbiorników i pozostawionych śladów przez sprawców. Strażacy pracowali w Osówce przez 12 godzin, głównie w nocy. - Jest to substancja niepalna, rozpuszcza się w wodzie i stanowi ogólne zagrożenie dla środowiska naturalnego – opisuje przebieg akcji kapitan Andrzej Szacoń, rzecznik prasowy Komendy Miejskiej Straży Pożarnej w Lublinie. – W niektórych zbiornikach ta substancja była ciekła, w niektórych stała i półstała. Zapach wskazywał, że to prawdopodobnie odpad powstały w wyniku produkcji farb – dodał.
Przy pomocy koparki pracownicy służb przenieśli zbiorniki w zagłębienie wyłożone folią. Zebrali też zanieczyszczoną chemikaliami ziemię. Inspektorzy WIOŚ pobrali próbki substancji i gleby do badań laboratoryjnych.
Sprawę odpadów przejął Wydział do Walki z Przestępczością Gospodarczą Komendy Miejskiej Policji w Lublinie. W poniedziałek policjanci pobrali kolejne próbki z zamkniętych pojemników do badań biegłego.
- Mamy wstępne typy, które musimy zweryfikować. Ta praca operacyjna cały czas jest wykonywana. Nie wykluczamy żadnej wersji, czy to mogła być jedna z firm podlubelskich, czy też z kraju mogły te odpady przyjechać. Dla nas jest to jedna ze spraw priorytetowych – zapewnia komisarz Kamil Gołębiowski, rzecznik prasowy policjantów w Lublinie.
Jednocześnie policjanci apelują do osób, które mogą mieć wiedzę lub mogły widzieć jakieś ciężarówki w okresie od 30 października, które jechały w kierunku Osówki. Każdy sygnał jest ważny, żeby jak najszybciej ustalić osoby, które wywiozły te odpady.
Po ujawnieniu nielegalnego wywiezienia odpadów policjanci cały czas są na miejscu i zabezpieczają zbiorniki przed dostępem osób postronnych.
Także wójt gminy Niemce apeluje do okolicznych mieszkańców lub innych osób, które widziały jakieś podejrzane ciężarówki w okolicy, o kontakt z policją lub pracownikami urzędu gminy Niemce. Z Krzysztofem Urbasiem, wójtem gminy Niemce nie udało się nam skontaktować.
- Ze względu na ciążącym na naszej gminie obowiązku utylizacji odpadów w przypadku niewykrycia sprawcy, co wiąże się z ogromnymi kosztami, wójt wyznaczył nagrodę w wysokości 5000 zł dla osoby, która pomoże w zatrzymaniu tego lub tych kierowców. Zapewniamy pełną anonimowość - czytamy na stronie urzędu gminy.
W poniedziałek inspektorzy ochrony środowiska ponownie byli przy zbiornikach. Sprawdzili teren i pobrali próbkę powietrza. Analizy wszystkich pobranych próbek prowadzi laboratorium Głównego Inspektoratu Ochrony Środowiska. Wstępne analizy już są.
- Porzucone substancje to najprawdopodobniej farby, substancje czyszcząco-myjące do obrabiarek. Mogą to być jakieś rozpuszczalniki, bo zapach był typowo farb rozpuszczalnikowych - mówi nam Grzegorz Uliński, kierownik wydziału inspekcji WIOŚ Lublin. - Trudno wytypować sprawcę, który wytwarza wszystkie te substancje. Wiele wskazuje na to, że pojemniki mogła porzucić firma zbierająca odpady.
Jeżeli policja znajdzie sprawcą, wtedy Inspektorat go skontroluje i ustali, czy posiada odpowiednie zezwolenia. Wtedy też będzie mógł nałożyć karę administracyjną.
- Jeżeli sprawca zostanie złapany, to kara będzie surowa – dodał Uliński.
Ustawa o odpadach, w zależności od kwalifikacji przestępstwa, przewiduje kary od dziesięciu tysięcy do miliona złotych.
