
# رونمایی از هیوندای توسان چینی! (+تصاویر)

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696479/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%D9%87%DB%8C%D9%88%D9%86%D8%AF%D8%A7%DB%8C-%D8%AA%D9%88%D8%B3%D8%A7%D9%86-%DA%86%DB%8C%D9%86%DB%8C-%D8%AA%D8%B5%D8%A7%D9%88%DB%8C%D8%B1)


        در نمایشگاه خودروی چنگدو (چین) یک فیس لیفت جدید از توسان معرفی شد که براساس اطلاعات ارائه شده؛ این نمونه فقط ویژه بازار چین و توسط پکن هیوندای تولید خواهد شد.
      
عصرایران- پکن هیوندای موتور -گروه مشترک خودروسازی هیوندای و بایک(گروه خودروسازی پکن)- از فیس لیفت جدید هیوندای توسان ویژه بازار چین رونمایی کرده است که در مطلب امروز به معرفی آن خواهیم پرداخت.
گروه خودروسازی پکن هیوندای فعالیت خود را از سال 2002 آغاز کرده و سهم هر یک از کمپانی های هیوندای و بایک در این ائئلاف برابر با 50 درصد است. حدود 15 هزار نیرو برای این مجموعه فعالیت می کنند و دفتر مرکزی آن نیز در پکن قرار دارد.
توسان یکی از محصولات باسابقه در خط تولید هیوندای است که نسل اول آن در سال 2004 وارد بازار شد و بدنبال آن نسل دوم در سال 2010 و نسل سوم در سال 2017 معرفی شد.
توسان 2019 خودرویی است که ویژگی های خود را به عنوان یک کراس اوور چابک به نمایش گذاشته است.

        هیوندای توسان 2019
      
اما در نمایشگاه خودروی چنگدو (چین) یک فیس لیفت جدید از توسان معرفی شد که براساس اطلاعات ارائه شده؛ این نمونه فقط ویژه بازار چین و توسط پکن هیوندای تولید خواهد شد.
توسان ویژه بازار چین در بخش دماغه تغییراتی را به نمایش گذاشته که هر چه بیشتر آنرا به محصولات چینی یا بهتر بگوئیم طراحی مورد علاقه چینی ها نزدیک کرده است!
شاید موافقان این طراحی بگویند که الگویی از هیوندای پالیسید برای این فیس لیفت استفاده شده اما تفاوت ابعاد خودروی مذکور با توسان را در نظر داشته باشید تا مشخص شود اینجا همه چیز بطور اغراق آمیزی بزرگ تر به نظر می رسد!

        پالیسید
      
 از برجستگی بیشتر هودلاین ها(خطوط روی درپوش موتور) تا قاب گریل(جلوپنچره) و بافت نرده ای داخل آن و البته تغییراتی که در شکل بامپر(سپر) ایجاد شده است. جزئیات داخلی چراغ های جلو نیز بروزرسانی شده است.
محل قرارگیری مه شکن ها در بامپر جلو کاملا به شکل جدید درآمده و بخشی از ادامه نوار ال ایی دیی چراغ جلو نیز در آن ادامه یافته است. باتوجه به نقدهای موجود؛ اگر تولیدکنندگان این خودرو مقداری در الگوی قاب گریل و بافت آن تجدیدنظر می کردند قطعا نتیجه نهایی به مراتب بهتر بود. گوشه های تیز قاب گریل که در طرفین به زیر چراغ ها رسیده یکی از چالش های اصلی طراحی این بخش است.
در نمای جانبی غیر از افزایش طول تغییر خاصی مشاهده نمی شود؛ همان خط شانه با شیب تند، فلیرهای پلاستیکی هلال فندر(گلگیر) و در نهایت رینگ های 18 اینچی آلومنیومی مهمترین عناصر فعال در این بخش از نمای توسان فیس لیفت هستند.
از نظر ابعاد افزایش 65 میلیمتری در طول (4545 میلیمتر)خودرو گزارش شده است. اما سایر ابعاد شامل عرض 1850 میلیمتر، ارتفاع 1655 میلیمتر و فاصله بین محورها 2670 میلیمتر بدون تغییر مانده است.
اما در نمای عقب تغییراتی را در شکل چراغ ها شاهد هستیم که بلافاصله ذهن مخاطب را به سمت طراحی کیا اسپورتیج هدایت می کند که با نسخه جهانی توسان 2019 مقداری متفاوت است.
فضای داخل کابین بویژه از منظر طراحی نشانگر آمپر و نمایشگر سیستم سرگرمی تغییرات مهمی دارد. در این بخش فیس لیفت توسان هرچه بیشتر به مفهوم یک خودروی دیجیتال نزدیک شده است. نشانگر دیجیتال آمپر و اطلاعات ایمنی/موتور که جایگزین نوع سنتی آن در مدل جهانی توسان 2019 شده و همچنین یک نمایشگر لمسی 10.25 اینچی ویژه تنظیمات سیستم سرگرمی و دوربین های محیطی جلب نظر می کنند.
این محصول مجهز به سامانه تمام چرخ محرک هوشمند اختصاصی هیوندای است. همچنین از سیستم ارتباطی هوشمند بایدو  2.0 در آن استفاده شده که این اکوسیستم هوشمند می تواند تمامی بخش خودروها را کنترل کرده و همچنین اتومبیل را به شبکه هوشمند خانگی متصل کند.
سانروف، شارژ بی سیم، خروجی برق و یو اس بی، تهویه مطبوع هوشمند، ورود بدون کلید، استارت دکمه ای، کنترل برخی تنظیمات خودرو در تلفن هوشمند و ... بخشی از ویژگی های این خودرو هستند که با توجه به تریم می تواند تغییراتی داشته باشند.
از امکانات دیگر توسان فیس لیفت بازار چین می توان به نوربالای اتوماتیک، کروز کنترل هوشمند دوربین محیطی 360 درجه، هشدار برخورد از جلو، هشدار خروج از خط و دستیار رانندگی در خطوط و سنسور دنده عقب اشاره کرد.
 
در این مخصول از موتور 1.6 لیتری توربو با خروجی 175 اسب بخار و گشتاور 265 نیوتن متر استفاده شده است. این مجموعه با جعبه دنده 7 سرعته اتوماتیک دوکلاچه هماهنگ شده است. این خودرو طی 9.2 ثانیه از حالت توقف به سرعت 100 کیلومتر بر ساعت می رسد.
مصرف سوخت این خودرو در مدل دیفرانسیل جلو برابر با 6.7 لیتر برای هر 100 کیلومتر و در مدل تمام چرخ محرک برابر با 7.2 لیتر است.
اطلاعات مربوط به بخش امکانات هوشمند و همچنین بخش فنی هنوز به شکل کامل و دقیق ارائه نشده است بنابراین برخی از موارد مورد اشاره می تواند تغییراتی را همراه داشته باشد.
