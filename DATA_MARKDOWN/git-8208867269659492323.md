
# Lokomotiv Mosca-Juventus 1-2: decide Douglas Costa al 93', bianconeri agli ottavi

Published at: **2019-11-06T20:57:00+00:00**

Author: **DIEGO COSTA**

Original: [Repubblica.it](https://www.repubblica.it/sport/calcio/serie-a/juventus/2019/11/06/news/lokomotiv_mosca_juventus_partita_douglas_costa-240431671/)

MOSCA - Il macchinista Maurizio Sarri prende la pala e, nel motore mette il carbone ardente di Douglas Costa. Ancora una volta il toscano pesca la carta vincente per risolvere un rebus complicato. Così, la Lokomotiv che viaggia è bianconera e a Mosca - spinge la Juventus direttamente alla fase a eliminazione diretta della Champions con due turni di anticipo.
Torna a vincere fuori, la squadra di Torino, Sarri si conferma imbattibile in Continente, con un cinismo da grande squadra. Non è bella sotto la pioggia, questa Juventus moscovita. Ma spietata. La apre e la chiude, due coltellate al cuore della partita per centrare l'obiettivo. Si comincia in senso incredibilmente contrario rispetto all'andata. Al primo giro di palla, infatti, la Juventus è già in gol. Accade per gentile omaggio del portiere brasiliano naturalizzato russo Guilherme che s'impappina su un velenoso tiro su punizione rimbalzante di CR7 da sinistra, facendosi passare la palla in mezzo alle gambe e, come non bastasse, col tacco la spinge dentro. Il tocco decisivo è di Ramsey.  Uno a zero senza neppure fiatare, mica come nella sudata andata, con Joya finale... La Juventus potrebbe avere spalancate le porte del (primo) paradiso europeo, la qualificazione.
Ma gioca sotto ritmo, accetta le repliche, sta a guardare anziché azzannare la partita. Soprattutto in difesa è una Juve troppo... "Let it be": lascia che accada. E la Lokomotiv ha qualità tecnica, fisica e serenità per raddrizzarla subito. Dopo 13'. In una difesa di belle statuine, il trequartista Miranchuk - migliore dei suoi - riceve il cross del maratoneta Rybus, salta più in alto di tutti, colpendo la base del palo e poi va indisturbato al tap in: 1 a 1. Ritmi non indiavolati, qualche colpetto sugli stinchi vicendevole, Gulherme deve intervenire, bene stavolta, solo su un cross calciato forte da destra da parte di Khedira, nel traffico, sbrogliando la matassa. E Szczesny assiste a una danza di maglie bianche davanti a sé, ma senza dover intervenire. Va così all'archivio un primo tempo decisamente in linea con la temperatura che, ovviamente - pur in tempi di cambiamenti climatici - non è esattamente mediterranea.
La ripresa sembra inizialmente un po' più veloce nei ritmi, mentre l'acqua dal cielo non dà tregua. Non ci sono tuttavia grandi occasioni da segnalare, ma Ronaldo - che all'inizio aveva beffato il brasiliano Guilherme - adesso perde la sua sfida personale perché un paio di volte cerca dalla distanza il bersaglio grosso e un paio di volte trova pronto l'ultimo difensore cresciuto nel Paranaense. Una punizione dai 35 metri, stavolta centrale, costringe l'estremo di Semin a distendersi e a respingere corto; poi vola a mettere in angolo una bordata del Fenomeno dalla distanza che viaggiava verso l'incrocio. Dall'altra parte le amnesie non sono più ammesse: eppure su un pallone perso da Betancour, subentrato allo scoccare dell'ora a un Ramsey tatticamente camaleontico, consente al Lokomotiv di costruire la migliore azione della seconda parte (eccezion fatta per il guizzo finale del marziano Douglas Costa).
Krychowiak, liberato in area sull'uscita del suo connazionale Szczesny, perde l'equilibrio ma cadendo calcia in porta, innescando così una carambola che consente a Joao Mario di calciare a colpo sicuro. Bonucci ha capito tutto, sulla linea di porta è nel punto giusto al momento giusto per ribattere di piattine destro la potente conclusione. Col passare dei minuti si fanno sempre più rade le ripartente dei russi, il cui centrocampo è affaticato. La squadra di Semin perde sempre più spesso tempo e si arrocca, alla ricerca di un punto importante per sperare ancora. Questo perché i suoi polmoni d'acciaio Rybus e Barinov non ne hanno più. Il punto pare praticamente in cassaforte, la Lokomotiv sta per entrare in stazione.
Ma il macchinista Sarri riempie la caldaia di... Douglas Costa: l'ex Shaktar prende palla all'estrema sinistra e avvia uno slalom speciale, ad altissima velocità, accentrandosi. Nel salta tre, di slancio poi, dopo scambio stretto con Higuain, ne mette a sedere altri due e deposita in porta con tocco dolcissimo sull'uscita di Guilherme. Game, set e match: Juventus qualificata e Lokomotiv inguaiata.Lokomotiv Mosca-Juventus 1-2 (1-1)Lokomotiv Mosca (4-4-2): Guilherme, Ignatjev, Corluka, Howedes, Rybus, Zhemaletdinov (36' st Murilo), Krychowiak, Barinov, Joao Mario (40' st Kolomeytsev), Aleksey Miranchuk, Eder. (77 Kochenkov, 2 Zhivoglyadov, 3 Idowu, 37 Magkeev, 67 Tugarev). All.: Semin.Juventus (4-3-1-2): Szczesny, Danilo, Bonucci, Rugani, Alex Sandro, Khedira (25' st Douglas Costa), Pjanic, Rabiot, Ramsey (19' st Bentancur), Higuain, Ronaldo (36' st Dybala). (77 Buffon, 2 De Sciglio, 11 Douglas Costa, 14 Matuidi, 28 Demiral). All.: Sarri.Arbitro: Buquet (Francia).Reti: nel pt 4' Ramsey, 12' Miranchuk. Nel st 48' Douglas Costa.Angoli: 7 a 5 per la Juventus.Recupero: 1' e 4'.Ammoniti: Bonucci, Rybus per gioco scorretto. Douglas Costa per comportamento non regolamentare.Spettatori: 26.821. 
