
# Kavala'dan mektup: Yargılama sürecine paralel bir infaz yaşanıyor

Published at: **2019-11-01T18:36:49+00:00**

Author: **euronews **

Original: [euronews](https://tr.euronews.com/2019/11/01/kavala-tutuklulugu-2-yili-mektup-yargi-bagimsiz-degil-infaz-eren-erdem-tahliye-gezi-davasi)

Gezi Davası kapsamında tutuklanan ve müebbet hapis cezası istemiyle yargılanan işadamı Osman Kavala tutukluluğunun ikinci yılında bir mektup kaleme aldı.
Kendi internet sitesinde yayımladığı mektubunda yargı bağımsızlığının eksikliğine vurgu yapan Kavala, yargı sürecine paralel olarak bir infazın gerçekleştiğini savundu.
Beraberindeki 16 sanık ile birlikte "protestoları örgütlemek, finanse etmek ve Türkiye Cumhuriyeti hükümetini ortadan kaldırmaya veya görevini yapmasını engellemeye teşebbüs etmek’’ ile suçlanan Kavala mektubunda suçlamaların delile dayanmadığı ve örgütsel bir bağ bulunmadığının yeteri kadar açıklık kazandığını belirtiyor.
Mektubuna "Eziyet dönemini az hasarla geçirmeye çalışıyorum" diyerek başlayan iş adamı, "karşı komşusu" Eren Erdem'in tahliyesine de çok sevindiğini dile getiriyor.
İşte Kavala'nın mektubu:
Dava iddianamesinde Kavala’nın üyesi olduğu Açık Toplum Vakfı’nın George Soros bağlantılı Açık Toplum Enstitüsü ile ilişkili olduğu ve bu enstitünün çeşitli ülkelerde isyanlar kurguladığı anlatılıyor. Ancak Kavala'nın tutukluluğunun sebebi sadece Gezi iddiaları değil. Kavala aynı zamanda "15 Temmuz'un planlayıcıları ile irtibat halinde olmakla" suçlanıyor.
2013 yılında İstanbul Taksim’de başlayan Gezi Parkı protestoları, Türkiye’nin en büyük sokak eylemlerinden. Gezi Parkı'na Topçu Kışlası'nın yeniden yapılmasını engellemek isteyen eylemciler, Gezi Parkı'nı ve Taksim Meydanı'nı işgal etti.
Yaklaşık üç hafta süren eylemler, Türkiye’nin 81 ilinden 79’una yayıldı. Bu süre boyunca eylemlerde biri polis, 8 kişi yaşamını yitirirken, 10 bine yakın kişi de yaralandı.
Gezi eylemlerinin üzerinden çok geçmeden aralarında Mimarlar Odası’ndan Mücella Yapıcı ve İstanbul Tabip Odası Genel Sekreteri Ali Çerkezoğlu’nun bulunduğu 26 kişi hakkında Mart 2014’te ‘örgüt kurmak ve yönetmek’ suçlamasıyla ilk dava açıldı. 29 Nisan 2015’te İstanbul 33. Asliye Ceza Mahkemesi’nde görülen duruşmada tüm sanıkların beraat etti.
