
# Έτοιμοι οι… αντικαταστάτες της ομάδας «ΔΕΛΤΑ» - Στους δρόμους από Δευτέρα

Published at: ****

Author: ****

Original: [CNN.gr](https://www.cnn.gr/news/ellada/story/196461/etoimoi-oi-antikatastates-tis-omadas-delta-stoys-dromoys-apo-deytera)

Μίνα Καραμήτρου, CNN Greece 15:34 , 06 November 2019 - 15:36
Πρόκειται για συνολικά 51 αστυνομικούς, οι οποίοι θα αποτελούν στην ουσία τη δίκυκλη ΟΠΚΕ και για αρχή θα είναι πέντε ομάδες των 10 αστυνομικών η κάθε μια.
Δύο ομάδες θα εργάζονται εξάωρο το πρωί, δύο το απόγευμα και μια ακόμη θα είναι ενισχυτική όπου χρειάζεται.
Στο βασικό οπλισμό θα είναι το αλεξίσφαιρο γιλέκο, το όπλο κάθε αστυνομικού αλλά και όταν χρειάζεται θα φέρουν κοντά υποπολυβόλα. Θα φορούν, επίσης επιαγκωνίδες και επιγονατίδες. Ακριβώς, δηλαδή, ό,τι περιέχει και ο εξοπλισμός της ειδικής ομάδας ΟΠΚΕ.
Βασικός στόχος της νέας ομάδας θα είναι η πάταξη της εγκληματικότητας ενώ θα ενεργοποιείται και σε δύσκολα επιχειρησιακά περιστατικά, όπως επεισόδια μεταξύ χούλιγκαν, εκκενώσεις καταλήψεων και επιθέσεις σε αστυνομικούς μετά από επεισόδια.
Κυρίως, οι ομάδες θα περιπολούν στον αστικό ιστό, με βασικότερο χώρο το κέντρο της Αθήνας.
Οι 51 αστυνομικοί έχουν εμπειρία στην άμεση δράση, τη ΔΙΑΣ και τις υπηρεσίες της ασφάλειας ενώ πέρασαν και αυστηρή και μεθοδική εκπαίδευση.
Η οδηγία της πολιτικής ηγεσίας του υπουργείου Προστασίας του Πολίτη για τη νέα αυτής δίκυκλης υπηρεσία ήταν σαφής: σε καμία περίπτωση δεν θα έπρεπε να επαναληφθούν αστοχίες και λάθη που είχαν παρατηρηθεί στη λειτουργία της ομάδας «ΔΕΛΤΑ».
Θα πρέπει να είναι μια συγκροτημένη και απόλυτα ψύχραιμη ομάδα, που θα ακολουθεί ακριβώς τις εντολές του κέντρου επιχειρήσεων μέσα στα αυστηρά πλαίσια των νόμων και των κανόνων εμπλοκής.
Για αυτό και σήμερα και αύριο γίνεται ένα ειδικό σεμινάριο στους συγκεκριμένους αστυνομικούς από την Ασφάλεια για το νομικό πλαίσιο του υπάρχει και υπαγορεύει την επιχειρησιακή δράση των αστυνομικών.

        Διαβάστε επίσης
      
