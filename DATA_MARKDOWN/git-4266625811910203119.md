
# У США назвали ім'я розвідника, який подав скаргу на розмову Трампа з Зеленським

Published at: **2019-11-06T20:58:00+00:00**

Author: ****

Original: [ZIK.UA](https://zik.ua/news/2019/11/06/u_ssha_nazvaly_imya_rozvidnyka_yakyy_podav_skargu_na_rozmovu_trampa_z_1685419)


        У Сполучених Штатах Америки назвали ім'я можливого інформатора, який подав скаргу на телефонну розмову президента США Дональда Трампа з президента України Володимиром Зеленським.
      
Про це повідомляє Breitbart.
Згідно з повідомленням, інформатором є Ерік Чарамелла, який працює аналітиком у Центральному розвідувальному управлінні США. Він брав участь в розсилці електронної пошти адміністрації президента Барака Обами, зокрема, листів, які стосувалися виділення Україні кредитних гарантій з боку США на суму 1 млрд доларів у червні 2016 року.
Зазначається, що його ім'я зустрічається у шести електронних листах уряду Обами, які були опубліковані Держдепом згідно із законом про свободу інформації. У часи Обами Чарамелла обіймав посаду директора по справах Балтії та Східної Європи в Раді національної безпеки, де він займався політикою щодо України.
Ім'я було розкрито в приватному порядку під час дачі свідчень у Палаті представників у справі про імпічмент президента США Дональда Трампа і принаймні на одному відкритому слуханні.
Як повідомляється, Чарамелла нібито тісно співпрацював з колишнім віцепрезидентом США Джо Байденом і працював під керівництвом радника президента Обами з нацбезпеки Сьюзен Райс. Крім того, він також співпрацював з колишнім директором Центрального розвідувального управління Джоном Бреннаном.
Нагадаємо, раніше Комітет із питань розвідки Палати представників Сполучених Штатів Америки опублікував стенограми свідчень колишнього представника США по Україні Курта Волкера та посла США в ЄС Гордона Сондленда у справі щодо імпічменту президента США Дональда Трампа.
