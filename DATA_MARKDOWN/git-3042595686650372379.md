
# Arsenal-kapteinen spiller ikke etter bråket

Published at: **2019-11-01T14:58:08+00:00**

Author: **NTB I**

Original: [Dagbladet.no](https://www.dagbladet.no/sport/arsenal-kapteinen-spiller-ikke-etter-braket/71774189)

Det har stormet rundt Xhaka etter scenene som utspilte seg i ligakampen mot Crystal Palace sist helg. Der ble kapteinen byttet ut til ironisk applaus og jubel fra tribunen.
Da Xhaka svarte med å legge hånden bak øret, begynte publikum å bue. Midtbanespilleren gestikulerte så hissig mot tribunene, dro av seg trøya og sa noen ord som ikke egner seg på trykk.
Torsdag ba Xhaka om unnskyldning, men kom også med en forklaring. Likevel blir neppe sveitseren å se på banen når Wolves er motstander i ligaen lørdag.
- Vi må i første rekke tenke på mennesket. Som alle andre har Xhaka følelser, og han trenger tid til å finne tilbake til normalen, sa manager Unai Emery da han møtte pressen fredag.
- Det er ikke i mine planer at han skal spille i morgen, tilføyde han.
I England er det blitt spekulert i at Xhaka vil bli fratatt kapteinsbindet i klubben som følge av den siste ukens hendelser. Det spørsmålet ville ikke Emery gi noe sikkert svar på fredag.
- Det avventer vi til mandag eller tirsdag. Nå ligger alt fokus på kampen, sa han.
Arsenal gjorde det tidligere denne uken klart at 27 år gamle Xhaka er langt nede etter bråket som har oppstått. Torsdag ble det publisert en uttalelse fra sveitseren, der han beklager det som skjedde mot Palace.
- Følelsen av ikke å bli forstått av tilhengerne, og gjentatt hets under kamper og på sosiale medier de siste ukene og månedene, har såret meg dypt, sa midtbanespilleren der.
- Folk har sagt ting som «vi skal brekke beina dine», «vi skal drepe kona di» og «håper datteren din får kreft». Det hisset meg opp, og jeg nådde kokepunktet da jeg følte publikums avvisning søndag. I den situasjonen lot jeg meg rive med og reagerte på en måte som viste manglende respekt for alle som støtter klubben, laget og meg med positiv energi, fortsatte han.
Arsenal er nummer fem i Premier League etter ti serieomganger.
