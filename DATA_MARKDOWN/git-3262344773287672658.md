
# Faggin: I computer non avranno mai una coscienza, sostituire l'uomo è fantasia

Published at: **2019-11-06T15:01:00+00:00**

Author: **Massimiliano Di Marco**

Original: [DDay.it](https://www.dday.it/redazione/32976/federico-faggin-robot-intelligenza-artificiale)

"I computer non hanno una coscienza. Dopo 30 anni di studi, posso dire che non ce l'avranno mai". Così Federico Faggin, inventore e fisico, durante un intervento al Salone dei pagamenti di Milano. "Il computer è una macchina che si può smontare pezzo per pezzo e poi rimontare e quando la rimonti sarà identica a prima", ha evidenziato Faggin. In netta tendenza con l'essere umano, che Faggin definisce "insostituibile".
Noto per aver contribuito a inventare, fra gli altri, l'Intel 4004 (primo microprocessore al mondo) e aver co-fondato Synaptics, Faggin ha puntato il dito specialmente contro la Silicon Valley, le cui aziende sono colpevoli, a suo dire, di voler sostituire l'uomo e di fare promesse assurde. "Dicono - ha ricordato il fisico italiano - che l'intelligenza artificiale ci supererà nel giro di pochi anni. C'è anche chi ci promette che potremo scaricare le nostre esperienze in un computer e vivere per sempre. Sono idee senza fondamento scientifico." Tra i sostenitori di questo futuro c'è Elon Musk, che nei mesi scorsi ha annunciato Neuralink.
In particolare, Faggin ha fatto riferimento alle proposte di usare i robot per l'assistenza sociale, come il supporto alle persone anziane. "Il robot non può essere empatico. Una persona sì", secondo Faggin. L'intelligenza artificiale, però, "è qui per restare" e cambierà il nostro futuro, ma "va usata con intelligenza umana". Il pensiero è tornato alle grandi aziende che negli anni hanno sottovalutato le novità tecnologiche, come la Kodak o Blackberry: non approfittare delle potenzialità dell'intelligenza artificiale sarebbe controproducente nonché dannoso.
Quale futuro potrebbe essere auspicabile, allora, per l'applicazione dell'intelligenza artificiale? Una collaborazione in modo che l'intelligenza artificiale "faccia le cose meccaniche meglio di come le facciamo noi, ma con la supervisione umana e l'intelligenza umana". Con l'obiettivo di creare strutture, anche sociali, finalizzate al bene comune. Faggin ha concluso il suo intervento con un'altra stoccata ai produttori americani: "Vogliono sostituire l'uomo, ma non ci riusciranno perché l'uomo è insostituibile. L'Italia può trovare soluzioni migliori degli americani perché - ha aggiunto - noi usiamo l'intelligenza umana".
