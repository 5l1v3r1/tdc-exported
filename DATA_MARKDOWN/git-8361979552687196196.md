
# Ще один Орбан. Що відомо про нового прем'єр-міністра Румунії

Published at: **2019-11-05T17:32:00+00:00**

Author: ****

Original: [НВ](https://nv.ua/ukr/world/countries/lyudovik-orban-shcho-vidomo-pro-novogo-prem-yera-rumuniji-novini-svitu-50051753.html)

Оскільки прем'єр-міністр Угорщини - Віктор Орбан, тепер дві країни-сусідки України очолюють однофамільці. НВ розповідає, що відомо про Людовіка Орбана.
Людовік Орбан народився в місті Брашов у Трансільванії в родині угорця та румунки. Його брат Леонард Орбан - колишній європейський комісар з питань багатомовності.
Людовик Орбан у 1988 році закінчив Університет Брашова, де вивчав технологію проектування промислових машин.
З 1988 по 1990 рік він навчався на інженера на фабриці в Тиргу-Секуєску, а з 1990 по 1991 рік працював на заводі у Брашові.
У 1991-1992 роках писав для газети Viitorul Romaniei (Майбутнє Румунії - ред.). У 1993 році закінчив аспірантуру за спеціальністю «політологія» в Національній школі управління та політичних наук у Бухаресті.
У 1992-1997 роках був радником Ліберальної партії 1993 та її попередниці.
У період з 1997 по 2001 рік він займав низку державних і відомчих посад в Агентстві з енергетичної політики, Управлінні у справах інвалідів, Департаменті громадської інформації, Національному агентстві державних службовців і в Національному центрі з комунікацій та зв'язків із громадськістю. У цей період також працював у фонді Діти, світло світу та займався консультаційною роботою.
У 1992-1996 роках Людовік Орбан був місцевим депутатом у Секторі 3 Бухареста - найбільш густонаселеному і третьому за величиною районі міста.
У 1996 році був обраний місцевим депутатом у Секторі 1 Бухареста, але подав у відставку.
З 1993 по 1997 рік входив до складу виконкому Ліберальної партії.
У 1998 році вступив до національної ради Національної ліберальної партії (Partidul Naţional Liberal, PNL), після того, як його попередня партія в неї влилася.
У 2001-2004 роках обіймав різні керівні посади в PNL.
З липня 2004 по квітень 2007 був заступником мера Бухареста.
Після перестановок в уряді пішов з цієї посади на посаду міністра транспорту. Міністром транспорту був до програшу своєї партії на виборах у 2008 році.
На місцевих виборах у 2008 році балотувався на пост мера Бухареста, але програв у першому турі, набравши 11,4% голосів.
На парламентських виборах 2008 року, хоча його партія програла, сам Людовік Орбан отримав місце у виборчому окрузі Бухареста.
У березні 2009 року Людовік Орбан став віце-президентом PNL.
У грудні 2014 року він претендував на лідерство в партії, але програв Аліні Горгіу під час голосування з цього питання.
У червні 2016 року знову претендував на пост мера Бухареста, але за два місяці до виборів знявся з перегонів, а також з керівних посад у партії через розслідування щодо нього Національного антикорупційного директорату за обвинуваченням у зловживанні впливом. Через це він також не брав участі у парламентських виборах 2016 року. У січні 2017 року Вищий касаційний суд виправдав Орбана.
Через місяць після виправдання він заявив, що претендує на пост голови PNL. Під час голосування з цього питання він обійшов Крістіана Бушоя, набравши 78 голосів проти 21.
У жовтні 2019 роки після відставки уряду Віоріки Денчиле, президент Клаус Йоханніс призначив Орбана прем'єр-міністром. 4 листопада це призначення затвердив 240 голосами парламент країни.
Влітку 2008 року президент Румунії Траян Бесеску заявив про «слабоумну» позицію Людовіка Орбана, який був на той момент міністром транспорту, щодо повені у країні.
У відповідь Орбан заявив: «Єдиний слабоумний в цій ситуації - той, хто дозволяє собі використовувати такі вислови».
Після виступу перед групою жінок-членів PNL у повіті Алба в березні 2006 року його звинуватили в сексизмі через слова «ви не повинні проходити через ліжко боса, щоб зайняти важливу суспільну посаду» і перерахування того, хто з румунських політиків жіночої статі так вчинив, а хто ні.
У грудні 2007 року автомобіль Орбана збив 16-річну дівчину, яка внаслідок ДТП потрапила в лікарню. Після цього прем'єр-міністр закликав його піти у відставку, але Орбан відмовився це зробити. Прокуратура вирішила не порушувати щодо нього кримінальне провадження, хоча чинність його водійської ліцензії було припинено і його оштрафували.
