
# Frykter «Giske-show» - trekker seg fra debatt om metoo

Published at: **2019-11-04T18:35:17+00:00**

Author: **Halldor Hustadnes**

Original: [Dagbladet.no](https://www.dagbladet.no/nyheter/frykter-giske-show---trekker-seg-fra-debatt-om-metoo/71782403)

En planlagt debatt om pressens dekning av metoo-kampanjen på journalistkonferansen Svarte Natta i Tromsø får nå enda mer motbør.
I et innlegg på Facebook mandag kveld skriver Dagsavisens kommentator Hege Ulstein at hun trekker seg.
«Jeg ble invitert til og takket ja til en pressedebatt om metoo. Det har nå utviklet seg til noe som kan se ut som et Giske-show. Det takker jeg nei til», skriver Ulstein i innlegget.
Tidligere nestleder i Arbeiderpartiet Trond Giske ble i januar 2018 fritatt fra vervet, etter at flere varslere anklaget ham for seksuell trakassering.
Partiet kom senere til at han hadde brutt partiets retningslinjer mot seksuell trakassering.
Ulstein er svært kritisk til hvordan arrangøren har opptrådt.
«Etter at jeg takket ja, kom det fram at det skulle være en bolk før debatten jeg skulle delta i», skriver Hege Ulstein i innlegget.

        Der skulle Ap-politiker Trond Giske delta sammen med Fredrik Virtanen - en svensk journalist som mistet jobben etter voldtektsanklager - og Lina Makboul som laget TV om ham.
      
Dette fikk nylig Ida Eliassen-Coker, sjefredaktør i magasinet ALTSÅ, til å rykke ut i Dagbladet med anklager om en angivelig «tendensiøs sammensetning».
Nå sparker Ulstein snøballen videre.
«I løpet av helgen har opplegget utviklet seg videre. De to bolkene skal nå slås sammen til en sammenhengende seanse», skriver hun i Facebook-innlegget.
Til Dagbladet sier Amund Trellevik, styreleder i Svarte Natta-konferansen at noe av det Ulstein skriver på Facebook ikke stemmer - men hadde litt etter klokka 19 mandag kveld ikke anledning til å utdype dette.
Da Dagbladet snakket med ham senere på kvelden, sa han at det ikke blir noe Giske-show.
Trellevik forklarte deretter at endringen i programmet, hvor Giske nå skal delta i begge bolker, ble gjort «nettopp fordi vi ville komme litt i møte våre kritikere».
Han sikter til at det nå vil bli mulig å stille Ap-politikeren kritiske spørsmål.
- Jeg synes det er oppsiktsvekkende at hun beskylder en mediekonferanse som oss, som tar opp pressefaglige og etiske problemstillinger, for nærmest å være Trond Giskes PR-byrå, sier Trellevik.
Han er nå i gang med å lete etter en erstatter for Hege Ulstein.
Begeret har uansett rent over for Dagsavisen-kommentatoren, som mener arrangøren har endret premissene.
«Jeg har informert Svarte Natta om at jeg ikke kan delta i et panel der premisset ser ut til å være at en toppolitiker som har krenket flere unge kvinner, skal framstilles som et offer. Det er nærliggende å se arrangementet som en bit i puslespillet som handler om Giskes vei tilbake til makten», skriver Hege Ulstein.
Giske selv har tidligere beklaget å ha «opptrådt på en måte som enkeltpersoner har opplevd som upassende eller ubehagelig» og innrømmet overtramp ved to tilfeller.
For arrangøren Svarte Natta svir det kanskje litt ekstra at det er Hege Ulstein som nå trekker seg.
Da styreleder Amund Trellevik rykket ut mot kritikken fra Ida Eliassen-Coker, la han vekt på at et bredt panel med fem av pressens egne skulle delta i den påfølgende debatten.
«Alle disse personene har markert seg i ordskiftet om metoo i Norge, og alle er høyt kvalifiserte med kompetente meninger om tematikken», skrev Trellevik om dem.
Den første han nevnte av disse var Hege Ulstein.
Nå er det fire tilbake på Trelleviks opprinnelige liste: Fagmedarbeider på Institutt for journalistikk Trygve Aas Olsen, Nettavisen-redaktør Erik Stephansen, forsker og skribent Anja Sletteland og TV 2-journalist Elin Sørsdahl.
I tillegg kommer nå Kjetil Alstadheim fra Dagens Næringsliv inn som Hege Ulsteins erstatter, opplyser Trellevik.
