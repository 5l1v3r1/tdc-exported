
# ГПУ почала розслідування за фактом втрати матеріалів справи Майдану

Published at: **2019-11-06T15:43:00+00:00**

Author: ****

Original: [ZIK.UA](https://zik.ua/news/2019/11/06/gpu_pochala_rozsliduvannya_za_faktom_vtraty_materialiv_spravy_maydanu_1685109)


        У Генеральній прокуратурі України розпочалося службове розслідування за фактом можливої втрати матеріалів "справи Майдану".
      
Про це повідомляє пресслужба відомства.
Згідно з повідомленням, за погодженням Генерального прокурора Руслана Рябошапки розпочалося службове розслідування з метою перевірки обставин можливої втрати окремих матеріалів кримінальної справи щодо розслідування вбивств, які були скоєні 18-20 лютого 2014 року під час подій Майдану.
У ГПУ зазначили, що раніше заступник генпрокурора Віктор Чумак очолив інвентаризаційну комісію, яка з 11 листопада 2019 року почне перевірку матеріалів кримінальних проваджень про злочини, пов'язані з масовими протестами в 2013-2014 роках.
Раніше повідомлялося, що під час спільної наради директора Державного бюро розслідувань Романа Труби та Генерального прокурора України Руслана Рябошапки було вирішено створити окремий підрозділ в апараті ДБР, який працюватиме над розслідуванням злочинів у справі Майдану. 
