
# אחרי שהוגבלה בניו יורק, Airbnb נלחמת על ניו ג'רזי

Published at: **2019-11-03T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3772974,00.html)

תושבי ג'רזי סיטי, העיר השנייה בגודלה בניו ג'רזי, יקבעו מחרתיים בהצבעה את מידת הרגולציה שתחול על Airbnb. אם יצביעו התושבים בעד החמרת התקנות הקיימות, זרים לא יורשו לרכוש נכסים בעיר ולהשכירם לתיירים.
ראש העיר של ג'רזי סיטי, סטיבן פולופ, אמר בראיון לערוץ החדשות ניוז12, כי הקשיח את הרגולציה בקיץ האחרון במטרה להקל את מצוקת התושבים המקומיים. "למועצה המקומית ולמשרד שלי מגיעות יותר ויותר תלונות על פגיעה באיכות החיים", ציין.

        מספר הנכסים יתכווץ
      
לקראת ההצבעה דיווחו תושבים על שטף של עלונים והודעות מוקלטות שקיבלו בנושא. אלה הזהירו מפני פוליטיקאים הפועלים נגד שוק השכירויות קצרות המועד והפצירו בתושבים "לעצור את החרם" על שיתוף דירות. המגבלות החדשות, אם יוטלו, צפויות לצמצם את מספר הדירות הרשומות ב־Airbnb, אבל לא יאסרו לחלוטין השכרה קצרת מועד על ידי תושבים מקומיים.
בניגוד למשתמע משמו, ארגון Keep Our Homes, שחילק אלפי מודעות, ממומן על ידי Airbnb שהשקיעה 4.2 מיליון דולר בקמפיין שמטרתו למנוע הצרת צעדיה. מעברו השני של המתרס ניצבים המלונאים והאיגוד החזק של עובדי המלונות, שהשקיעו כמיליון דולר בקמפיין משלהם בו הם מפצירים בתושבים להצביע בעד הקשחת הרגולציה.
ההצבעה הפכה למשאל העם היקר ביותר בתולדות העיר והיא משקפת את אחד הקרבות הגדולים ביותר שמנהלת Airbnb במסגרת מאמציה למנוע את הגבלת פעילותה בערים ברחבי העולם. ג'רזי סיטי, מרחק 4 דקות נסיעה ברכבת ממנהטן, הפכה יעד מרכזי בחשיבותו עבור אתר שיתוף הדירות, זאת בעקבות מגבלות שהטילה ניו יורק סיטי על השכרות לטווח קצר. על פי Airbnb, שכירויות קצרות מועד תרמו 40 מיליון דולר לכלכלת ג'רזי סיטי ב־2018.
"המצב הזה מפלג את הקהילה שלנו", אמרה ל"ניו יורק טיימס" פליסיה פלמר, תושבת ותיקה בג'רזי סיטי, שמשכירה נכס ב־Airbnb. "שני גופים מפלצתיים, Airbnb והלובי של בתי המלון, מנהלים מלחמה בשטח שלנו".

        איסור על מסיבות
      
זו אינה החזית היחידה שבה נמצאת Airbnb תחת לחץ. בעקבות אירוע ירי קטלני שהתרחש בבית שהושכר דרך האתר למסיבת האלווין בסוף השבוע, הודיעהAirbnb כי תאסור מעתה על השכרת "בתי מסיבות" ותרחיב את הבדיקות שהיא עורכת עבור השכרת בתים שאותם היא מגדירה בסיכון גבוה. חמישה בני אדם נהרגו בתקרית הירי שאירעה בבית באורינדה שבמחוז קונטרה קוסטה בקליפורניה. המסיבה, שבה השתתפו כ־100 חוגגים, התקיימה למרות תקנה עירונית שנחקקה לפני שנתיים, האוסרת על השכרה קצרת מועד של נכסים לצורך קיום מסיבות בהשתתפות למעלה מ־13 אנשים.
