
# گفتگوی صمیمی رئیس جمهور با جوانان استارتاپی

Published at: **2019-11-05T10:08:00+00:00**

Author: ****

Original: [جامعه خبری تحلیلی الف](https://www.alef.ir/news/3980814056.html)

رئیس‌جمهور از بخش‌های مختلف فعالیت نوآوران و کارآفرینان در کارخانه نوآوری آزادی بازدید و در فضایی صمیمی با جوانان فعال در زمینه استارتاپ‌ها در این مجموعه گفت‌وگو کرد.
به گزارش الف، حجت الاسلام والمسلمین حسن روحانی روز سه‌شنبه پس از افتتاح رسمی کارخانه نوآوری آزادی از این مجموعه بازدید کرد و در نشستی با حضور دکتر ستاری معاون علمی و فناوری رئیس جمهور ، مسئولان حوزه فناوری و شتاب دهنده‌ها و سرپرستان تیم‌های استارتاپی، در جریان روند اقدامات و فعالیت‌هایی که در کارخانه نوآوری آزادی به انجام می‌رسد، قرار گرفت.
دکتر ستاری معاون علمی و فناوری رئیس جمهور در این جلسه ضمن معرفی کارخانه نوآوری آزادی و ارائه گزارشی از روند برنامه ریزی‌ها و اقدامات انجام شده در راستای حمایت  از توسعه فعالیت‌های  شرکتهای دانش بنیان، شاخص های عملکرد زیست بوم نوآوری کشور از جمله نیروی انسانی، صنایع و شرکت‌های دانش بنیان، جذب نخبگان ایرانی خارج از کشور، نظام تامین مالی و پهنه‌های نوآوری را تشریح کرد.
همچنین در این جلسه مدیران شتابدهنده‌های هم آوا، کارا و دیجی تکست به معرفی این شتابدهنده‌ها پرداخته و راهکارها و پیشنهادات خود را برای توسعه و رفع مشکلات پیش رو ، با رئیس جمهور در میان گذاشتند.
روحانی سپس با حضور در سالن زاویه کارخانه نوآوری آزادی از استارتاپ‌های مستقر در این کارخانه بازدید و در فضایی صمیمی با جوانان فعال در تیم‌های گوناگون استارتاپی گفتگو کرد.
در این بازدید سرپرست‌های ۱۰ تیم استارتاپی گزارشی از روند فعالیت‌های خود در حوزه‌های گوناگون از جمله پزشکی فرد محور بر اساس داده‌های ژنتیکی، مشاوره پزشکی تخصصی و دستیار هوشمند بیمار ، اطلاعات سلامت محور مواد غذایی، دستیار هوشمند کادر درمان و پایگاه داده گسترده پزشکی و دارو، پیشگیری، مشاوره و آزمایش آنلاین بیماری‌های مقاربتی، هوش مصنوعی در مارکتینگ، توسعه نرم‌افزارهای حوزه منابع انسانی، عرضه مستقیم و بی واسطه زعفران از کشاورز به مشتریان، بستر یکپارچه سخت افزاری- نرم افزاری برای پوشش دهی نیاز کاربران بر بستر تلویزیون( پخش موزیک، فیلم، خرید آنلاین و ...)، ساخت کیت‌های شناسایی سریع و شمارش دقیق باکتری‌های موجود در آب، تولید و عرضه محتوای صوتی آنلاین در قالب کتاب و سریال صوتی، تولید و نشر بازی‌های یارانه‌ای، ارائه خدمات حقوقی آنلاین، داروهای نانویی تزریقی و قطره‌‌های نانویی استریل چشمی به رئیس جمهور ارائه کردند.
