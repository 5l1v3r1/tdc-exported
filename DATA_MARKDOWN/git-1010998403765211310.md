
# Дани Трейо: Свързвам наркотиците с това да си взимам душ с 50 мъже в затвора

Published at: **2019-11-06T09:32:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/dani-trejo-svarzvam-narkoticite-s-tova-da-si-vzimam-dush-s-50-mazhe-v-zatvora.html)

Световноизвестният актьор Дани Трейо отбеляза 51 години без алкохол и наркотици, пише „Варайъти“. Той даде специално интервю за изданието, в което разказва своята история за борбата със зависимостите.
Дани Трейо, сега на 75 години, е дете на мексикански имигранти. За първи път пуши марихуана на 8-годишна възраст. До 12-годишен вече пие алкохол, а на 14 започва да се инжектира с хероин. Той бързо се пристрастява и става дилър.
Трейо посещава среща на „Анонимните алкохолици“ в затвора, когато е на 15-годишна възраст – арестуват го, когато се опитва да продаде дрога на полицай под прикритие.
„Казват ти – ако се откажеш от програмата или ще умреш, или ще полудееш или ще отидеш в затвора. И аз съм пример за това правило – всеки път, когато се отказвах, влизах в затвора“, спомня си Трейо.
Актьорът си спомня, че при един от поредните му престои зад решетките, на срещата на „Анонимните алкохолици“ отива бивш затворник, успял да пребори зависимостта. „Този човек ми спаси живота. Беше като пробуждане. Когато излязох от затвора, продължих да ходя на срещи на АА“, казва Трейо.
Мексиканецът започва усърдно да работи в насока да остане чист. Посещава редовно всички срещи на АА и работи каквото му попадне, за да не остава на улицата.
Години по-късно, вече 16 без наркотици и алкохол, Трейо получава работа на снимачна площадка. Той е уреден там от друг посетител на АА, с молбата да му помогне да остане чист. Филмът е Runaway Train с Ерик Робъртс и Джон Войт. От статист, Трейо става спаринг партньор на Робъртс в лентата.
„Изведнъж всички започнаха да ми казват „г-н Трейо“. Правеха ми прически, носех грим“, спомня си актьорът.
От този момент досега Трейо е изиграл повече от 300 роли в киното и се е превърнал в един от най-разпознаваемите актьори в Холивуд.
