
# ДБР проаналізує доходи Порошенка за 5 років

Published at: **2019-11-06T17:16:00+00:00**

Author: ****

Original: [ZIK.UA](https://zik.ua/news/2019/11/06/dbr_proanalizuie_dohody_poroshenka_za_5_rokiv_1685213)


        В рамках розслідування щодо відпочинку п’ятого президента України на Мальдівах суд надав слідчим Державного бюро розслідувань доступ до інформації щодо сум заробітної плати, доходів та сплачених Петром Порошенком страхових внесків за 5 років.
      
Про це йдеться в ухвалі Печерського райсуду Києва, пише УП.
«Надати групі слідчих… дозвіл на тимчасовий доступ до документів, що перебувають у володінні Пенсійного фонду… та його структурних підрозділах та які містять відомості щодо сум нарахування заробітної плати, сум нарахування доходів, про суми сплачених страхових внесків ОСОБА_1 за період з 07.06.2014 року по 19.05.2019»,– зазначається в ухвалі.
Суд також визначив строк дії ухвали протягом одного місяця, який обраховувати з дня постановлення ухвали слідчим суддею (30 жовтня). Зазначається, що ухвала оскарженню не підлягає.
Раніше Печерський районний суд Києва надав слідчим ДБР дозвіл на тимчасовий доступ до редакційної комунікації журналістів програми «Схеми», які готували розслідування про таємну відпустку Петра Порошенка на Мальдівах, опубліковане у січні 2018 року. Журналісти подали до Київського апеляційного суду скаргу на ухвалу Печерського суду.
У партії «Європейська солідарність» заявили, що експрезидент Петро Порошенко завжди перетинав український кордон у повній відповідності із законом і не має компаній у Панамі.
