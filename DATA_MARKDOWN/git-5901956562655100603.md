
# Schumacherjeva žena prekinila molk: Vem, komu vse dolgujem

Published at: **2019-11-07T18:45:00+00:00**

Author: **T. V.**

Original: [Slovenske novice](https://www.slovenskenovice.si/sport/clanek/schumacherjeva-zena-prekinila-molk-vem-komu-vse-dolgujem-246911)

Žena sedemkratnega svetovnega prvaka Michaela Schumacherja in njegova hči sta dali prvi skupni intervju, odkar je Nemec pred skoraj šestimi leti doživel hudo nesrečo med smučanjem v francoskih Alpah. Corinna (50) in Gina (22) Schumacher sta v pogovoru za nemško revijo Gala razkrili nekaj podrobnosti iz svojega zasebnega življenja. Govorili sta predvsem o ljubezni do konjev in konjeništva, ki ju povezuje, beseda pa je nanesla tudi na njunega slavnega moža oziroma očeta. »Nikoli ne pozabim, komu dolgujem vse to. In to je moj mož Michael,« je povedala Corinna. Dodala pa: »Sanjarila sem, da bi imela svojega konja. Michael je odletel z mano v Dubaj, da bi si ogledala arabske konje.« Spomnila se je, kako se je na prvi pogled zaljubila v enega izmed njih in da je Michael ocenil, da bo njuna hči še boljša od mame, kar se tiče konjeništva. Michael je svoji ženi na posestvu v Švici ob 10. obletnici poroke uredil hlev, Gina pa se profesionalno ukvarja z jahanjem. O zdravstvenem stanju Schumija – 13. novembra bo minilo 25 let odkar je osvojil svojega prvega izmed sedmih naslovov prvaka formule ena – njegova žena in hči nista spregovorili, zato je to še vedno zavito v tančico skrivnosti. Corinna je januarja, ko je Michael dopolnil 50 let, povedala le, da je njen mož v dobrih rokah.
