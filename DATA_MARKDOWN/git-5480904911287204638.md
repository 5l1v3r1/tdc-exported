
# Klaus: Kritika právního rámce transformace má mířit na právníky

Published at: **2019-11-07T12:03:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/klaus-kritika-pravniho-ramce-transformace-ma-mirit-na-pravniky/1818298?utm_source=rss&utm_medium=feed)

Brno - Pokud chce někdo kritizovat nedokonalý právní rámec ekonomické transformace po roce 1989, měl by mířit na tehdejší právníky, míní bývalý předseda vlády a někdejší prezident Václav Klaus. Zatímco ekonomové, mezi které sám patří, byli podle Klause na pád komunistické totality dobře připraveni a předem promýšleli další kroky, právníci nikoliv. Klaus to dnes řekl v Brně na konferenci o polistopadovém vývoji, někteří přítomní právní profesionálové s jeho názorem polemizovali.
Vytvořit zákonný rámec ekonomických změn bylo podle Klause úkolem tehdejších právníků, z nichž mnozí byli ve vysokých státních a politických funkcích. Pokud se to ne vždy podařilo, může to být podle Klause způsobeno tím, že množství měněných zákonů bylo nezvladatelně velké, případně právníci nebyli na takový úkol připravení, případně odešli dělat byznys a neměli zájem pracovat pro stát.
Podle předsedy Ústavního soudu, bývalého disidenta a politika Pavla Rychetského se na společenskou změnu připravovali i právníci. Poukázal však na množství úkolů, které v souvislosti s demokratizací a napravováním křivd komunismu vyvstalo. Mnohé problémy v ekonomické oblasti navíc byly zcela nové, právníci s nimi nemohli mít zkušenost.
Soudce Nejvyššího správního soudu Josef Baxa hovořil o "pokušení zločinu" spjatém s ekonomickou transformací. "Když uděláte velikou transformaci majetku, láká to zločin, lidi, kteří chtějí neco utrhnout. Nestačí jen upravit nové skutkové podstaty trestných činů, musíte kapacitně nastavit policii, státní zastupitelství, soudy, proškolit ty lidi, aby těm jevům rozumněli... A to se zkrátka nedělo," řekl Baxa.
Stát podle Baxy často až se zpožděním reagoval na některé nové fenomény, zmínil třeba problémy kampeliček. "Právo běžne za životem dobíhá, ale nesmí ho zcela ztratit z dohledu," řekl Baxa.
"Ekonomové byli připraveni, my právníci rozhodně ne," připustil zkušený advokát Jiří Balaštík. Chyběli podle něj odborníci. Přesto se domnívá, že to, co se podařilo vytvořit od roku 1989, je úžasné. "Ne vše se podařilo, ale základ tady máme - máme právní stát," uvedl Balaštík.
Ekonomická transformace v 90. letech splnila očekávání Václava Klause, jednoho z jejích hlavních "architektů". Cílem bylo rychle oddělit ekonomiku od politiky, řekl dnes Klaus na konferenci Masarykovy univerzity v Brně. Zdůraznil, že kritizovaná kuponová privatizace byla jen jednou ze zvolených metod a svým způsobem východiskem z nouze - domácí kapitál totiž v postkomunistické zemi chyběl.
Oddělení ekonomiky od politiky se podle Klause do jisté míry a na jistou dobu podařilo. "Smutné je, že to tak přestává být," řekl bývalý ministr financí, premiér, předseda Sněmovny a prezident. Hrozbu spatřuje v "klimatickém alarmismu" a "zelené ideologii", stejně jako v přepjatém vyznávání rovnosti namísto ocenění výkonu jednotlivce.
Nejtěžším prvkem ekonomické transformace byla podle Klause privatizace. "Přetrvávají sny o tom, že by bývalo bylo možné existovat a jít dál bez rozsáhlé privatizace ekonomiky jako celku - to je fatální omyl," uvedl Klaus. Bylo podle něj nutné spěchat, aby se ekonomická transformace odehrávala souběžně s tou politickou.
Jako svůj vzor zmínil Klaus privatizaci v Británii v 80. letech za vlády Margaret Thatcherové. "Jenže ona privatizovala tři čtyři firmy za rok, my tři čtyři za hodinu. To vyžadovalo použití jiných privatizačních metod, jinou strukturu," řekl Klaus. Dnešní debata o privatizaci se podle něj chybně redukuje jen na tu kuponovou. Metod přitom bylo více - rozsáhlé restituce, takzvaná malá a velká privatizace, plus kuponová, přes kterou ale podle Klause neprošla ani čtvrtina privatizovaného majetku.
Kuponová privatizace byla podle Klause v podstatě východiskem z nouze, krokem vyvolaným nezbytností privatizovat i bez domácího kapitálu, který komunismus nevytvořil, i bez dostatečného zájmu vážných zahraničních investorů.
"Nepřátelé transformace" podle Klause stále vnucují lidem nepravdivé hodnocení, že každý český podnikatel vzešlý z éry privatizace je zloděj a tunelář. Klaus zpětně kritizoval také idealizování zahraničního kapitálu. "Nechtěli jsme přeměnit většinu občanů v námezdní pracovníky zahraničních firem," řekl Klaus.
Mnozí kritici podle Klause nerozumí složitosti transformace. Bývalý prezident uvedl, že transformace nebyla šachovou partií s pasivními figurami. Lidé z masa a kostí měli své zájmy a cíle, vše se odehrávalo v podmínkách parlamentní demokracie, o vše se sváděly politické bitvy. Proces neřídil žádný "transformační demiurg či diktátor". Mnoho věcí se tak odehrálo jinak, než si tvůrci transformace přáli. Klaus ale přesto označil transformaci za "formativní počátek našeho dneška".
