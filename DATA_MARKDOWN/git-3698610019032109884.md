
# США хочуть переконати ЄС розпочати переговори щодо вступу Албанії та Північної Македонії

Published at: **2019-11-04T16:27:00+00:00**

Author: ****

Original: [DT.ua](https://dt.ua/WORLD/ssha-hochut-perekonati-yes-rozpochati-peregovori-schodo-vstupu-albaniyi-ta-pivnichnoyi-makedoniyi-328439_.html)

Спеціальний представник Державного департаменту США по Західним Балканам Метью Палмер назвав помилкою те, що країни Європейського союзу не погодили початок переговорів з Північної Македонією і Албанією про вступ до ЄС.
"На наш погляд, це історична помилка і поганий сигнал для всього регіону", - сказав він на спільній з президентом Сербії Олександром Вучичем пресконференції в Белграді. "Ми зробимо все можливе, щоб переконати ЄС змінити свою позицію на наступному саміті в травні".
Зазначимо, що невелика група країн ЄС на чолі з Францією заблокувала початок переговорів про вступ Північній Македонії та Албанії в блок, мотивуючи це необхідністю оновлення правил прийняття нових країн до Євросоюзу.
Північна Македонія є кандидаткою на вступ до Європейського Союзу ще з кінця 2005 року. У лютому цього року країна навіть змінила назву на Північна Македонія, щоб Греція перестала блокувати початок відповідних переговорів. Албанія стала кандидаткою на вступ до ЄС влітку 2014 року. Європейська комісія критикувала судову систему країни та поширену корупцію, але зараз відзначає прогрес.
У травні 2019 року Єврокомісія рекомендувала країнам-членам ЄС почати переговори з Північною Македонією та Албанією про їхній вступ до блоку.
Детальніше про затримку рішення щодо початку переговорів про нове розширення ЄС за рахунок Албанії і Північної Македонії читайте в матеріалі Олексія Коваля "У "передбаннику" Євросоюзу".
