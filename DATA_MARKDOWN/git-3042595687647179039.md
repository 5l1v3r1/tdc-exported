
# - Hvorfor var du taus da Sylvi Listhaug beskyldte oss for å sleike imamer?

Published at: **2019-11-06T10:55:30+00:00**

Author: **Gunnar Ringheim**

Original: [Dagbladet.no](https://www.dagbladet.no/nyheter/hvorfor-var-du-taus-da-sylvi-listhaug-beskyldte-oss-for-a-sleike-imamer/71786998)

- Jeg er avslappet til dette, men synes Ketil Solvik-Olsen går langt i boka si. Jeg har aldri sagt at Frp har annenrangs verdier, slik Solvik-Olsen har hevdet. Jeg har bare sagt at vi er uenig, sier Knut Arild Hareide til Dagbladet.

        - Gjør det inntrykk på deg når han anklager deg for dobbeltspill, at han føler seg sveket og såret av ting du har sagt?
      
- Nei, det gjør det ikke. For jeg vet at jeg har vært ryddig. Jeg har aldri drevet dobbeltspill, men tvert imot vært veldig åpen.

        - Tar han feil når han hevder at du har omtalt Frp som et parti som vil skape et kaldere samfunn?
      
- Jeg mener jo at den politiske retorikken og de politiske forskjellene har en konsekvens. Solvik-Olsen er jo inne på det selv, når han tar opp debatten i Dagsnytt 18 mellom Per Sandberg og meg. Men hvorfor satt Solvik-Olsen helt stille da han hørte på Sandberg, den gangen, spør Knut Arild Hareide.
Den avgåtte KrF-lederen etterlyser selvransakelse og mener det er grunn til å spørre Ketil Solvik-Olsen hvordan han opptrådte ved flere slike anledninger:
- Hvorfor var du taus da Sylvi Listhaug beskyldte oss for å sleike imamer? Hvorfor var du taus da Listhaug hevdet at KrF ville gi penger til bistand for å vise at vi selv er gode? Hvorfor var du taus da Listhaug påsto at KrF var et parti uten ryggrad? Hvis Solvik-Olsen skulle hatt troverdighet på det, så burde han også vært tydeligere i disse situasjonene, sier Knut Arild Hareide.

        Han poengterer at det har vært mer enn nok å få fram de politiske forskjellene mellom Frp og KrF.
      
- Så har Frp gitt meg mange veldig gratispoeng; gjennom Sandbergs utspill og Listhaugs mange utspill. Men også Siv Jensen, som i Ålesund under valgkampåpningen i 2015 som finansminister oppfordret kommunene til ikke å bosette flyktninger, selv om regjeringen hadde forpliktet seg til det motsatte. Noe vi selvsagt var rykende uenig i. Men jeg har aldri hevdet at Siv Jensen av den grunn har annenrangs verdier som menneske, sier Knut Arild Hareide.
Han understreker at forholdet til Ketil Solvik-Olsen har vært ryddig.
- Vi to er kanskje nærmere hverandre politisk enn det Frp og KrF er. Jeg er ikke enig med Solvik-Olsen, men jeg respekterer ham som politiker. Han tilhører en del av Frp som ønsker å være mer moderat.
I selvbiografien sin tolker Ketil Solvik-Olsen et utsagn fra Knut Arild Hareide før valget i 2017 som et tegn på at den daværende KrF-lederen allerede hadde bestemt seg for å forlate det borgerlige samarbeidet.
Til Dagbladet forteller forfatteren:
- Knut Arild og jeg gikk sammen fra Statsministerens kontor, etter et møte med Erna og Trine, til Akersgata. Vi endte utenfor Samferdselsdepartementet. Før vi skiltes sa Hareide: «Du, Ketil, du kan bli en god veidirektør.» Jeg stusset veldig. Hadde han sagt noe sånt etter at vi hadde tapt stortingsvalget, ville jeg tatt det som en kompliment. Men rett før et valg? Enten måtte Hareide ha tatt for gitt at regjeringen ikke skulle overleve, eller at han uansett ville bytte side, sier Ketil Solvik-Olsen.
Overfor Dagbladet bekrefter Hareide episoden, men han er klar på at Solvik-Olsen trekker feil konklusjon.

        - Jeg husker at jeg sa akkurat det om Ketil Solvik-Olsen, som mulig veidirektør. På dette tidspunkt hadde KrF garantert for at vi ikke ville sitte i regjering med Frp. Mitt poeng var veldig enkelt. Jeg syntes han hadde gjort en veldig god jobb som samferdselsminister. Noe mer la jeg ikke i det. På det tidspunktet hadde jeg ikke konkludert om KrFs retningsvalg, sier Hareide.
      
- Etter valget i 2017 trodde jeg vi skulle fortsette i vippeposisjon. Det var fram først mot sommeren 2018 at jeg bestemte meg. Da jeg pekte ut en regjeringskurs, så gikk det på helheten og politiske forskjeller, avslutter Knut Arild Hareide.
