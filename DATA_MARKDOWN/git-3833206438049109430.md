
# Читателите на Plovdiv24.bg познаха изхода от изборите на първи тур! Вещаят победа на Зико на балотажа!

Published at: **2019-11-01T08:30:00+00:00**

Author: ****

Original: [Plovdiv24.bg](https://www.plovdiv24.bg/novini/analizi/Chitatelite-na-Plovdiv24bg-poznaha-izhoda-ot-izborite-na-purvi-tur-Veshtayat-pobeda-na-Ziko-na-balotazha-910268)

Читателите на Plovdiv24.bg излязоха по-добри социолози от самите социолози. Такава равносметка можем да си направим след изборите за кмет и общински съветници, състояли се миналата седмица в Пловдив. 
За разлика от социолозите, които предричаха малка разлика между Здравко Димитров и Славчо Атанасов, нашите читатели познаха, че разликата ще е голяма. Безкомпромисни бяха и при отгатването на процентите на останалите кандидати за кмет, но да не бъдем голословни. 
Според анкетата на Plovdiv24.bg за Здравко Димитров се очакваше да гласуват 32.12%, реалният резултат на Зико е 36.14%, социолозите предвиждаха между 28 и 32%.
Анкетираните дадоха на Славчо Атанасов 14.18%, докато той получи 16.15% реален вот. 
Анкетата на Plovdiv24.bg даде преднина на Здравко Димитров от 18%, докато реалната разлика накрая бе 20%. Никой социолог не бе дори толкова близо до отгатване на реалния резултат, колкото анкетата на Plovdiv24.bg.
Според анкетата ни Дани Каназирева получава 10.00%, докато реалният й вот е 11.32%.
Най-голяма е разликата при Атанас Костов, което е разбираемо, тъй като в сайта ни преобладават дясномислещи и проевропейски настроени читатели. Според анкетата ни той получава 9.90%, докато реалният му вот е 5.02%.
Николай Радев получи доверието на 7.72% от читателите ни, а в крайна сметка резултатът му бе 10.30%.
За Николай Бухалов в анкетата ни гласуваха 4.69%, при реален вот от 4.99%. За Георги Колев в анкетата ни вот дадоха 5.12% от читателите ни, а на изборите за него гласуваха 7.50%.
Ако трябва да обобщим, бихме казали, че Plovdiv24.bg с една анкета удари в земята всички
социолози. Причината, разбира се, е, че практически всички пловдивчани се информират от нас и ние можем да дадем най-добра снимка на електоралните нагласи преди вота. В допитването ни участваха близо 5000 наши читатели.
Разбира се, публикувахме подобна анкета и преди балотажа. Днес, преди деня за размисъл, обявяваме и резултатите.
На балотажа вота си за Здравко Димитров се очаква да дадат 47% от анкетираните, докато на Славчо Атанасов ще заложат 30%. 24% от анкетираните са заявили, че няма да излязат и да гласуват. Ако приравним резултата на гласуващите към 100%, то излиза, че Здравко Димитров ще получи вот от 61% на балотажа, докато за Славчо Атанасов глас ще дадат 39%. Тоест подобно на анализа ни отпреди няколко дни, на тези избори не се очаква фотофиниш, напротив, прогнозата ни е, че Здравко Димитров дори минимално ще надгради разликата от първи тур.
