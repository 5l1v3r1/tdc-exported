
# Блаженніший Митрополит Онуфрій відзначає 75-річний ювілей

Published at: **2019-11-05T15:36:00+00:00**

Author: ****

Original: [ZIK.UA](https://zik.ua/news/2019/11/05/blazhennishyy_mytropolyt_onufriy_vidznachaie_75richnyy_yuviley_1684175)


        5 листопада – день народження Предстоятеля Української Православної Церкви Блаженнішого Митрополита Київського і всієї України Онуфрія.
      
Про це повідомляє Столичний благовісник. 
Зазначається, що Орест Березовський (так звали майбутнього Предстоятеля) народився в 1944 році в селі Коритне Вашковського (сьогодні – Вижницького) району Чернівецької області в родині священика.
У 1961 році, після закінчення школи, пішов вчитися в Чернівецьке технічне училище, потім працював в будівельних організаціях області. У 1966 році вступив на загальнотехнічний факультет Чернівецького університету. Провчившись три курси, вступив в Московську духовну семінарію.
За два роки до закінчення навчання Орест увійшов до числа братії Троїце-Сергієвої лаври, а 18 березня 1971 року став ченцем. При постригу він отримав ім’я Онуфрія, на честь преподобного Онуфрія Великого.
20 червня того ж року монаха Онуфрія висвятили у сан ієродиякона, а 29 травня 1972 року – в сан ієромонаха. У цьому ж році вступив до Московської духовної академії, яку закінчив у 1978 році з вченим ступенем кандидата богослов’я.
У 1980 році був возведений у сан ігумена. 28 серпня 1984 року призначений настоятелем Спасо-Преображенського храму Афонського представництва в селі Лукіно (станція Передєлкіно Московської області). 28 червня 1985 року майбутнього Предстоятеля призначили благочинним Троїце-Сергієвої лаври, а на Різдво наступного року – звели у сан архімандрита.
З 20 липня 1988 року по листопад 1990 року був намісником Почаївської лаври. Архієреєм став 9 грудня 1990 року. Хіротонісав ієрарха колишній митрополит Київський і всієї України Філарет Денисенко, який пізніше пішов у розкол і очолив Київський патріархат.
Також повідомляється, щоУ 1992 році Чернівецький єпископ Онуфрій виступив проти неканонічних дій тодішнього митрополита Філарета. За це Філарет позбавив владику Чернівецької кафедри. Однак духовенство і віруючі захистили свого пастиря, і вже у квітні єпископа Онуфрія відновили на Чернівецькій кафедрі.
У 1994 владика був зведений у сан архієпископа, в 2000 році – став митрополитом, а 13 серпня 2014 за результатами таємного голосування його було обрано Предстоятелем УПЦ.
"Вся повнота Української Православної Церкви приєднується до привітань і бажає Блаженнійшому Митрополиту Онуфрію многая і благая літа!", - наголошується в дописі.
 
