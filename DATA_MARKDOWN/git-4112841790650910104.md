
# Vo Fantastických zveroch 3 navštívime brazílsku školu čarodejníkov a uvidíme viac Rokfortu. Vráti sa Johnny Depp ako Grindelwald?

Published at: **2019-11-05T18:19:00+00:00**

Author: **Dominik Vetrák**

Original: [REFRESHER](https://refresher.sk/76296-Vo-Fantastickych-zveroch-3-navstivime-brazilsku-skolu-carodejnikov-a-uvidime-viac-Rokfortu-Vrati-sa-Johnny-Depp-ako-Grindelwald)


        Vyhodí Warner Deppa ako Disney pri Pirátoch Karibiku?
      
Po pár dňoch sme tu späť s rubrikou Raňajky s Filmkultom, aj keď jej názov už nezodpovedá časovému horizontu, kedy vychádzajú. Dôležité však je, že pre teba máme množstvo zaujímavých noviniek z Hollywoodu.Tou najpodstatnejšou je návrat Fantastických zverov. Trojka sa začne natáčať na jar 2020 a vrátia sa všetci hlavní herci vrátane Johnnyho Deppa v jeho role Grindelwalda. Bohužiaľ, vracia sa aj režisér David Yates, ktorý sa postaral o prvé dva diely a množstvo častí Harryho Pottera. J. K. Rowling pracuje na scenári spoločne so Stevom Klovesom, ktorý pracoval ako scenárista na celej ságe Harryho Pottera (okrem Zverov). Naposledy napísal Amazing Spider-Mana.
Okrem toho máme potvrdené, že sa pozrieme do Rokfortu a tých scénok by malo byť viac ako naposledy, rovnako ako by sme sa mali dočkať viac od Dumbledora. Navštívime aj Rio de Janeiro v Brazílii, takže sa pravdepodobne pozrieme do tamojšej čarodejníckej školy. 

        Bratia Russovci si s Tomom Hollandom dali pauzu od MCU
      
Snímka Cherry vyrozpráva skutočný príbeh Nica Walkera (Holland). Ten bol vo vojne v Iraku medikom, no domov sa vrátil s posttraumatickou stresovou poruchou a po spadnutí do závislosti od opiátov začal dokonca vykrádať banky. Za scenárom stojí Jessica Goldberg (seriál The Path).

        Rolland Emmerich ľutuje, že natočil Independence Day 2
      
V rozhovore pre Yahoo sa úprimne spovedá a ľutuje, že sequel natočil. V polovici preprodukcie im Will Smith oznámil, že film nespraví, pretože chce natočiť Suicide Squad. Emmerich tak musel spísať nový scenár, ktorý sa mu ani veľmi nepáčil, no natáčanie muselo začať. S odstupom času ľutuje, že film nezrušil, keďže pôvodne mal oveľa lepší plán na film.
