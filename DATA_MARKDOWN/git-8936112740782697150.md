
# Świat futbolu jest z tobą, przyjacielu. Modlą się za dramatycznie kontuzjowanego

Published at: **2019-11-04T07:59:00+00:00**

Author: ****

Original: [TVN24](https://eurosport.tvn24.pl/pilka-nozna,105/andre-gomes-kontuzjowany-swiat-futbolu-wspiera-portugalczyka-po-meczu-everton-tottenham,982694.html)

Do okropnego zdarzenia doszło w 78. minucie niedzielnego spotkania 11. kolejki Premier League. Pędzącego z piłką pomocnika Evertonu gonił Heung-Min Son. Koreańczyk zdecydował się na wślizg. Nie trafił jednak w piłkę, a w nogi rywala. Ten, wytrącony z równowagi, jeszcze wpadł na obrońcę Tottenhamu Serge'a Auriera i nieszczęśliwe upadł, z nienaturalnie wygiętą prawą stopą.
Piłkarze wyglądali na zdruzgotanych, łapali się za głowę. Najbardziej przeżywał Koreańczyk, od którego rozpoczął się wypadek.
Prosto z murawy Gomes został przewieziony karetką do szpitala, gdzie przeszedł szczegółowe badania. Tam potwierdzono złamanie prawej kostki. Pokazano też przerażające zdjęcie, na którym widać przemieszczoną kostkę piłkarza.
W poniedziałek 26-latek ma przejść operację. Wiadomo, że czeka go wiele miesięcy przerwy.
- Bardzo nam przykro z powodu Andre. Chcę złożyć najlepsze życzenia jemu i jego rodzinie. To trudny czas, mogę powiedzieć w imieniu klubu, że nasze myśli są z nim - powiedział menedżer Tottenhamu Mauricio Pochettino na konferencji prasowej po meczu.
Za Argentyńczykiem poszedł też Delle Alli, strzelec gola w niedzielnym spotkaniu. "Życzę ci szybkiego powrotu do zdrowia, moje myśli i modlitwy są z tobą" - napisał angielski pomocnik.
Wyrazy wsparcia wysyłali też inni.
"Okropnie jest widzieć, jak ktoś doznaje takiej kontuzji. Życzę ci tylko pozytywnego myślenia" - napisał na Twitterze napastnik Manchesteru United Marcus Rashford.
 
"Świat futbolu jest z tobą, przyjacielu. Bądź silny" - to z kolei wpis pomocnika Watfordu Nathaniela Chalobaha.
Nie mogło zabraknąć kolegów z drużyny. "Jesteśmy z tobą, bracie!" - napisał Richarlison.
"Modlę się za ciebie, bądź silny mój przyjacielu" - napisał Theo Walcott.
"Myślę o tobie, bracie. Wszyscy jesteśmy z tobą. Mam nadzieję, że zobaczymy się jak najszybciej na boisku" - dodał Jordan Pickford.
Niedzielne starcie w Liverpoolu zakończyło się remisem 1:1.
Autor: lukl/twis / Źródło: eurosport.pl, bbc.com
