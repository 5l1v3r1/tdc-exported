
# Acţiunile gigantului UniCredit cresc cu aproape 6% după ce italienii au anunţat cel mai bun T3 din ultimul deceniu, cu un profit de 1,1 miliarde euro

Published at: **2019-11-07T13:39:02+00:00**

Author: **Alex Ciutacu**

Original: [Ziarul Financiar](https://www.zf.ro/banci-si-asigurari/actiunile-gigantului-unicredit-cresc-cu-aproape-6-dupa-ce-italienii-au-anuntat-cel-mai-bun-t3-din-ultimul-deceniu-cu-un-profit-de-1-1-miliarde-euro-18552252)

Grupul italian UniCredit, care controlează al patrulea cel mai mare jucător de pe piaţa bancară din România, a înregistrat cel mai bun T3 din ultimul deceniu, cu un profit de 1,1 miliarde euro, ceea ce a dus la creşterea acţiunilor băncii pe bursa din Italia cu aproape 6%.
Cel mai mare grup bancar din Italia după active a raportat un profit net de 1,1 miliarde euro pentru al treilea trimestru din 2019, în creştere cu 25,7% în comparaţie cu aceeaşi perioadă a anului trecut, în contextul în care analiştii se aşteptau la un profit de 1 miliard de euro, potrivit FT.
Astfel, joi la ora 15.30, acţiunile UniCredit se tranzacţionau pe bursa italiană la o valoare de 12,8 euro per acţiune, în creştere cu 5,8% de la începutul şedinţei, la o capitalizare de peste 28,5 miliarde euro.
Veniturile grupului au crescut cu 1,7% de la an la an, la 4,7 miliarde euro, peste aşteptările analiştilor, care estimau 4,6 miliarde euro, în timp ce costurile s-au menţinut la aproximativ 2,45 miliarde euro.
Jean Pierre Mustier, CEO-ul grupului italian, a descris rezultatele ca fiind cele mai bune din ultimul trimestru, rezultat pe care l-a atribuit „dinamicilor comerciale sănătoase, veniturilor puternice din tranzacţionare şi disciplinei impuse pe partea de costuri”.
Deşi a confirmat că banca va atinge ţintele de profit pentru anul 2019, Mustier a avertizat că perspectivele economiei din zona euro rămân „slabe în contextul contracţiei înregistrate de comerţul global”, încât regiunea economică ar putea înregistra o creştere de doar 0,9% anul viitor.
„Cei mai recenţi indicatori semnalează un risc de recesiune în industria manfucaturieră care s-ar putea revărsa asupra serviciilor şi a sectorului de contrucţii, care au rezistat până acum”, adaugă Jean Pierre Mustier.
Acestea au fost ultimele raportări trimestriale ale băncii înainte ca grupul să anunţe un nou plan luna viitoare prin care vrea să impulsioneze acţiunile băncii – care se tranzacţionează la mai puţin de jumătate din valoarea potenţială după ce Mustier a început să taie din costuri, să se axeze pe profitabilitate şi să reducă portofoliul de credite neperformante.
UniCredit a publicat rezultatele pentru al treilea trimestru la doar o zi după ce a anunţat că îşi va vinde participaţia de 8% în banca de investiţii Mediobanca, inserând astfel un nou element de incertitudine în povestea băncii de investiţii.
