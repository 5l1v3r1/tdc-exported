
# Studenti pozvali profesore da se izjasne o prolongiranju roka za doktorat Siniše Malog

Published at: **2019-11-04T15:10:03+00:00**

Author: ****

Original: [Novinska agencija Beta](https://beta.rs/vesti/politika-vesti-srbija/118867-studenti-pozvali-profesore-da-se-izjasne-o-prolongiranju-roka-za-doktorat-sinise-malog?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Predstavnica pokreta "1 od 5 miliona" Mila Jovanović danas je u ime studenata pozvala profesore koji su podržali blokadu Rektorata da se izjasne da li je odlaganje donošenja odluke o doktoratu ministra finansija Siniše Malog za 15 dana zaista neophodno ili je namerno odugovlačenje.Jovanović je na konferenciji za novinare u zgradi Rektorata rekla da je odluka o doktoratu zbog koje su studenti blokirali rektorat u septembru, trebalo da bude doneta danas, ali je odložena za 22. novembar zbog navodnog previda da postoji rok od 15 dana za žalbe.Ona je dodala da će studenti odluku o tome kako će reagovati na dodatno odugovlačenje u donošenju odluke o doktoratu Malog saopštiti sutra, nakon što se o toj odluci izjasne i profesori."Pozivamo onih 800 profesora koji tvrde da je doktorat Siniše Malog plagijat da se izjasne o ovom prolongiranju. Uzećemo u obzir šta profesori kažu i donećemo odluku u naredna 24 sata. Profesori, ovo je vaša odgovornost, ono što je trebalo da uradite pre šest godina. Ako se ne izjasnite znaćemo da smo mi jedini stub koji čuva čast ovog univerziteta", poručila  je Jovanović.Jovanović je rekla i da je studente danas u zgradi Rektorata sačekalo novo obezbedjenje "koje se neprimereno ponaša prema studentima", kao i da je obezbedjenje najverovatnije tu "zato što se rektorat plaši reakcije studenata koji su spremni da ponovo blokiraju rektorat kao što su jednom to već uradili"."Za nas je doktorat Siniše Malog plagijat. To potvrdjuje i FON sa njihovom sramnom odlukom da jedan deo doktorata nije lepo citiran. Čak i sredjoškolci znaju kako se citira", rekla je Jovanović i dodala da studenti neće prihvatiti bilo kakvu drugu odluku osim da je doktorat Siniše Malog plagijat.Rektorka Univerziteta u Beogradu (BU) Ivanka Popović saopštila je ranije danas da zbog poštovanja procedure BU neće moći u najavljenom roku da sprovede dogovor postignut sa aktivistima Udruženja "Jedan od pet miliona" o spornom doktoratu ministra finansija Siniše Malog.Dogovorom kojim je prekinuta blokada Rektorata BU najavljeno je da će utvrdjivanje autentičnosti doktorata Malog biti završeno do 4. novembra, ali ga nije moguće sprovesti zbog poštovanja roka od 15 dana za podnošenje žalbe na odluku Naučno-nastavnog veća Fakulteta organizacionih nauka (FON) o javnoj osudi Malog zbog neakademskog ponašanja prilikom pisanja doktorata.
