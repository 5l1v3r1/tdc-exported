
# Wordt het OH Leuven, Virton of toch Westerlo of Union? Spannend 'slot' in 1B

Published at: **2019-11-01T12:45:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/901951/stand-van-zaken-in-eerste-klasse-b-razend-spannende-ontknoping-in-eerste-periode.html)


        Money time in de Proximus League! Met twee speeldagen voor de boeg maken nog vier van de acht ploegen kans op de eerste periodetitel. Een razend spannende ontknoping staat dus in de sterren geschreven. VoetbalPrimeur.be maakt een stand van zaken op bij het ingaan van het voorlaatste weekend.
      
Beginnen doen we bij het begin: de huidige stand in de rangschikking. Oud-Heverlee Leuven staat er bij het ingaan van de laatste twee speeldagen het beste voor. De Leuvenaars hebben 25 punten verzameld uit twaalf wedstrijden. Dé verrassing is ongetwijfeld het nummer twee, Excelsior Virton. De provincieclub uit Luxemburg heeft amper één puntje achterstand.
Ook KVC Westerlo en Union Saint-Gilloise maken nog kans, al hebben zij ‘slechts’ 22 punten op de rekening. Dat K. Beerschot V.A. (14 punten) en Sporting Lokeren (12) al uit de running zijn, is op zich opmerkelijk. Beide ploegen begonnen aan het seizoen als topfavorieten, maar presteerden veel te wisselvallig om aanspraak te maken op de eerste periode. Dat moet vanaf midden november een pak beter.
OH LeuvenVoor OHL klinkt de opdracht het duidelijkst: twee keer winnen en de eerste periodetitel is binnen. Als dat niet zou lukken, is er geen man overboord, zolang Virton niet beter presteert. Het programma van de Vlaams-Brabanders is wel niet van de poes. Met een thuisduel tegen Union en een verplaatsing naar ... Virton, treft OHL nog twee van de andere periodekandidaten.
Vooral dat slotduel in de Ardennen baart Leuven waarschijnlijk zorgen. In haar laatste vijf thuisduels pakte Virton telkens de drie punten. Bovendien slikte het in vier van die vijf matchen geen tegentreffer. Een thuisreputatie, heet zoiets. Als OHL het kan afmaken vóór dat slotduel, zal het daar de hand niet voor omdraaien.
1/11: OH Leuven – Union8/11: Virton – OH Leuven
VirtonDie thuisstatistiek brengt ons meteen bij dé revelatie van de eerste maanden in 1B. Wat als Virton straks de periodetitel opeist? Los van het feit dat dat een enorme stunt zou zijn, is het ook gewoon realistisch. Zolang Virton in het slotduel binnen de drie punten van OHL staat, zal het geloof groot zijn.
In eerste instantie moeten de Walen dan wel presteren in Lokeren. De ploeg van Glen De Boeck doet het de laatste weken weer beter, na een dramatische start. Zo veroverden de Waaslanders drie zeges en drie gelijke spelen in hun laatste zeven wedstrijden. Toch moet Virton proberen winnen in Lokeren om de druk op OHL maximaal te houden.
3/11: Lokeren – Virton8/11: Virton – OH Leuven
WesterloLange tijd stond Westerlo aan de leiding in de Proximus League, maar na een tussentijds dipje moesten de Kempenzonen die koppositie afstaan. Toch is Westerlo nog in de running. De 2-1-nederlaag aan Den Dreef op de vorige speeldag deed echter veel pijn. Meer dan waarschijnlijk liet Westel de eerste periode daar liggen.
De troepen van Bob Peeters hebben wel één meevaller: de volgende wedstrijd is een thuisduel met rode lantaarn Lommel. In principe moet dat altijd een zege opleveren. Met die drie punten in de rugzak kan Westerlo flink wat druk zetten op voorgangers OH Leuven en Virton. Mogelijk valt er op de slotspeeldag, wanneer Westerlo naar Union trekt, dan toch nog een sappige appel uit de kast.
2/11: Westerlo – Lommel8/11: Union - Westerlo
UnionHoewel Union op evenveel punten staat als Westerlo, lijkt de kans op de eerste periodetitel heel wat minder groot. De traditieclub heeft namelijk een probleem: in vergelijking met de andere kandidaten heeft het een wedstrijd minder gewonnen. Zelfs als het drie punten zou inhalen op OH Leuven en op gelijke hoogte zou eindigen, bijt Union in het zand. Vier gelijke spelen doen de Brusselaars dan de das om.
Zelf triomferen lijkt er dus niet meteen in te zitten, maar Union wordt meer dan waarschijnlijk wel de scherprechter. Eerst treft het koploper OH Leuven, op de laatste speeldag komt uitdager Westerlo over de vloer. Puntenverlies tegen de hoofdstedelingen kan een kruis zetten door de periodetitel.
2/11: OH Leuven - Union8/11: Union - Lommel
ConclusieOp papier staat OH Leuven er het best voor, maar de stuntploeg uit Virton geven wij eigenlijk evenveel kans. Het puntje achterstand van de Luxemburgers wordt gecompenseerd door een wat makkelijker programma én dat aantrekkelijke uitgangspunt van een rechtstreeks thuisduel met OHL op de slotspeeldag. De kans is groot dat er op 8 november in een stadionnetje in de Ardennen een wedstrijd op leven en dood wordt afgewerkt ...
