
# Niz nogometnih ulovov se nadaljuje

Published at: **2019-11-02T07:15:00+00:00**

Author: **M. U.**

Original: [Slovenske novice](https://www.slovenskenovice.si/sport/tekme/clanek/niz-nogometnih-ulovov-se-nadaljuje-244344)

MADRID – Pri nogometaših je pač težava, da imajo preveč denarja, ta že v veliki meri prinaša svobodo, (r)evolucija pa je pač v glavi. Enaindvajsetletni srbski napadalec Luka Jović je poleti za 67 milijonov evrov iz frankfurtskega Eintrachta, bil je na posoji iz Benfice, prestopil v Real Madrid, a ima težave, da se za stalno prerine v začetno enajsterico trenerja Zinedina Zidana. V zadnjem krogu španskega prvenstva je v 69. minuti vstopil v igro in pri zmagi Reala nad Leganesom zabil svoj prvi gol za beli balet. Če na igrišču ne gre ravno po željah, gre pa pri lepšem spolu. Jović je zdaj zapustil Anđelo Manitašević, s katero je bil s prekinitvami pet let in ima z njo tudi sedemmesečnega sina Davida, in se povsem ogrel za srbsko manekenko Sofijo Milošević. Srbi celo pišejo, da je Miloševićeva njihova najlepša manekenka, sta pa z Jovićem do zdaj skrivala svojo zvezo. A ko sta
ljubezen in seks prišla na plan, se je javno oglasila tudi Manitaševićeva in navrgla, da ji je vseeno, s kom se videva njen žogobrcarski (nekdanji) partner. »Lahko počne, kar hoče. Najina zveza se je končala leta 2016. Lani sva se znova srečala in zagorela je stara strast. Zanosila sem nenačrtovano, ko se je to že zgodilo, pa sva se odločila za rojstvo otroka,« je izjavila. Sofija Milošević je bila že v zvezi z nogometaši Ademom Ljajićem, Duškom Tošićem in hrvaškim reprezentantom Antejem Rebićem. 
