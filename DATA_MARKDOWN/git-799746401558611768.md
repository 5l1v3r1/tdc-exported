
# В Австрії за підозрою у відмиванні грошей затримали ексчиновника міністерства РФ

Published at: **2019-11-07T12:59:18+00:00**

Author: ****

Original: [Європейська правда](https://www.eurointegration.com.ua/news/2019/11/7/7102761/)

В Австрії у справі про відмивання грошей затримано колишнього високопосадовця Міністерства культури Росії.
Як пише "Європейська правда", про це у четвер повідомила пресслужба Національної поліції Іспанії на сайті МВС.
Росіянина затримали у Відні в рамках операції по боротьбі з відмиванням грошей. Ще трьох осіб, причетних до справи, затримали в Іспанії.
Двоє затриманих – громадяни Росії, колишня дружина і син російського ексчиновника. Третій — іспанський адвокат з юридичної фірми у Марбельї.
"Вважається, що відмивання грошей відбулося при покупці розкішної вілли в Марбельї за ціною 4 мільйони євро, яка була оплачена коштами, імовірно, одержаними злочинним шляхом у рідній країні колишнім високопосадовцем російського міністерства", - йдеться у повідомленні.
Розслідування у справі почалось в липні 2018 року, коли слідчі отримали запит від російської влади про великомасштабне податкове шахрайство, скоєне колишнім чиновником російського міністерства. Російська влада видала міжнародний ордер на його арешт.
В одному із судових процесів у Росії йому у співпраці з іншими людьми інкримінується розкрадання близько 7,2 мільйона доларів державних коштів, які були виділені на реконструкцію музею Ермітаж в Санкт-Петербурзі.
