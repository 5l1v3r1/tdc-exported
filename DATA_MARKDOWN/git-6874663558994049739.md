
# אושרה סופית התוכנית לבניית 10 מגדלים בני 40 קומות בבת ים

Published at: **2019-11-06T00:00:00+00:00**

Author: **אמיתי גזית**

Original: [כלכליסט - www.calcalist.co.il](https://www.calcalist.co.il/real_estate/articles/0,7340,L-3773201,00.html)

הוועדה המחוזית לתכנון ובנייה תל אביב אישרה היום (ד') סופית את תוכנית פינוי-בינוי הענקית בחלק המערבי של שכונת רמת הנשיא, במתחם הרחובות הרב לוי במזרח, ניסנבוים במערב, יוספטל בצפון וכ"ט בנובמבר בדרום.
התוכנית תאפשר לבנות 10 מגדלים של 40 קומות לאורך רחוב הרב לוי בעיר וזאת בזכות הסמיכות לאזור העסקים שנבנה כיום ממערב לרחוב יוספטל המרכזי בעיר.
בחלק של התוכנית הפונה לשכונת המגורים ממזרח יבנו 6 בניינים בני 10 קומות, ובסך הכל בפרויקט כולל 1,728 דירות חדשות במקום 424 במבנים שיהרסו. בנוסף כוללת התוכנית 11,000 מ"ר שטחי תעסוקה ו-6,500 מ"ר שטחי מסחר, כ-5 דונם עבור שטחי ציבור וכ-9 דונם עבור שטחים פתוחים.
הגידול פי 4 בכמות הדירות בשטח התוכנית מתאפשר משום שבסמוך נסלל בימים אלה הקו האדום של הרכבת הקלה, כמו כן האזור קרוב לתחנה הרכבת יוספטל. גם כך כיום כמות הרכבים הממוצעת למשק בית בבת ים הוא מהנמוכים במדינה, פיתוח התחבורה הציבורית תעודד מגמה זו ומאפשרת להגדיל צפיפות המגורים.
יו"ר הוועדה המחוזית תל אביב, אדריכלית דניאלה פוסק, ציינה כי "מדובר בתכנית המשמעותית ביותר להתחדשות עירונית בבת ים עד כה. התכנית תואמת את המדיניות המחוזית לציפוף לאורך צירי מתע"ן (מערכת תחבורה עתירת נוסעים), תוך יצירת חווית עירוניות תוססת על ידי הוספת מסחר, תעסוקה ושטחי ציבור בנויים ופתוחים".
התכנית נערכה ע"י אדר' ברק ציפור, צפור גרשון-צפור ברק אדריכלים ומתכנני ערים בע"מ.
