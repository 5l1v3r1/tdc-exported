
# ظریف خطاب به اروپا: به تعهدات پایبند بمانید، ما هم از اقدامات خود برمی‌گردیم

Published at: **2019-11-05T22:12:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620122/%D8%B8%D8%B1%DB%8C%D9%81-%D8%AE%D8%B7%D8%A7%D8%A8-%D8%A8%D9%87-%D8%A7%D8%B1%D9%88%D9%BE%D8%A7-%D8%A8%D9%87-%D8%AA%D8%B9%D9%87%D8%AF%D8%A7%D8%AA-%D9%BE%D8%A7%DB%8C%D8%A8%D9%86%D8%AF-%D8%A8%D9%85%D8%A7%D9%86%DB%8C%D8%AF-%D9%85%D8%A7-%D9%87%D9%85-%D8%A7%D8%B2-%D8%A7%D9%82%D8%AF%D8%A7%D9%85%D8%A7%D8%AA-%D8%AE%D9%88%D8%AF-%D8%A8%D8%B1%D9%85%DB%8C%E2%80%8C%DA%AF%D8%B1%D8%AF%DB%8C%D9%85)


        وزیر امور خارجه ایران در توییتی خواستار تعهد سه کشور اروپایی به تعهدات خود ذیل توافق هسته‌ای برجام شد.
      

        آفتاب‌‌نیوز :
      
محمدجواد ظریف، وزیر امور خارجه ایران روز سه‌شنبه در توییتی نوشت: پاسخ ما به باج‌خواهی و تروریسم اقتصادی آمریکا با چیزی که به دونالد ترامپ خورانده شده بود، متفاوت است. گام چهارم ما در جهت تعلیق یکی از ماده‌های برجام به عنوان راه حلی علیه تخلفات آمریکا و سه کشور اروپایی در بند 36 این توافق، پیش‌بینی شده بود. راه آسان برای سه کشور اروپایی و اتحادیه اروپا این است که به تعهدات خود پایبند بمانند تا ما نیز از اقدامات خود بازگردیم.
به گزارش ایسنا، حسن روحانی امروز در بخشی از سخنرانی‌اش در مراسم افتتاح رسمی کارخانه نوآوری آزادی با اعلام آغاز گام چهارم کاهش تعهدات برجامی ایران و با اشاره به اقدامات ایران برای کاهش تعهدات برجامی خود اظهار کرد: من امروز به سازمان انرژی اتمی می‌گویم که از فردا گام چهارم کاهش تعهدات برجامی را بردارد. البته پیشاپیش به ۱+۴ اعلام می‌کنم که فعالیت ما با نظارت آژانس انرژی اتمی خواهد بود. گام چهارم ما مانند سه گام دیگر قابل بازگشت است و اگر آن‌ها به تعهدات خود در اول ژانویه ۲۰۱۷ بازگردند ما هم به این تاریخ برمی‌گردیم.
وی ادامه داد: طبق برجام ۱۰۴۴ سانتریفیوژ در فردو داریم که قرار بود آن‌ها بچرخند اما به آن‌ها گاز تزریق نکنیم اما از فردا گازدهی را در فردو آغاز می‌کنیم. ما حساسیت‌های طرف مقابل را می‌دانیم و همچنین می‌دانیم که ممکن است آن‌ها سروصدا کنند اما هر وقت آن‌ها به تعهدات خود عمل کردند این گام ما قابل بازگشت خواهد بود.
کاظم غریب‌آبادی، سفیر و نماینده دائم ایران در وین اعلام کرد: پس از اعلام رییس جمهوری و دستور ایشان به سازمان انرژی اتمی برای آغاز گازدهی در تاسیسات فردو این مراتب طی نامه‌ای به اطلاع آژانس بین‌المللی انرژی اتمی رسید.
وی افزود: در این نامه تصریح شده است که جمهوری اسلامی ایران از روز چهارشنبه گازدهی اورانیوم UF6 را در سایت فردو آغاز خواهد کرد و از آژانس درخواست شده است که تا بازرسان برای نظارت بر این فرایند در ساعت مشخص شده در این تاسیسات حضور داشته باشند.
دمیتری پسکوف سخنگوی کاخ ریاست جمهوری روسیه (کرملین) امروز (سه‌شنبه) پس از آنکه ایران اعلام کرد گام چهارم برای کاهش اجرای تعهداتش در برجام را اجرایی می‌کند، گفت: روسیه نگرانی‌های تهران نسبت به تحریم‌ها را درک می‌کند اما ما اقدام ایران (درخصوص برجام) را نیز نگران کننده می‌دانیم.
پسکوف تصریح کرد: ما از نگرانی‌های ایران، باتوجه به سابقه برخی کشورها و تحریم‌های غیرقانونی و غیر قابل قبول (آمریکا) علیه ایران مطلع هستیم اما به‌طور همزمان، تحولات پیرامون این وضعیت را با نگرانی دنبال می‌کنیم چراکه نابودی توافق جامع هسته‌ای هیچ نتیجه خوبی در پی نخواهد داشت.
اتحادیه اروپا نیز روز سه‌شنبه (امروز) نسبت به اعلام جدید ایران برای برداشتن گام جدید در راستای کاهش تعهدات برجامی‌اش ابراز نگرانی کرد. این اتحادیه همچنین خواستار بازگشت کامل ایران به تعهداتش در توافق هسته‌ای 2015 شد.
سخنگوی وزارت امورخارجه فرانسه امروز (سه‌شنبه) در جمع خبرنگاران به تصمیم ایران برای آغاز اجرای گام چهارم کاهش تعهداتش در برجام واکنش نشان داد.
وی گفت: اطلاعیه ایران در روز پنجم نوامبر برای افزایش ظرفیت غنی‌سازی‌اش خلاف توافق وین است که به سختی فعالیت‌ها در این زمینه را محدود می‌کند. ما و شرکای‌مان در انتظار گزارش جدید آژانس بین‌المللی انرژی اتمی درباره اطلاعیه‌ها و اقدامات ایران هستیم.
دونالد ترامپ رئیس جمهور آمریکا شامگاه دوشنبه در گفت‌وگویی کوتاه با خبرنگاران در کاخ سفید در پاسخ به سوالی مبنی بر اینکه چه اقدامی باید درباره راه‌اندازی سانتریفیوژهای جدید پیشرفته در ایران انجام شود، گفت: ما در حال بررسی این موضوع هستیم. ببینیم چه می‌شود.
