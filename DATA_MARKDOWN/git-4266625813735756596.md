
# Суд ООН днями оголосить, чи розглядатиме справу України проти РФ

Published at: **2019-11-04T22:13:00+00:00**

Author: ****

Original: [ZIK.UA](https://zik.ua/news/2019/11/04/sud_oon_dnyamy_ogolosyt_chy_rozglyadatyme_spravu_ukrainy_proty_rf_1683665)


        Наприкінці тижня, 8 листопада, Міжнародний суд ООН оголосить, чи має він юрисдикцію розглядати міждержавний спір щодо застосування та тлумачення двох міжнародних конвенцій у справі "Україна проти Росії".
      
Про це повідомляє "Європейська правда" з посилання на суд.
"У п'ятницю 8 листопада 2019 року Міжнародний Суд, головний судовий орган Організації Об'єднаних Націй, винесе своє рішення щодо попередніх заперечень, висунутих Російською Федерацією, у справі про застосування Міжнародної конвенції про боротьбу з фінансуванням тероризму та Міжнародної конвенції про ліквідацію всіх форм расової дискримінації", - йдеться у повідомленні суду.
Зазначається, що публічне засідання відбудеться о 15:00 (за місцевим часом) в Гаазі, під час якого суддя Абдулкаві Ахмед Юсуф зачитає рішення суду.
Українську делегацію на слуханнях очолить агент України, заступниця міністра закордонних справ Олена Зеркаль.

        Довідка:
      
Україна 16 січня 2017 року подала до Міжнародного суду ООН позов проти Росії щодо порушення Конвенції про заборону фінансування тероризму та Конвенції про заборону расової дискримінації.
Звинувачення, висунуті до Росії, включають: надання зброї та інших видів допомоги незаконним збройним угрупуванням; збиття літака «Малайзійських авіаліній» рейсу MH17; обстріли житлових районів Маріуполя та Краматорська; знищення цивільного пасажирського автобуса неподалік Волновахи; смертоносний вибух під час мирного зібрання в Харкові; дискримінація української та кримськотатарської громад; заборона діяльності Меджлісу кримськотатарського народу; хвилі зникнень, вбивства, самовільні обшуки, затримання; обмеження на викладання української й кримськотатарської мов.
6 березня 2017 відбулися перші слухання в Гаазі. 19 квітня 2017 року було оголошено рішення про запобіжні заходи. Міжнародний суд ООН у Гаазі визначив, що Росія має поновити діяльність Меджлісу кримськотатарського народу, забезпечити доступність освіти у Криму українською мовою.
