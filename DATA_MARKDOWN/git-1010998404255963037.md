
# Петима арестувани по подозрение за търговия с вот в Плевенско

Published at: **2019-11-03T19:01:00+00:00**

Author: ****

Original: [bTV Новините](https://btvnovinite.bg/mestnite2019/trima-arestuvani-po-podozrenie-za-targovija-s-vot-v-plevensko.html)

Спокойно премина изборният ден в Плевен. Нямаше опашки пред изборните секции. 34% е избирателната активност до 17:30 ч. В ОИК постоянно се подават сигнали за нарушения, но те не могат да бъдат окачествени като сериозни или повлияли на вота.
За сметка на това, не толкова спокойно беше в населените места около Плевен. В едно от близките села бяха арестувани петима души по подозрения за търговия на гласове.
Селището е ключово за  изборите в Плевен заради броя на жителите си – 5000 души.
Там в две последователни акции вчера и днес бяха арестувани общо 5 души. Автомобилите и къщите им също бяха щателно проверени.
Още от снощи полиция и жандармерия претърсват къщите. Четирима са арестувани по подозрение в купуване на гласове. През деня беше задържан и пети.
Оказа се, че засиленото полицейско присъствие не плаши жителите тук. Било нормално за избори, а обвиненията в търговия на гласове местните определят като безпочвени
„Защото е ромски квартал и мислят някои хора, че оттука излизат милиони, ама не е така”, казва местен жител.
Активността на гласоподавателите беше голяма още от ранните часове на деня. Жителите на едно от най-големите села в плевенско са убедени, че гласуването е техен дълг.
„Че как няма да гласувам. За доброто на всички. На всички цигани. Ние, като сме цигани не трябва ли да гласуваме?”, заявява местният житъел бай Илия.
Със своите близо 5000 жители селото е едно от основните в битката кметския стол на Плевен.
Гласуването протича спокойно и не се предвижда удължаване на изборния ден.
