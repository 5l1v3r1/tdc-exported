
# Rusijoje sulaikyta moteris, mėginusi išvežti 2kg aukso

Published at: **2019-11-05T10:50:02+00:00**

Author: **BNS**

Original: [INFO Ekspresas](http://www.ekspresas.co.uk/naujienos/rusijoje-sulaikyta-moteris-meginusi-isvezti-2kg-aukso-54299/)

Rusijos muitininkai sulaikė prie sienos su Kinija vieną moterį, mėginusią išvežti iš šalies beveik 2 kg aukso, paslėpto batuose, antradienį pranešė vietos tarnybos.
Pareigūnams kilo įtarimų, kai jie pastebėjo, jog moteris keistai vaikšto.
Rusę vienoje rytų Sibiro sienos perėjoje areštavo muitininkai, pastebėję, kad moteris „buvo susijaudinusi ir įtartinai elgėsi“, sakė regiono muitinės atstovė Marina Boiko.
„Jauna moteris nenatūraliai statė vieną pėdą priešais kitą“, – nurodoma išplatintame pareiškime.
Apžiūrėjus jos avalynę buvo aptikti aštuoni aukso luiteliai, sveriantys iš viso beveik 1,9 kilogramo.
„Luitai buvo priklijuoti prie vidpadžių lipnia juosta“, – rašoma pareiškime. Nurodoma, kad konfiskuoto tauriojo metalo vertė viršija 5 mln. rublių (71 tūkst. eurų).
Luitai buvo pagaminti neteisėtai, neturint reikalingų dokumentų.
Baudžiamąją bylą iškėlusi Rusijos teisėsauga įtaria, kad moteris mėgino kontrabanda išvežti auksą vieno Kinijos piliečio prašymu.
Nuo šių metų pradžios pareigūnai sulaikė ne vieną rusą, mėginusį nelegaliai nugabenti auksą į Kiniją, pažymėjo M. Boiko.
Rugpjūtį buvo pagauta Rusijos pilietė, savo sportbačiuose paslėpusi 10 aukso luitelių.
Sibire plačiai paplitęs auksingojo smėlio plovimas.
Praėjusį mėnesį tame Rusijos regione sugriuvus vienos aukso gavybos artelės užtvankai žuvo mažiausiai 17 žmonės.
