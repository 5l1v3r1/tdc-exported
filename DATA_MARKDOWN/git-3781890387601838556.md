
# ฝนถล่ม!ทุกข์คนกรุง จตุจักรน้ำท่วมหลายจุดรถติดสาหัส

Published at: **2019-11-03T15:42:00+00:00**

Author: ****

Original: [เดลินิวส์](https://www.dailynews.co.th/bangkok/739848)


        สภาพอากาศในพื้นที่กทม. ช่วงค่ำคืนที่ผ่านมา มีฝนตกหนักในหลายพื้นที่ โดยเฉพาะเขตจตุจักร มีน้ำท่วมขังรอการระบายตามเส้นทางสายหลัก กระทบการจราจรช่วงค่ำคืนนี้
      
เมื่อวันที่ 3 พ.ย. ผู้สื่อข่าวรายงานว่า ในพื้นที่กรุงเทพมหานครได้เกิดฝนตกหนักเป็นเวลานานนับชั่วโมงในหลายพื้นที่ ส่งผลให้มีน้ำท่วมขังรอการระบายหลายแห่ง โดยมีทวิตเตอร์จากประชาชนรายงานจุดท่วมขังดังนี้ ซอย รัชดา 36 น้ำท่วมตลอดทั้งซอย  (ขอบคุณภาพและข้อมูลจาก @iampapanin @js100radio), แยกเกษตรมุ่งหน้าไปยังแยกรัชโยธินมีน้ำท่วมสูง (ขอบคุณภาพและข้อมูลจาก @arituchonkete) นอกจากนี้ยังมีรายงานจากทางบ้านระบุจุดที่น้ำท่วมขังและเริ่มมีระดับสูงขึ้นเช่น  บริเวณหน้าศาลอาญา ถ.รัชดาภิเษกมีน้ำท่วมขังสูงระดับฟุตปาธ ทำให้รถต้องวิ่งเลนขวาสุด, หน้าเมเจอร์รัชโยธินมีน้ำท่วมสูงรถต้องวิ่งเลนขวาเช่นกัน ขณะที่ ลาดพร้าวซอย 1 มีน้ำขังบริเวณปากซอยสำหรับรายงานปริมาณฝนที่ตกในพื้นที่กทม.นั้น เขตจตุจักรนั้นมีปริมาณมากที่สุด 73 มิลลิเมตร รองลงมาคือเขตคันนายาว 65 มิลลิเมตร และ ทุ่งครุ 59 มิลลิเมตร. 
 
