
# Дар’я Снігур програла першій «ракетці» тенісного турніру ITF у Шеньчжені китаянці Шуай Пен

Published at: **2019-11-06T18:34:00+00:00**

Author: ****

Original: [ZIK.UA](https://zik.ua/news/2019/11/06/darya_snigur_prograla_pershiy_rakettsi_tenisnogo_turniru_itf_u_shenchzheni_1685339)


        17-річна українська тенісистка Дар’я Снігур не зуміла пробитися до другого кола турніру Міжнародної тенісної федерації (ITF) у Шеньчжені (Китай).
      
Як повідомляє btu.org.ua, поєдинок Дар’я Снігур (Україна) – Шуай Пен (Китай) першого кола турніру Shenzhen Longhua Open у Китаї із призовим фондом 100000 доларів тривав два сети і завершився з рахунком 4:6, 2:6.
Упродовж семи геймів в стартовому сеті тенісистки по черзі вигравали свої подачі, однак у восьмому геймі китаянці вдалося відіграти два гейм-боли і зробити перший брейк – 5:3. Снігур скоротила розрив, але потім не змогла зрівняти рахунок, ведучи на своїй подачі 30-0. У другому сеті українка програла чотири своїх гейми і зробила два брейки.
Це був перший матч для 17-річної киянки в основній сітці турніру з таким великим призовим фондом і перша зустріч із суперницею з ТОП-100 рейтингу.
Нагадаємо, що у фіналі відбіркового турніру Дар’я Снігур за 1 годину та 15 хвилин у двох сетах перемогла іншу китаянку Юе Юань – 6:3, 6:1.
 
