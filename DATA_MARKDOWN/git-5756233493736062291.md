
# سرپیچی مقام‌های کاخ سفید از شهادت در تحقیقات استیضاح

Published at: **2019-11-04T09:31:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619788/%D8%B3%D8%B1%D9%BE%DB%8C%DA%86%DB%8C-%D9%85%D9%82%D8%A7%D9%85%E2%80%8C%D9%87%D8%A7%DB%8C-%DA%A9%D8%A7%D8%AE-%D8%B3%D9%81%DB%8C%D8%AF-%D8%A7%D8%B2-%D8%B4%D9%87%D8%A7%D8%AF%D8%AA-%D8%AF%D8%B1-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD)


        یک مقام دولت آمریکا گفت، سه تن از مقام‌های دفتر مدیریت و بودجه کاخ سفید در جلسه پرسش و پاسخ مجلس نمایندگان آمریکا که بخشی از تحقیقات استیضاح علیه دونالد ترامپ است، شرکت نمی‌کنند.
      

        آفتاب‌‌نیوز :
      
 به گفته این مقام مطلع، راس ووت که سرپرست دفتر مدیریت و بودجه کاخ سفید است از حضور در جلسه مجلس نمایندگان آمریکا و شهادت در تحقیقات استیضاح علیه دونالد ترامپ، رئیس‌جمهوری آمریکا خودداری می‌کند.
به گزارش خبرگزاری رویترز،‌ این مقام که خواست نامش فاش نشود، همچنین تاکید کرد دو مدیر مرتبط دیگر در دفتر بودجه به نام‌های مایکل دافی و برایان مک‌کورماک هم در جلسات مجلس نمایندگان حاضر نخواهند شد.
روند تحقیقات علیه دونالد ترامپ هر روز ابعاد جدیدتری به خود می‌گیرد. دموکرات‌های مجلس نمایندگان آمریکا با جدیت به سوال و جواب مقام‌های کنونی و سابق کاخ سفید ادامه می‌دهند. این تحقیقات با شکایت مقامی از جامعه اطلاعاتی آمریکا از گفت‌وگوی تلفنی ترامپ و ولودیمیر زلنسکی، رئیس‌جمهوری جدید اوکراین رسمی‌ شد. ترامپ در تماس خود، رهبری اوکراین را وادار به تحقیقات علیه جو بایدن، معاون رئیس‌جمهوری سابق آمریکا و پسرش هانتر بایدن کرد.
