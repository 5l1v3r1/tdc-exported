
# Καβγάς στη Βουλή - Γιαννούλης: Σαδισμός και κτηνωδία το μπάρμπεκιου με χοιρινό έξω από προσφυγικές δομές - H αντίδραση Κυρανάκη - ΒΙΝΤΕΟ

Published at: **2019-11-05T16:09:00+00:00**

Author: ****

Original: [enikos.gr](http://www.enikos.gr/politics/682461/kavgas-sti-vouli-giannoulis-sadismos-kai-ktinodia-to-barmpekiou-m)

Σαδισμό και κτηνωδία χαρακτήρισε το μπάρμπεκιου και την κατανάλωση αλκοόλ έξω από προσφυγικές δομές ο βουλευτής του ΣΥΡΙΖΑ Χρήστος Γιαννούλης, μιλώντας στην Επιτροπή Δημόσιας Διοίκησης της Βουλής.
«Θέλω να σας ρωτήσω αν λαμβάνονται πρόνοιες για νέου τύπου συμπεριφορές πολιτικές και ποινικές ταυτόχρονα τις οποίες βλέπουμε να παρελαύνουν μπροστά από τα μάτια μας και τις τελευταίες ώρες. Ξέρω ότι νομικά μπορεί να μην είναι τεκμηριωμένο ή σχετικό αλλά δεν ξέρω σε τι κατηγορία του Ποινικού Κώδικα να εντάξω αυτούς που οργανώνουν στην Θεσσαλονίκη μπάρμπεκιου με χοιρινό και αλκοόλ απέναντι σε προσφυγικές δομές» είπε ο κ. Γιαννούλης.
«Δεν ξέρω αν το καλύπτει ο Ποινικός Κώδικας αλλά ξέρω ότι είναι ντροπή για κάθε άνθρωπο. Δεν ξέρω αν αυτός ο σαδισμός είναι ποινικά κολάσιμος αλλά από κάθε Έλληνα δημοκράτη πολίτη θα πρέπει να καταγγέλλεται ως σαδισμός, κτηνωδία απέναντι σε ανθρώπους συγκεκριμένης θρησκευτικής πίστης» πρόσθεσε.
Σε εκείνο το σημείο παρενέβη ο βουλευτής τη ΝΔ Θάνος Πλεύρης, με τον κ. Γιαννούλη να του απαντά:
«Ναι κ. Πλεύρη κτηνωδία. Δηλαδή τώρα παίζουμε με τις λέξεις; Κατά τύχη οργανώθηκε μπάρμπεκιου με χοιρινό και αλκοόλ; Πιστεύετε ότι έγινε τυχαία; Ελπίζω οι υπόλοιποι που μας ακούν να μην έχουν την αντίληψη περί σύμπτωσης όπως ο κ. Πλεύρης».
Τα λεγόμενα του κ. Γιαννούλη προκάλεσαν την αντίδραση του ΚωνσταντίνουΚυρανάκη, ο οποίος παίρνοντας τον λόγο ανέφερε:
«Να υπενθυμίσω ότι στην Ελλάδα επιτρέπεται η κατανάλωση χοιρινού και υπό κάποιες προϋποθέσεις η κατανάλωση αλκοόλ. Δεν μπορεί να έρθει υπήκοος τρίτης χώρας και να επιβάλλει τις απόψεις του.
Είναι απαράδεκτη η τοποθέτηση σας κ. Γιαννούλη γιατί περιορίζει δικαιώματα που έχει κάθε Έλληνας πολίτης. Γιατί θα πρέπει να περιοριστούν τα δικαιώματα στην κατανάλωση και τον τρόπο ζωής που έχουν οι Έλληνες πολίτες; Με ποια λογική;».
