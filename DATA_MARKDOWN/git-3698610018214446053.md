
# МВФ вирішив відкласти фінансову допомогу для України – ЗМІ

Published at: **2019-11-05T02:35:00+00:00**

Author: ****

Original: [DT.ua](https://dt.ua/UKRAINE/mvf-virishiv-vidklasti-finansovu-dopomogu-dlya-ukrayini-zmi-328488_.html)

Міжнародний валютний фонд тимчасово відклав відправку чергового траншу фінансової допомоги для України, оскільки у фонді побоюються, що президент України Володимир Зеленський не зможе повернути до країни виведені з неї банківські активи, повідомляє американське видання The Wall Street Journal з посиланням на власні анонімні джерела, близькі до переговорів.
Як пише газета, в МВФ вимагають від Зеленського більш рішучих дій, спрямованих на повернення виведених з країни активів.
"Серед викликів, із якими зіткнувся Київ в отриманні підтримки МВФ – Ігор Коломойський, магнат і прихильник Зеленського, який перебуває під слідством у США. Коломойський і ще один бізнесмен володіли по 45% акцій найбільшої в Україні фінансової установи, Приватбанку, до його націоналізації", – сказано в матеріалі.
Як зазначає видання, МВФ буде затримувати усі наступні транші до тих пір, поки не буде переконаний у тому, що команда Зеленського докладає зусиль для повернення більше, ніж 15 млрд доларів, які були виведені з більш, ніж 100 українських банків за останні десять років.
"Коломойський, один з найбагатших людей України, активно підтримував Зеленського під час його президентської кампанії. Коломойський повернувся в Україну з еміграції у травні після того, як Зеленський виграв боротьбу за президентський пост, і з тих пір публічно зустрічався з президентом. За словами людей, знайомих з переговорами Фонду з Україною, МВФ пильно стежить за їхніми відносинами", – йдеться у матеріалі.
Представники Національного банку України, коментуючи цю інформацію для The Wall Street Journal, запевнили, що Україна сповнена рішучості повернути виведені кошти, що має розвіяти занепокоєння МВФ.
"МВФ, однак, скептично ставиться до історії обіцянок. За останні два десятиліття Київ не виконав жодної з низки умов при наданні пакетів допомоги МВФ, і, відповідно до звітів представників МВФ, в основі цього лежить системна корупція", – резюмує газета.
Як повідомлялося, 26 вересня місія МВФ після двотижневого перебування в Києві залишила Україну, не підписавши угоди з урядом про нову програму співпраці. Консультації керівництва Мінфіну і Нацбанку з представниками Фонду продовжилися на Щорічних зустрічах МВФ і Світового банку, що стартували у Вашингтоні 14 жовтня.
Українська сторона розраховує на узгодження нової трирічної програми на 5-6 млрд доларів. Однак переговори ускладнюються через невизначеність із державним "Приватбанком". Його колишні власники Ігор Коломойський і Геннадій Боголюбов оскаржують в судах законність націоналізації банку, і українські суди вже прийняли ряд рішень на користь позивачів.
21 грудня 2016 року "Приватбанк" перейшов у державну власність. Держава отримала 100% в його капіталі, фінустанову було докапитализировано на суму 116,8 млрд грн. В кінці червня 2017 року Кабмін вирішив докапіталізувати банк ще на 38,5 млрд гривень на підставі пропозицій НБУ та висновку незалежного аудитора - компанії EY.
Сьогодні суди різних інстанцій розглядають сотні проваджень, пов'язаних із "Приватбанком".
Докладніше читайте в статті Юлії Самаевой "Схема Optima" в тижневику "Дзеркало тижня. Україна".
