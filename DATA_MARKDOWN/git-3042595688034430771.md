
# Historisk kamp: - Leid inn en haug med politifolk

Published at: **2019-11-01T18:04:35+00:00**

Author: **Mathias Hagen**

Original: [Dagbladet.no](https://www.dagbladet.no/sport/historisk-kamp---leid-inn-en-haug-med-politifolk/71773244)

I vår rykket Union Berlin opp til Bundesliga for første gang siden de ble stiftet i 1966. Det førte til banestorming og enorme gledesscener på deres stadion An der Alten Forsterei, som rommer i overkant av 21 000 tilskuere.
Med norske øyne er også dette et lag å følge med på, ettersom tidligere Viking-spiller Julian Ryerson er en del av laget. Han har foreløpig ikke startet en kamp for dem i ligaen, men han fikk sin første kamp fra start i alle turneringer nylig i den tyske cupen da de gikk videre.
På motsatt banehalvdel står altså Hertha Berlin med to velkjente nordmenn i troppen. Rune Almenning Jarstein og Per Ciljan Skjelbred har nå vært en del av klubben i flere år, og vært faste på laget lenge.
Jarstein selv innrømmer at det blir en spesiell kamp, og han har store forventninger til lørdagens oppgjør.
- Det blir en veldig spennende kamp og for fansen tror jeg det er den viktigste kampen vi spiller i år. Det er en kamp vi må vinne, og det blir skikkelig krig, sier Jarstein til Dagbladet.
Den tidligere Viking-keeperen har stått meget bra for Hertha i flere sesonger, og denne sesongen blir han også en viktig mann i jakten på europaspill. Neste hinder er altså deres byrival, og han tror det blir en ellevill opplevelse.

        - Jeg har hørt at det skal bli leid inn en haug med politifolk både på og utenfor stadion. På tribunen regner jeg også med at det blir skikkelig trøkk. Jeg tror det blir en veldig intim affære, spår Herthas sisteskanse.
      
Første oppgjøret mellom de to hovedstadsklubbene spilles på Union Berlins hjemmebane An der Alten Forsterei.
I mars tar Jarstein og co. imot sine rivaler på hjemmebane på Olympiastadion med plass til nesten 75 000 tilskuere. Han føler seg sikker på at det vil bli fullsatt også på deres gigantiske arena.

        - Det er noe spesielt med slike kamper. Det blir garantert utsolgt til denne kampen. Det er gøy med mye trøkk på tribunen, og vi vil vise at byen er blå og hvit, sier Jarstein.
      
Når Dagbladet snakker med han fredag formiddag, sier han at de ikke har startet med forberedelsene ennå. De har nemlig spilt cupkamp denne uka, der det ble seier etter straffesparkkonkurranse.
Kampen måtte Jarstein se fra benken, men det var en høydramatisk kamp der Hertha scoret i siste minutt i ekstraomgangene for å kunne gå til straffer.
Hertha ligger om dagen på ellevteplass i Bundesliga, og med tre poeng kan de potensielt plutselig være svært nære lagene i toppen. Det gir muligheter for spill i Europa.
- Det har gått litt opp og ned i sesongstarten. Vi startet med uavgjort mot Bayern München, men så hadde vi en skikkelig nedtur. Men vi har fått ny trener, så vi må lære oss hvordan han vil at vi skal spille. Jeg føler vi har begynner å ta til oss ting, og vi noe på gang nå, forteller Jarstein.
Union ligger på sin side på 15. plass - én plass unna nedrykk. De står med to seire så langt i ligaen, men de leverte en meget sterk kamp mot Dortmund i august. Den gangen slo de storklubben 3-1 på hjemmebane.
