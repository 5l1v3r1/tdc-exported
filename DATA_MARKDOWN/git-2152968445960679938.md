
# Бербо и Стенли най-желани за президент на БФС. Но те искат ли?

Published at: **2019-11-02T10:30:00+00:00**

Author: **Красимир Ангелов**

Original: [Dnes.bg](https://www.dnes.bg/sport/2019/11/02/berbo-i-stenli-nai-jelani-za-prezident-na-bfs-no-te-iskat-li.428272)

Расисткият скандал по трибуните и тежката загуба от Англия доведоха до оставката на президента на БФС Борислав Михайлов след 14 години начело на централата. В момента съюзът се управлява от един от заместниците му – Михаил Касабов, който трябва да насрочи извънреден конгрес през пролетта на 2020 година.
Кой обаче ще бъде новият президент на БФС? Това е големият въпрос, който не спира да вълнува футболната общественост у нас. Чуха се и първите спрягани имена, част от тях отрекоха, но така или иначе темата ще бъде най-актуалната в родния футбол в следващите месеци.
Кой трябва да бъде избран начело на БФС след оставката на Боби Михайлов? С този въпрос редакцията на Dnes.bg се обърна към своите читатели в традиционната ни анкета, в която участие взеха 1768 души.
Резултатите показват, че най-желаното име за нов президент на БФС е това на футболната звезда Димитър Бербатов, който съвсем наскоро обяви края на своята кариера. Почти всеки четвърти (24%) смята, че рекордьорът по голове за националния отбор е най-точният човек за отговорния пост на ръководител на българския футбол.
Друг от големите ни футболисти в близкото минало – Стилиян Петров, също е сред предпочитаните имена, като Стенли събира 20% от вота в нашата анкета. Легендата на Левски Наско Сираков пък е фаворит за всеки десети анкетиран (10%).
За 4% от отговорилите в анкетата бившият национален селекционер Красимир Балъков е най-удачният избор за нов президент на БФС, а 3% предпочитат досегашния вицепрезидент Йордан Лечков. 2% пък са за друго име от четвъртите в света.
Спортният министър Красен Кралев е предпочетен от 2% от гласувалите, а по 1% взимат другите вицепрезиденти на Михайлов – Атанас Фурнаджиев и Михаил Касабов.
Интересно е, че цели 33% от участвалите в анкетата предпочитат начело на БФС да застане мениджър, който не е бил футболно обвързан досега и не е футболно име.
