
# Владислав Криклій: Розподіл «Укрзалізниці» може зайняти до двох років

Published at: **2019-11-04T10:58:00+00:00**

Author: ****

Original: [ZIK.UA](https://zik.ua/news/2019/11/04/vladyslav_krykliy_rozpodil_ukrzaliznytsi_mozhe_zaynyaty_do_dvoh_rokiv_1683023)


        Міністр інфраструктури Владислав Криклій повідомив, що розподіл «Укразалізниці» на три компанії може тривати від одного до двох років.
      
Про це Владислав Криклій сказав в інтерв’ю РБК-Україна.
Він зазначив, що буде потрібен перехідний період, тому що крім самого розподілу, який з’явиться у законодавстві, треба готуватися до зміни організаційної структури.
«Пасажирські перевезення в усьому світі збиткові, лише за окремими напрямками в Великобританії є умовний прибуток, але там квитки у рази дорожчі, ніж у нас. Двадцять хвилин поїздки можуть обійтися, як з’їздити з Києва до Львова і назад. У нас це все компенсується за рахунок держави. Має працювати модель, коли компенсація відбувається у більшій мірі за рахунок публічних договорів-зобов’язань, які укладаються з органами місцевого самоврядування і вони підтримують «Укрзалізницю». Тобто вони субсидіюють її в своїй частині», – сказав Криклій.
«Перехідний період мінімум рік, але будемо намагатися укластися в строк не більше ніж два роки. Ми спілкувалися з колегами з Польщі, у них анбандлінг залізниці тривав два з половиною роки. Вони це досить зручно і правильно зробили, і, думаю, ми можемо враховувати й їхній досвід. А є й інші, наприклад, Німеччина. Там процес триває два десятки років», – зазначив міністр.
Нагадаємо, міністр інфраструктури Владислав Криклій вважає вихід "Укрзалізниці" з переліку підприємств, що не підлягають приватизації, її порятунком та запевняє, що об'єднає всю Україну різними транспортними сполученнями.
