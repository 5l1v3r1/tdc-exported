
# Талантлива пловдивчанка с два златни медала от плувния турнир Замората

Published at: **2019-11-05T11:43:00+00:00**

Author: ****

Original: [Plovdiv24.bg](https://www.plovdiv24.bg/sport/911349.html)

Спортен клуб по плуване ВСИ (Пловдив) взе участие в 21-ия международен турнир “Замората", който приключи в София. Отборът бе представен от девет от най-малките си състезатели в надпревара от 460 участника в различните възрастови групи.
"Децата ни постигнаха лични резултати в сериозни битки на столичния басейн с олимпийски размери "Левски Спартак", похвалиха се от клуб ВСИ.
Шампион на бруст при родените до 2009 година стана Кристиана Калчева, която спечели златото на 50 и 100 метра. Постижението й на 50 метра бруст бе най-силният резултат по точки спрямо световните рекорди на Международната плувна федерация от всички плувания на момичета в различните стилове и дистанции на турнира! Криси получи купа за най-добър състезател и предметни награди от спонсорите, а сериозната работа на треньори и ръководство продължава след покритите нормативи за участие в републиканските първенства на есенно-зимния сезон.
