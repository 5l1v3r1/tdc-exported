
# در ۷ ماهه امسال ۵۵۰ هزار نفر وام ازدواج گرفتند

Published at: **2019-11-03T10:55:00+00:00**

Author: ****

Original: [جامعه خبری تحلیلی الف](https://www.alef.ir/news/3980812069.html)

از ابتدای سال جاری تا پایان مهر ماه ۵۴۹ هزار و ۷۶۰ فقره وام قرض الحسنه ازدواج به متقاضیان پرداخت شده است.
به گزارش ایسنا، در راستای اجرای بند (الف) تبصره ۱۶ قانون بودجه سال جاری کشور مبنی بر اعطای تسهیلات قرض الحسنه ازدواج به زوج ها، ۱۷۱ هزار و ۹۰۶ میلیارد ریال در قالب ۵۴۹ هزار و ۷۶۰ فقره وام قرض الحسنه ازدواج از ابتدای سال جاری تا پایان مهر ماه توسط نظام بانکی به متقاضیان پرداخت شده است.
در این مدت تعداد ۲۵ هزار و ۴۹۴ فقره تسهیلات قرض الحسنه ازدواج به ایثارگران با سقف فردی ۶۰۰ میلیون ریال پرداخت شده است.
طبق اعلام بانک مرکزی، در سال جاری با توجه به مفاد بند (الف) تبصره ۱۶ قانون بودجه کل کشور، به منظور حمایت از ازدواج جوانان، از محل منابع پس‌انداز و جاری قرض‌الحسنه نظام بانکی، تسهیلات قرض‌الحسنه ازدواج به زوج‌هایی که تاریخ عقد آنها بعد از یک فروردین ۱۳۹۶ است و تاکنون وام ازدواج دریافت نکرده‌اند، پرداخت می شود. 
تسهیلات قرض‌الحسنه ازدواج برای هریک از زوج‌ها در سال ۱۳۹۸ معادل ۳۰۰ میلیون ریال با دوره بازپرداخت پنج ساله با اخذ یک ضامن معتبر و سفته است. بانک‌ها و مؤسسات اعتباری غیربانکی می توانند یارانه پرداختی به اشخاص را به عنوان تضمین در این زمینه بپذیرند.
