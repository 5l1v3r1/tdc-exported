
# Óriási üzletet kötött a Mol

Published at: **2019-11-04T14:11:00+00:00**

Author: **InfoRádió**

Original: [infostart](https://infostart.hu/gazdasag/2019/11/04/oriasi-uzletet-kotott-a-mol)

A Mol 9,57 százalékos részesedést vásárol az azerbajdzsáni ACG olajmezőben és 8,9 százalékos részesedést a BTC (Baku-Tbiliszi-Ceyhan) olajvezetékben. A Chevronnal kötött megállapodás értéke 1,57 milliárd dollár, amelyet a Mol a rendelkezésére álló likvid forrásokból finanszíroz. A tranzakció nem befolyásolja a vállalat alaposztalék növelésére vonatkozó szándékát.
Az amerikai vállalat azerbajdzsáni érdekeltségeinek megvásárlásával a Mol a harmadik legnagyobb partner lesz a BP által üzemeltetett ACG-ben (Azeri-Chirag-Gunashli), Azerbajdzsán legnagyobb, stratégiai fontosságú olajmezőjében. A Mol emellett részesedést szerez a BTC csővezetékben is, amely nyersolajat szállít Azerbajdzsánból Törökország egyik földközi-tengeri kikötőjébe, Ceyhanbe.
A tranzakció kormányzati és szabályozói jóváhagyások függvénye, és várhatóan 2020 második negyedévében zárulhat le.
"Úgy értékeljük, hogy a Mol fair értéket fizetett a részesedésért. Az 1,57 milliárd dolláros vételár megfelel a négy dollár/hordós piaci értékelésnek. Jó a tranzakció azért is, mert
eddig nagy mértékben a finomításra alapozta a nyereségét, most ezzel a tranzakcióval növekedett a cég kitermelése" – mondta Pletser Tamás.
Az Erste Bank olaj- és gázipari elemzője arról is beszélt az InfoRádióban, hogy az az olajmező tíz éve termel, a British Petrol az üzemeltetője. Ez Azerbajdzsán legnagyobb olajmezője, a csúcstermelése napi 800 ezer hordó volt, jelenleg 580 ezer hordót termel. Ebből vásárolt a Mol 9,57 százalékos részesedést. Ez azt jelenti, hogy körülbelül napi 20 ezer hordóval növeli majd a cég termelését,
"Ez a mező még körülbelül harminc évig fog termelni a szerződés alapján, és a Mol jelenlegi mintegy 320 millió hordós tartalékát meg fogja duplázni" – mondta az elemző a szerződés jelentőségéről.
A Mol befektetési kapcsolatok vezetője az InfoRádiónak a tranzakció jelentőségével kapcsolatban megjegyezte: "azt kell megérteni, hogy honnan indultunk, és hogy mint mondtuk a Mol 2030-as, hosszútávú stratégiájában három évvel ezelőtt". Ebben az állt, hogy a Mol szeretné fenntartani az integrált üzleti modelljét, amihez az szükséges, hogy a nemzetközi kutatás-termelési részt erősítik, ugyanis a meglévő operáció nagy része Közép-Európában található, ahol az olaj- és gázkészletek, valamint előbb vagy utóbb várhatóan a termelés is csökkenni fog, ennek ellensúlyozására pedig növelnie kell a vállalatnak a nemzetközi jelenlétét, ismertette Réti Róbert, aki szerint a mostani tranzakció az elmúlt két év erőfeszítéseinek egy rendkívül fontos mérföldköve.
A most megvásárolt mezőnek a hatása a Mol a termelésére körülbelül 20 ezer hordó kőolajegyenértékes lesz, ami a jelenlegi termelésüknek durván a 20 százaléka. A 2049-ig tartó szerződést hosszútávú jelentősége pedig az, hogy stabilizálja a vállalat kutatás-termelését. A Molra jutó rész a termelésből nagyrészt a magyar olajvállalatot illeti, és bárki számára értékesítheti – tette hozzá Réti Róbert.
A tranzakció lezárulta 2020. második negyedévében várható, aminek elsősorban technikai feltételei vannak, hatósági engedélyek, illetve az olajmező többi partnerének a hozzájárulása.

        Nyitókép: Czeglédi Zsolt
      

        Kapcsolódó hang
      
Azeri olajmezőt vett a Mol - Pletser Tamás
 
Azeri olajmezőt vett a Mol – Réti Róbertet
 
