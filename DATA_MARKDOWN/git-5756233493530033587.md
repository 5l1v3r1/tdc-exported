
# نجات زنی از محاصره آتش در شهرک غرب

Published at: **2019-11-04T17:00:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619886/%D9%86%D8%AC%D8%A7%D8%AA-%D8%B2%D9%86%DB%8C-%D8%A7%D8%B2-%D9%85%D8%AD%D8%A7%D8%B5%D8%B1%D9%87-%D8%A2%D8%AA%D8%B4-%D8%AF%D8%B1-%D8%B4%D9%87%D8%B1%DA%A9-%D8%BA%D8%B1%D8%A8)


        سخنگوی سازمان آتش نشانی و خدمات ایمنی شهرداری تهران از نجات زنی از داخل بالکن خانه‌ای شعله ور در شهرک غرب خبر داد.
      

        آفتاب‌‌نیوز :
      
سید جلال ملکی دراین‌باره گفت:‌ حوالی ساعت ۱۰:۳۰ صبح امروز وقوع حریق در یک مجتمع مسکونی پنج طبقه ۲۰ واحدی به سامانه ۱۲۵ اطلاع داده شد که درپی آن ستاد فرماندهی آتش‌نشانان سه ایستگاه را به همراه گروه نجات، نردبام و خودروی حامل تجهیزات تنفسی به محل حادثه واقع در شهرک غرب خیابان علامه شمالی اعزام کرد.
وی با اشاره به حضور آتش‌نشانان در محل گفت: با حضور آتش‌نشانان در محل مشاهده شد که کانون حریق، اتاق خواب یک واحد حدود ۱۲۰ متری در طبقه پنجم ساختمان است و دود و شعله‌های آتش در حال سرایت به مکان مجاور بود. به طوریکه دودی زیادی طبقات این ساختمان را فرا گرفته بود و شماری از ساکنان در میان دود گرفتار شده بودند.
ملکی با بیان اینکه زنی جوان نیز در بالکن اتاق خواب شعله‌ور این خانه محبوس شده و از آتش نشانان درخواست کمک داشت، گفت: در نخستین گام عوامل آتش‌نشانان با استفاده از نردبام هیدرولیکی این زن را که در محاصره آتش و دود قرار گرفته بود نجات داده و درحالی که دچار سوختگی در چند نقطه از بدن شده بود، برای درمان به عوامل اورژانس مستقر در محل حادثه تحویل دادند.
سخنگوی سازمان آتش نشانی و خدمات ایمنی شهرداری تهران ادامه داد:‌همزمان گروه دیگر از آتش نشانان نیز عملیات خود برای نجات دیگر ساکنان و اطفای حریق را آغاز کرده و دقایقی بعد موفق شدند تا از سرایت و توسعه حریق به مکان مجاور جلوگیری کنند. همچنین تعدادی از ساکنان را نیز از میان دود نجات داده و به محل امن منتقل کردند.
ملکی با بیان اینکه آتش نشانان پس از اطفای کامل حریق و تخلیه دود اقدام به ایمن‌سازی محل کردند، گفت: عوامل آتش نشانی حوالی ساعت ۱۵:۳۰ به ماموریت خود خاتمه داده و محل را به مالکان و عوامل انتظامی تحویل دادند.
به گفته وی علت این حادثه از سوی کارشناسان سازمان آتش نشانی و خدمات ایمنی شهرداری تهران بررسی و اعلام خواهد شد.
