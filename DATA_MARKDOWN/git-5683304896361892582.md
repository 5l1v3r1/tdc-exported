
# ഇപിഎഫ്– എൻപിഎസ് ഒാപ്ഷൻ ഇല്ല: കേന്ദ്രം വഴങ്ങി

Published at: **2019-11-02T00:33:00+00:00**

Author: **രാജീവ് മേനോൻ**

Original: [ManoramaOnline](https://www.manoramaonline.com/news/india/2019/11/02/epf-nps-option-issue.html)

ന്യൂഡൽഹി ∙ എംപ്ലോയീസ് പ്രോവിഡന്റ് ഫണ്ട് (ഇപിഎഫ്) അംഗങ്ങൾക്കു ദേശീയ പെൻഷൻ പദ്ധതിയിലേക്കു (എൻപിഎസ്) മാറാൻ അവസരം നൽകുന്നതിനുള്ള നീക്കം കേന്ദ്രസർക്കാർ ഉപേക്ഷിച്ചു. അംഗങ്ങൾ ഇപിഎഫ് പെൻഷൻ പദ്ധതിയായ ഇപിഎസിൽ തുടരും.
ട്രേഡ് യൂണിയനുകളുടെ ശക്തമായ എതിർപ്പിനു പുറമേ ഇപിഎഫ്ഒ അധികൃതർ ചൂണ്ടിക്കാട്ടിയ സാങ്കേതിക പ്രശ്നങ്ങളും പിന്മാറ്റത്തിനു കാരണമായി. ഇപിഎഫ്ഒ അധികൃതരുമായി തൊഴിൽ മന്ത്രാലയം നടത്തിയ ചർച്ചയിൽ അനൗപചാരിക തീരുമാനമായി. അടുത്തയാഴ്ച ട്രസ്റ്റി യോഗത്തിൽ പ്രഖ്യാപനം പ്രതീക്ഷിക്കുന്നു.
പിഎഫ് നിയമത്തിൽ ഭേദഗതി വേണ്ടി വരുമെന്നും പിഎഫിൽ നിന്നു പെൻഷൻ വിഹിതം മാത്രമായി എൻപിഎസിലേക്കു മാറ്റുന്നതു സാങ്കേതികമായി ബുദ്ധിമുട്ടാണെന്നും ഇ‌പിഎഫ്ഒ അറിയിച്ചു. എൻപിഎസിൽ നിന്ന് ഇപിഎസിലേക്കു മടങ്ങാൻ കഴിയില്ലെന്നതും തടസ്സമായി ചൂണ്ടിക്കാട്ടി. ഓഹരി വിപണിയുമായി ബന്ധിപ്പിച്ചിരിക്കുന്ന എൻപിഎസ് അനിശ്ചിതത്വം നിറഞ്ഞതാണെന്നതാണു തൊഴിലാളി സംഘടനകളുടെ എതിർപ്പിനു കാരണം. 

        നീക്കം രണ്ടാം തവണ
      
രണ്ടാം തവണയാണ് എൻപിഎസ് മാറ്റത്തിനുള്ള ഓപ്ഷൻ പരിഗണിക്കുകയും തുടർന്ന് ഉപേക്ഷിക്കുകയും ചെയ്യുന്നത്. 2015 ലെ കേന്ദ്രബജറ്റ് നിർദേശവും എതിർപ്പു മൂലം മാറ്റിവയ്ക്കുകയായിരുന്നു. ഈ ഓഗസ്റ്റിൽ പ്രസിദ്ധീകരിച്ച തൊഴിൽ സുരക്ഷാ ചട്ടത്തിന്റെ കരടിൽ വീണ്ടും ഉൾപ്പെടുത്തി.
എന്നാൽ തൊഴിൽ മന്ത്രാലയവുമായുള്ള ചർച്ചയിൽ ബിജെപിയുടെ തൊഴിലാളി സംഘടനയായ ബിഎംഎസ് കടുത്ത എതിർപ്പുയർത്തി. മറ്റു സംഘടനകൾ ചർച്ച ബഹിഷ്കരിക്കുകയും ചെയ്തു. ഇപിഎസാണ് കൂടുതൽ അനുയോജ്യമെന്ന് ഇപിഎഫിന്റെ തന്നെ പഠനത്തിലും ചൂണ്ടിക്കാട്ടിയിരുന്നതായി ബിഎംഎസ് ദേശീയ അധ്യക്ഷൻ സജി നാരായണൻ പറഞ്ഞു.
ഇപിഎസിൽ 15,000 രൂപ വരെ ശമ്പളത്തിന് 1.16 % എന്ന തോതിൽ കേന്ദ്രസർക്കാർ നൽകണമെന്നാണു ചട്ടമെങ്കിലും ഇതു കുറെക്കാലമായി മുടങ്ങിക്കിടക്കുകയാണ്.

        യുഎഎൻ ഇനി സ്വയം തയാറാക്കാം
      
ന്യൂഡൽഹി ∙ എംപ്ലോയീസ് പ്രോവിഡന്റ് ഫണ്ട് (ഇപിഎഫ്) അംഗങ്ങൾക്ക് ഇനി യൂണിവേഴ്സൽ അക്കൗണ്ട് നമ്പർ (യുഎഎൻ) സ്വയം തയാറാക്കാം.  ഇപിഎഫ് ഔദ്യോഗിക വെബ്സൈറ്റിൽ (www.epfinda.gov.in) ഇതിനുള്ള സംവിധാനം കേന്ദ്ര തൊഴിൽ മന്ത്രി സന്തോഷ് ഗാങ്‍വാർ ഉദ്ഘാടനം ചെയ്തു. ഇതുവരെ തൊഴിലുടമ മുഖേനയാണ് യുഎഎൻ ലഭിച്ചിരുന്നത്. 
പെൻഷൻകാർക്കു പെൻഷൻ രേഖകൾ ഡൗൺലോഡ് ചെയ്തു സൂക്ഷിക്കാനുതകുന്ന ‍ഡിജിലോക്കറും മന്ത്രി ഉദ്ഘാടനം ചെയ്തു. ഇടപാടുകൾ കടലാസുരഹിതമാക്കുന്നതിന്റെ ഭാഗമായാണിത്. തൊഴിലുടമകൾക്ക് വിവരങ്ങൾ ഇപിഎഫ്ഒയെ അറിയിക്കാനാകുന്ന ഇ–ഇൻസ്പെക്‌ഷൻ സംവിധാനവും ആരംഭിച്ചിട്ടുണ്ട്.
