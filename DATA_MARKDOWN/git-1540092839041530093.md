
# Το προσφυγικό διχάζει: Γκρίνια βουλευτών και στελεχών - Δυσαρέσκεια στην εκλογική βάση της ΝΔ

Published at: ****

Author: ****

Original: [CNN.gr](https://www.cnn.gr/news/politiki/story/196378/to-prosfygiko-dixazei-gkrinia-voyleyton-kai-stelexon-dysareskeia-stin-eklogiki-vasi-tis-n-d)

Ευάγγελος Γιακουμής, CNN Greece 07:21 , 06 November 2019 - 08:49
Η ανάγκη να συναντηθεί με βουλευτές και υπουργούς χωρίς τυπικές διαδικασίες προέκυψε γιατί ο πρωθυπουργός θέλει να αισθανθούν οι βουλευτές του ότι γίνεται το καλύτερο δυνατό σε ό,τι αφορά τη διαχείριση του προσφυγικού παρότι διατυπώνονται παράπονα.
Ο αρμόδιος υπουργός, Μιχάλης Χρυσοχοϊδης, ο οποίος από σήμερα θα βρίσκεται για το ίδιο θέμα στις Βρυξέλες ώστε να συζητήσει με την αρμόδια επιτροπή και τους ευρωβουλευτές τη διευκόλυνση της ΕΕ για τους πρόσφυγες προς στην Τουρκία, βρίσκεται στο επίκεντρο διαφόρων συζητήσεων από στελέχη και υπουργούς οι οποίοι δεν έχουν συνηθίσει στην ιδέα της πολιτικής συνδιαχείρισης.
Υπάρχουν κάποιοι, δηλαδή, οι οποίοι πιστεύουν ότι θα έπρεπε η διαχείριση του μεταναστευτικού και προσφυγικού να γίνεται με διαφορετικό τρόπο και όχι με κέντρα φιλοξενίας σε κάθε νομό της χώρας.
Εκφράζουν μια διαφορετική αντίληψη, ίσως και λόγω πολιτικής ιδεολογικής αφετηρίας, και θεωρούν ότι αντί για κάθε νομό όπως γίνεται τώρα, με τις γνωστές αντιδράσεις, ίσως θα έπρεπε να μεταφέρονται πρόσφυγες σε ένα - δύο σημεία της χώρας, σε μεγάλους χώρους παραμονής προσφύγων. 
Ο κ. Χρυσοχοϊδης πιστεύει ότι αν λειτουργήσει με γρήγορους ρυθμούς, τότε θα αρχίσει η επιστροφή όλων όσοι δεν χαρακτηρίζονται πρόσφυγες, αλλά μετανάστες και δεν μπορούν να παραμείνουν στην Ελλάδα.
Μόνο έτσι θα λυθεί ή θα αντιμετωπιστεί το πρόβλημα.
Όλα αυτά θα τεθούν στη χαλαρή συζήτηση των βουλευτών με τον Κυριάκο Μητσοτάκη. Και ο ίδιος γνωρίζει ότι δεν μπορούν να επισκεφθούν τις εκλογικές τους περιφέρειες, ούτε να πάνε στον τόπο διαμονής τους ιδίως όταν στις περιοχές βρίσκονται πρόσφυγες και μετανάστες. Γνωρίζει τις γκρίνιες που υπάρχουν και διατυπώνονται σε πολλαπλά επίπεδα και πριν αυτές οι γκρίνιες μετατραπούν σε εσωκομματικό πρόβλημα, ο κ. Μητσοτάκης αποφάσισε να συζητήσει μαζί τους για το σχέδιο που θα εφαρμόσει η κυβέρνηση, έτσι ώστε με τον τρόπο του να τους «δεσμεύσει» για να μην αντιδρούν.
Από την άλλη, βέβαια, είναι και ο τρόπος που προσεγγίζουν οι ψηφοφόροι της Νέας Δημοκρατίας το προσφυγικό που ναι μεν αποτυπώνεται στα πρόσωπα των βουλευτών που επιλέγουν στις εκλογές, ωστόσο δεν περίμεναν οι ίδιοι την τόσο μεγάλη μεταστροφή του κ. Μητσοτάκη και της πολιτικής του.
Καθώς διαφορετική ρητορική εξέφραζε πριν τις εκλογές της 7ης Ιουλίου και εντελώς διαφορετική πρακτική εφαρμόζει σήμερα.
Με τους προβληματισμούς για το κατά πόσο είναι ορθή ή όχι η πολιτική για τους πρόσφυγες να παραμένουν, σε ρόλο γεφυροποιού ανάμεσα στην πολιτική που εφαρμόζεται και τους ψηφοφόρους της Νέας Δημοκρατίας εμφανίζεται ο κυβερνητικός εκπρόσωπος Στέλιος Πέτσας, που προσπαθεί μέσα από ειδικούς χειρισμούς και λεπτές ισορροπίες να μεταφέρει τα νέα δεδομένα στην πραγματική βάση τους.
Προέταξε το συναίσθημα για να πείσει για την αναγκαιότητα αυτής της πολιτικής «όλοι οι Έλληνες θα βάλουν πλάτη να στηρίξουν τους ακρίτες στα νησιά και αυτό θα το κάνουν επειδή αντιλαμβάνονται την ανάγκη αλληλεγγύης με σχέδιο, σοβαρότητα και αποφασιστικότητα. Δεν πρόκειται να αφήσουμε τα νησιά και τους ακρίτες μας να σηκώσουν μόνοι τους όλο αυτό το βάρος. Οι Έλληνες, όλοι μαζί, θα αντιμετωπίσουμε το πρόβλημα. Με αλληλεγγύη στο εσωτερικό της χώρας και αποφασιστικότητα στη φύλαξη των συνόρων μας».
 

        Διαβάστε επίσης
      

        24
      
