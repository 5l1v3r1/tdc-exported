
# Україна очікує невдовзі отримати перші снайперські гвинтівки з Канади

Published at: **2019-11-04T18:56:56+00:00**

Author: ****

Original: [Європейська правда](https://www.eurointegration.com.ua/news/2019/11/4/7102617/)

Заступник глави МЗС України Василь Боднар заявив, що Україна сподівається "найближчими днями чи тижнями" отримати снайперські гвинтівки з Канади.
Як повідомляє "Європейська правда", про це він заявив у інтерв’ю "Укрінформу" за підсумками візиту до Канади.
За словами Боднара, зараз на завершальному етапі перебуває оформлення документів на постачання снайперських гвинтівок з Канади.
"Затримка виникла не від канадської сторони, а від партнерів, які постачають складові частини. Ми сподіваємося, що вже найближчими днями чи тижнями ця зброя буде в Україні", - зазначив заступник міністра.
Він додав, що під час його візиту мова йшла також про заснування спеціального механізму консультацій на рівні міністрів оборони, під час яких можна було б обговорювати купівлю Україною зброї.  
Зокрема, за його словами, це дозволило б предметно говорити про потреби української армії, передавати цю інформацію канадській стороні та одразу розуміти, яку зброю можливо забезпечити, а яку – ні.
"Сподіваюся, перший подібний контакт відбудеться наприкінці листопада", - додав Боднар.
Про контракт на поставку в Україну снайперських гвинтівок канадською компанією з виробництва зброї стало відомо в липні 2018 року.
В грудні 2017 року Канада включила Україну у контрольний список країн, згідно з яким знімається обмеження на продаж вогнепальної зброї, проте досі жодна одиниця зброї в Україну не постачалася.
