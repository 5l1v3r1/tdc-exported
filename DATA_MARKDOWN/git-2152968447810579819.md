
# Екокататстрофата в Бразилия дело на гръцки танкер?

Published at: **2019-11-04T07:34:00+00:00**

Author: **Александър Попов**

Original: [Dnes.bg](https://www.dnes.bg/world/2019/11/04/ekokatatstrofata-v-braziliia-delo-na-grycki-tanker.428456)

Бразилският президент Жаир Болсонаро предупреди, че ситуацията с мистериозния петролен разлив, който замърси над 200 плажа в североизточната част на страната през последните три месеца, тепърва ще се влошава, предаде Франс прес.
Петролът, който достигна до брега и бе събран, е само малко количество от онзи, който е бил разлян. "Най-лошото предстои", каза Болсонаро и прогнозира "много по-голяма катастрофа".
Бразилският президент определи петролния разлив като "криминален акт".
"Всички индикации" сочат, че петролът е бил излят от гръцкия танкер "Бубулина", каза той.
Бразилските власти вече обявиха в петък след анализ на сателитни данни, че именно този кораб е отговорен за екологичната катастрофа. Гръцката компания Делта танкерс (Delta Tankers) отрече нейният танкер да е разлял петрола.
След засичането на разлива от бразилските власти на 29 юли той вече засегна около 2000 километра от крайбрежието на страната, включително райони с уникална природа.
(БТА)
