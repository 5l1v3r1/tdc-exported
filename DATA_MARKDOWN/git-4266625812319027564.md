
# Завод Коломойського погодився виплатити НБУ борги

Published at: **2019-11-01T14:54:00+00:00**

Author: ****

Original: [ZIK.UA](https://zik.ua/news/2019/11/01/zavod_kolomoyskogo_pogodyvsya_vyplatyty_nbu_borgy_1681621)


        "Нікопольський завод феросплавів" (НЗФ) частково погасить заборгованість ПриватБанку перед Національним банком. НЗФ є майновим поручителем за кредитними зобов’язаннями АТ КБ "Приватбанк".
      
Як повідомляє пресслужба Нацбанку, 31 жовтня Господарський суд Дніпропетровської області затвердив мирову угоду між НБУ та АТ "Нікопольський завод феросплавів", що є майновим поручителем за кредитними зобов’язаннями АТ КБ "Приватбанк".
Згідно з угодою, "Нікопольський завод феросплавів" зобов’язується погасити заборгованість ПриватБанку за кредитом рефінансування в сумі, що дорівнює ринковій вартості заставного майна.
Окрім того, підприємство зобов’язалося відшкодувати Національному банку витрати, пов’язані зі сплатою судового збору.
В Нацбанку зазначають, що це вже третій приклад вирішення судового спору з майновим поручителем за кредитними зобов’язаннями АТ КБ "Приватбанк" через укладання мирової угоди.
Уперше мирова угода між НБУ та АТ "Нікопольський завод феросплавів" була затверджена Господарським судом Дніпропетровської області 28 серпня цього року. А вже 6 вересня НЗФ достроково погасив заборгованість ПриватБанку за кредитом рефінансування в сумі, що дорівнює ринковій вартості заставного майна заводу.
Наступна мирова угода між Національним банком і майновим поручителем ПриватБанку – ТОВ "Арлан" була затверджена 18 вересня Центральним апеляційним господарським судом. 1 жовтня поручитель виконав зобов’язання перед Нацбанком.
У Національному банку також повідомляють, що у 2018 році ними подано 148 позовів проти колишнього власника ПриватБанку Ігоря Коломойського (фінансового поручителя) та пов’язаних із ним 32 компаній – майнових поручителів про стягнення близько 10 млрд грн.
Cуди вже ухвалили 20 рішень на користь НБУ за зобов’язаннями ПриватБанку на загальну суму 1,2 млрд грн, 18 з яких набрали законної сили, а виконавчі документи були направлені до органів Державної виконавчої служби для примусового виконання.
На різних стадіях судового процесу перебуває ще понад 200 подібних справ не лише щодо ПриватБанку, а й банків, які свого часу були визнані неплатоспроможними та досі не виконали власних зобов’язань за кредитами рефінансування.
Раніше, міністр фінансів Оксана Маркарова заявила, що компенсація, у розмірі 2 млрд доларів, українському олігарху Ігорю Коломойському не закладена в бюджет і навіть не планується виплачуватися.
 

        
          Читайте більше новин на тему: Приватбанк
        
      
