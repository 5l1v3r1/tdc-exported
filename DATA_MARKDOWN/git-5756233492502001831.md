
# مکرون: ناتو دچار مرگ مغزی شده است

Published at: **2019-11-07T16:47:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620369/%D9%85%DA%A9%D8%B1%D9%88%D9%86-%D9%86%D8%A7%D8%AA%D9%88-%D8%AF%DA%86%D8%A7%D8%B1-%D9%85%D8%B1%DA%AF-%D9%85%D8%BA%D8%B2%DB%8C-%D8%B4%D8%AF%D9%87-%D8%A7%D8%B3%D8%AA)


        امانوئل مکرون رئیس جمهوری فرانسه نسبت به ادامه تعهد آمریکا به ناتو ابراز تردید کرد و گفت که این سازمان دچار مرگ مغزی شده است.
      

        آفتاب‌‌نیوز :
      
مکرون در مصاحبه‌ای با هفته‌نامه اکونومیست که روز پنجشنبه منتشر شد، اظهار داشت که کشورهای اروپایی دیگر نمی‌توانند به آمریکا برای دفاع از اعضای ناتو تکیه کنند.
وی افزود: ما در حال حاضر شاهد مرگ مغزی ناتو هستیم.
مکرون در پاسخ به این پرسش که آیا به نظر او ماده پنج پیمان ناتو درباره «دفاع جمعی» اعضای این سازمان همچنان موضوعیت دارد یا نه، گفت: نمی‌دانم.
طبق ماده پنج پیمان ناتو حمله به یکی از اعضای ناتو حمله به همه اعضا تلقی خواهد شد.
رئیس جمهوری فرانسه در ادامه صحبت‌های خود گفت: هیچ هماهنگی در خصوص تصمیم‌گیری‌های راهبردی میان آمریکا و سایر اعضای ناتو وجود ندارد. ما شاهد یک اقدام تهاجمی هماهنگ‌نشده توسط یک عضو ناتو یعنی ترکیه به منطقه‌ای هستیم که منافع ما در آنجا در خطر است.
وی افزود: استدلال من این است که باید وضعی را که ناتو در پرتو تعهد آمریکا در آن قرار گرفته است، مورد ارزیابی دوباره قرار دهیم.
دونالد ترامپ از زمانی که به ریاست جمهوری آمریکا رسیده اعضای ناتو را برای افزایش بودجه دفاعی خود تحت فشار قرار داده است که به اختلافات داخلی در این سازمان دامن زده است.
همچنین شمار زیادی از اعضای ناتو به حمله ترکیه به شمال سوریه اعتراض کردند. این اعضا معتقد هستند که ترکیه با چراغ سبز ترامپ این حمله را آغاز کرد.
