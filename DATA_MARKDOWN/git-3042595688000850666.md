
# Snart dårligst i Europa League

Published at: **2019-11-07T20:42:01+00:00**

Author: **Morten P KOMMENTAR**

Original: [Dagbladet.no](https://www.dagbladet.no/sport/snart-darligst-i-europa-league/71792700)

DET ER ILLE og på kanten til det pinlige at Rosenborg taper fotballkamper og går fra den ene fiaskoen til den andre i Europa League. Måten de gjør det på, der en etter forholdene OK andreomgang ikke er spesielt formildende, er direkte skremmende for en stor klubb med ambisjoner.
GRUSOMME BALLTAP PÅ egen halvdel, rett i dusjen-pasninger, elendig kontradekning, halvhjerta press og uoppmerksomhet i egen boks, man vet nesten ikke hvor man skal begynne. Rosenborgs mangellapp synes å være uendelig. Og hadde jeg ikke visst bedre ville jeg sagt at Rosenborg ikke bryr seg.
Sånn ser det nemlig ut, stort sett over hele banen.
Rosenborg er ikke i nærheten.
FØR SPORTING PÅ Lerkendal snakket alle om de tre siste åra, og kypriotiske Apollon Limassols15 gruppespillkamper på rad uten seier i Europa League. Bare det forteller en del om situasjonen. Etter tapet for Sporting er Rosenborg bare en kamp unna å tangere den elendigheten. Det forteller alt. Men tar du med det Rosenborg har gjort i Europa League siden 2010 ser du at det ikke er tilfeldig.
Det er faktisk enda verre.
Ikke bare for Rosenborg, som alltid snakker høyt og har definerte og klare målsettinger når det gjelder klubbens deltakelse i Europa.
Det er dessverre også – med unntakene Molde 2015/2016 og Sarpsborg 2018 – en trist påminnelse om hvor norsk klubbfotball står i det internasjonale bildet.
SIDEN 2010 HAR Rosenborg spilt 34 kamper fordelt på seks gruppespill i Europa League. De har vunnet fire! Tre på Lerkendal og en i Wien tilbake i 2012. Det er alt. Det er nesten ingenting. Og siden 2–1 over Rapid borte for sju år siden har Rosenborg bare tatt fire av 39 poeng på bortebane.
Problemene i Europa er altså ikke av nyere dato.
De er vedvarende.
Og de blir stadig dårligere.
RESULTATENE FRA DE seks siste gruppespillene i Europa League ser slik ut:

        2010 (1-0-5 3-13)
      

        2012 (2-0-4 7-10):
      

        2015 (0-2-4 4-10):
      

        2016 (1-2-3 6-11):
      

        2018 (0-1-5 4-13):
      

        2019 (0-0-3 1-6):
      
LEGGER MAN SAMMEN de 34 kampene sitter man igjen med rekka 4-5-25. Målforskjellen er 25-65, minus 40 scoringer. Og mer er det egentlig ikke å si om saken, tallene er i alle sammenhenger skrekkelige.
28. november kommer LASK Linz til Lekendal.
MENS DET ENNÅ var varmt i været, da Rosenborg hjemme på Lerkendal lenge hadde 1–0 på Dinamo Zagreb før utlikningen kom og håpet forsvant i den siste kvalifiseringskampen til Champions League, gikk Norges største fotballklubb til Europa League med store ambisjoner. Etter en god trekning var målet 16-delsfinalen i februar 2020.
Etter fire kamper i gruppespillet handler det bare om å gjøre det bedre enn det elendige gruppespillet i fjor.
Da tok Rosenborg ett poeng.
