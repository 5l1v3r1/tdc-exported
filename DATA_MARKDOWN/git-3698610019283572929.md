
# Харківську ОДА очолив адвокат сина Авакова у справі рюкзаків

Published at: **2019-11-06T15:22:00+00:00**

Author: ****

Original: [DT.ua](https://dt.ua/UKRAINE/harkivsku-oda-ocholiv-advokat-sina-avakova-u-spravi-ryukzakiv-328710_.html)

Президент України Володимир Зеленський призначив Олексія Кучера головою Харківської обласної державної адміністрації. Відповідний указ опублікували на сайті Офісу президента. Голова держави представив Кучера під час робочого візиту до Харківської області.
"Призначити Кучера Олексія Володимировича головою Харківської обласної державної адміністрації", - йдеться у повідомленні №806/2019.
Олексій Кучер є народним депутатом від "Слуги народу". У парламенті очолює підкомітет з питань організації та діяльності адвокатури, органів надання правової допомоги Комітету з питань правової політики.
До обрання народним депутатом був адвокатом, зокрема, захищав сина Арсена Авакова у "справі рюкзаків". Справу проти Олександра Авакова було закрито.
Згідно з декларацією кандидата в губернатори Харківської області, родині Кучера належать три квартири у Харкові, декілька земельних ділянок і будинок в Харківській області, п'ять автомобілів, 11 акцій ПРАТ "Миколаївцемент" і 10% юридичної компанії "Дартлі Груп".
Раніше президент представив нового очільника Тернопільської обласної державної адміністрації Ігоря Сопеля. Тоді новопризначений голова ОДА запевнив, що він відкритий для "всіх порядних людей, які готові працювати чесно і прозоро. Які готові інвестувати в економіку, інфраструктуру та соціальну сферу області та створювати нові робочі місця". Сопель запевнив, що це буде пріоритетом його роботи.
