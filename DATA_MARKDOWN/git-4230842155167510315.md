
# Плачков назвав два рішення проблеми енергопостачання Луганщини

Published at: **2019-11-05T16:17:24+00:00**

Author: ****

Original: [ФАКТИ](https://fakty.com.ua/ua/ukraine/20191105-plachkov-nazvav-dva-rishennya-problemy-energopostachannya-luganshhyny/)

За словами екс-міністра енергетики Івана Плачкова, необхідно встановити спеціальну ціну на газ для Луганської ТЕС.
Оскільки в Луганській області існує практично одне джерело енергозабезпечення – Луганська ТЕС, то питання безперебійного енергопостачання області пов’язане з її роботою, а це навряд чи можливо, враховуючи, як працює ця станція (без рішення уряду про спецціну на газ).
Таку думку висловив екс-міністр енергетики, глава Всеукраїнської енергетичної асамблеї Іван Плачков.
За його словами, зараз для регулярного забезпечення регіону електроенергією та теплом необхідно ухвалити рішення встановити спеціальну ціну на газ для Луганської ТЕС. Або ж вжити заходів для відновлення постачання вугілля на станцію, які були припинені в червні 2019 року.
Експерт підкреслив, що в опалювальний сезон станція буде споживати більше газу, тому що встановлено багато бойлерів і котлів, тобто енергоспоживання зростає.
На початку жовтня міністр енергетики та захисту навколишнього середовища Олексій Оржель заявив, що якщо постачання вугілля на Луганську ТЕС не вдасться розблокувати, то Міністерство енергетики та захисту навколишнього середовища готове обговорювати питання зміни ціни на газ для підприємства.
Читайте: Якщо не знизити ціну газу для Луганської ТЕС, то з 1 жовтня почнуться вимкнення – Сурай
Луганська ТЕС може отримувати вугілля залізницею лише з російської території, тому що під’їздів до електростанції на контрольованій українською владою території немає. ТЕС забезпечує електроенергією північ Луганської області, на спалювання газу вона вимушено вже переходила в листопаді минулого року.
25 липня 2019 року заступник голови Луганської військово-цивільної обласної адміністрації Юрій Клименко заявив, що запасів вугілля на Луганській ТЕС вистачить до 29 липня, після чого через блокування постачання з боку Росії станцію доведеться зупинити, що загрожує вимкненнями на контрольованій урядом території області.
Нагадаємо, директор енергетичних програм Центру Разумкова Володимир Омельченко розповів про можливі негативні наслідки відновлення імпорту електроенергії з Російської Федерації.
