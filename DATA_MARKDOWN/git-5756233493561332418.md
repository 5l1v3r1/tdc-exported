
# بازداشت عامل حمله به کنسولگری ایران/تلاش برای به آتش کشیدن استانداری‌های کربلا و بصره

Published at: **2019-11-06T16:59:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620248/%D8%A8%D8%A7%D8%B2%D8%AF%D8%A7%D8%B4%D8%AA-%D8%B9%D8%A7%D9%85%D9%84-%D8%AD%D9%85%D9%84%D9%87-%D8%A8%D9%87-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86%D8%AA%D9%84%D8%A7%D8%B4-%D8%A8%D8%B1%D8%A7%DB%8C-%D8%A8%D9%87-%D8%A2%D8%AA%D8%B4-%DA%A9%D8%B4%DB%8C%D8%AF%D9%86-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C%E2%80%8C%D9%87%D8%A7%DB%8C-%DA%A9%D8%B1%D8%A8%D9%84%D8%A7-%D9%88-%D8%A8%D8%B5%D8%B1%D9%87)


        در سایه تداوم نافرمانی مدنی در برخی استان‌های عراق، دو بانک مهم و یک شرکت نفتی بسته شد و شمار زیادی از مراکز آموزشی در حال تعطیلی و استانداری کربلا و بصره هدف معترضان قرار گرفتند.
      

        آفتاب‌‌نیوز :
      
تظاهرات‌های مردمی عراق امروز (چهارشنبه ۶ نوامبر) نیز در بغداد و استانهای مرکزی و جنوبی این کشور ادامه دارد اما در میدان التحریر و سایر میدان‌های تحصن در استانهای معترض عراقی، آرامش حکمفرماست.
دستگیری عامل حمله به کنسولگری ایران در کربلا، صدور حکم بازداشت برای 23 عضو شورای استانداری دیوانیه در سایه تداوم نافرمانی مدنی در این استان، ممانعت از به آتش کشیده شدن استانداری‌های بصره و کربلا، تعطیلی یک شرکت نفتی در ذی‌قار، تعطیلی دو بانک مهم در پایتخت عراق و ...از جدیدترین تحولات امروز عراق است.

        بازداشت «الصَرخی»؛ شایعه‌ای که هنوز تأیید نشده است
      
سه‌شنبه شب یک منبع خبری در عراق از دستگیری «محمود الصرخی» که خود را یکی از مراجع دینی در عراق معرفی می‌کند و خود را آیت‌الله و مرجع می‌داند، در شهر کربلای معلی خبر دادند اما این شایعه هنوز تأیید نشده است. پایگاه خبری «المسلة» با انتشار این خبر نوشت: الصرخی هنگام فرار از دفترش در منطقه «سیف سعد» پس از درگیری شدید با نیروهای مسلح تحت فرمان او، دستگیر شد. اما تاکنون هیچ منبع رسمی عراقی این شایعه را تأیید نکرده است.
بر اساس این گزارش، اطلاعات دقیقی در دست است که نشان می‌دهد، نیروهای الصرخی تلاش داشتند برای انجام حملات تروریستی وارد بخش قدیمی شهر شوند اما نیروهای امنیتی وارد عمل شدند و او را به همراه ۳۰ نیروی وابسته، پس از درگیری مسلحانه شدید، دستگیر کردند.
برخی گزارش‌ها حاکی است که او و شبه‌نظامیان او عامل حمله به کنسولگری ایران در کربلا هستند.

        تلاش معترضان برای به آتش کشیدن استانداری‌های کربلا و بصره
      
خبرگزاری آناتولی به نقل از منابع امنیتی عراق، از تلاش برخی تظاهرات‌کنندگان برای حمله به ساختمانهای استانداری در کربلا و بصره، خبر داد و نوشت که در جریان مقاومت نیروهای ضد شورش، ۳۰ نفر از تظاهرات‌کنندگان زخمی شدند.
یک منبع در پلیس کربلا اعلام کرد که صدها نفر ساختمان استانداری کربلا را محاصره کرده بودند و قصد داشتند آن را آتش بزنند اما نیروهای امنیتی با استفاده از گازهای اشک‌آور و شلیک تیرهای هوایی، از این امر جلوگیری کردند. در جریان این درگیری‌ها، 5 نفر از معترضان زخمی شدند.
یک مقام امنیتی در پلیس بصره نیز از زخمی شدن 25 تظاهرات‌کننده در جریان حمله به ساختمان استانداری در این شهر خبر داد. اما هنوز طرف‌های رسمی این خبر را تایید یا رد نکرده‌اند.

        سرتیتر اخبار مربوط به اعتراض‌های امروز در عراق:
      
* در بغداد شماری از تظاهرات‌کنندگان تلاش کردند از طریق پل «الشهداء» به سوی منطقه امنیتی سبز پیشروی کنند که با تیر هوایی و گازهای اشک‌آور نیروهای امنیتی متفرق شدند.
* دولت عراق بانک‌های مرکزی و «الرافدین» بغداد را به دلیل حمله احتمالی شماری از معترضان تعطیل کرد.
* برخی منابع می‌گویند، با وجود حضور شمار زیادی از معترضان عراقی، در میدان «التحریر» واقع در مرکز بغداد، فضای حاکم بر این میدان، آرام است.
* آرامش به استان ذی‌قار، بازگشت. این در حالی است که شب گذشته، معترضان عراقی، منازل شماری از مقامات مسئول و نمایندگان پارلمانی را به آتش کشیدند.
* دانشجویان و دانش‌آموزان مدارس دولتی و خصوصی در بغداد و استانهای مرکزی و جنوبی همچنان در اعتصاب به سر می‌برند و زمان پایان این اعتصاب را اجرای کلیه مطالبات تظاهرات‌کنندگان اعلام کرده‌اند.
* منابع آگاه پزشکی در بیمارستان «المعقل» بصره، اعلام کردند که طی ۲۴ ساعت گذشته، شش تظاهرات‌کننده کشته و ۲۰۰ نفر زخمی شدند.
* نیروهای امنیتی سه دانشجوی دانشگاه موصل را به اتهام تحریک برای اعتصاب و تظاهرات دستگیر کردند.
* تداوم نافرمانی مدنی در ادارات دولتی و مراکز آموزشی استان «الدیوانیه»
* معترضان یک شرکت نفت در ذی قار در جنوب عراق را بستند. گفته می‌شود، صدها نفر از معترضان صبح امروز به یک شرکت نفتی در منطقه «سوق الشیخ» حمله کردند و با بستن آن، مانع حضور کارمندان در محل کارشان شدند. تظاهرات کنندگان با نصب یک پلاکارد بر سر در این شرکت، اعلام کردند که به خواست مردم تا اطلاع ثانوی بسته است و هیچ خسارت دیگری به این شرکت نزدند.
* صدور حکم بازداشت برای ۲۳ عضو شورای استانداری الدیوانیه به اتهام فساد
هم‌نوایی « اثیل النجیفی» با کردها در مخالفت با تغییر نظام پارلمانی
«اثیل النجیفی» استاندار پیشین موصل و از رهبران سیاسی حزب «جبهة الإنقاذ والتنمیة» اعلام کرد که منطقه کردستان و برخی از مناطق غربی و جنوبی با تغییر نظام پارلمانی عراق و تبدیل آن به نظام ریاست‌جمهوری مخالفت خواهند کرد.
وی در گفت‌وگو با «العربی الجدید» اظهار داشت: پیش از سخن گفتن از تغییر نظام پارلمانی به نظام ریاست‌جمهوری، باید این سوال را طرح کرد که آیا زمان برای تغییر قانون اساسی مناسب است و قانون جدید را چه کسی خواهد نوشت؟
النجیفی گفت که ملت عراق می‌خواهد که گروه جدیدی قانون اساسی جدید را بنویسد یا اصلاح کند.
