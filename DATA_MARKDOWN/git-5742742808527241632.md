
# Xiaomi Mi Note 10 je tady. Jde o dvojče modelu CC9 Pro s 5 fotoaparáty

Published at: **2019-11-06T13:15:00+00:00**

Author: **Michal Pavlíček**

Original: [mobilenet.cz](https://mobilenet.cz/clanky/xiaomi-mi-note-10-je-tady-jde-o-dvojce-modelu-cc9-pro-s-5-fotoaparaty-39370)


           •  Jedná se o globální verzi již představeného Xiaomi CC9 Pro    •  Mi Note 10 má pětici zadních fotoaparátů a osmijádrový procesor    •  Radost udělá baterie s vysokou kapacitou a rychlým nabíjením
      
Xiaomi má začátek listopadu nabitý novinkami. Například včera jsme se dočkali představení chytrých hodinek Mi Watch a také smartphonu CC9 Pro. Dnes se konala tisková konference ve španělském Madridu, kde bylo oficiálně představeno Redmi Note 8T s NFC a také další novinka – Xiaomi Mi Note 10. Dle očekávání však nejde o novinku v pravém slova smyslu. Mi Note 10 je pouze globální označení včera představeného CC9 Pro. Rozdíly mezi nimi skutečně nehledejte a výbava je taktéž totožná, tudíž vás můžeme odkázat i na naše včerejší preview. V každém případě můžete název CC9 Pro zapomenout, v Evropě bude využíváno označení Mi Note 10.
Hlavním lákadlem novinky je 6,47palcový Super AMOLED displej s Full HD+ rozlišením a ochranným sklíčkem Gorilla Glass 5. Potěší procesor Snapdragon 730G, 8GB RAM a 256GB úložiště. Slabší varianta si vystačí s 6GB operační pamětí a 128GB úložištěm. Prostředí je založeno na Androidu 9.0 Pie a nadstavbě MIUI 11. Telefon si poradí se dvěma nano SIM kartami, nechybí mu 3,5mm jack, USB-C nebo NFC. Všechny uživatele jistě potěší baterie s kapacitou 5 260 mAh a podpora 30W nabíjení. Stejně výkonná nabíječka bude přímo v základním balení společně s telefonem. Kompletní nabití má dle výrobce trvat pouhých 65 minut.
Velmi pravděpodobně největší pozornost na sebe strhne zadní strana, kde lze v součtu nalézt pět fotoaparátů. Hlavní snímač je ISOCELL Bright HMX, který společnost vyvíjela dohromady s jihokorejským Samsungem, a nejspíše objeví v jeho nové vlajkové lodi. Xiaomi se chlubí clonovým číslem f/1.7 a také velikostí snímače 1/1,33 palce. Obojí má zabezpečit bezprecedentní kvalitu fotografií, a to za libovolných světelných podmínek.
Další snímač funguje jako teleobjektiv, který nabídne pětinásobný optický zoom, tato hodnota může být až desetinásobná, pokud necháme do hry vstoupit digitální zoom. Další na řadě je širokoúhlý snímač s rozlišením 20 megapixelů a úhlem záběru 117 stupňů. Malá kamerka úplně dole pak funguje pro makro a je schopna pořizovat záběry už od dvou centimetrů. Nabídku fotoaparátů uzavírá 12megapixelový snímač s dvojnásobným zoomem. Jeho ohnisková vzdálenost 50 mm se podle Xiaomi výborně hodí k pořizování portrétů.
Xiaomi Mi Note 10 se začne prodávat již 11. listopadu v sousedním Německu, další trhy v západní Evropě se přidají kolem poloviny listopadu. Cena je stanovena na 549 eur (13 990 Kč), respektive na 649 (16 590 Kč) eur za 256GB verzi.

        Kompletní specifikace
      
