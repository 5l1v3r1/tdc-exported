
# Във Варна се надяват на по-висока избирателна активност на балотажа

Published at: **2019-11-03T08:15:00+00:00**

Author: **Йордан Фотев**

Original: [bTV Новините](https://btvnovinite.bg/mestnite2019/vav-varna-se-nadjavat-na-po-visoka-izbiratelna-aktivnost-na-balotazha.html)

На първи тур на местните избори във Варна избирателната активност бе една от най-ниските. На балотаж са Иван Портних от ГЕРБ и Костадин Костадинов от партия "Възраждане".
Изборният ден започна спокойно и нормално, като всички секции отвориха навреме. 
Миналата неделя Портних събра 49,29% от гласовете. Около 500 гласа не му достигнаха за победа на първия тур. За Костадинов гласуваха 14,3%.
Изборната активност в морската ни столица на първи тур беше една от най-ниските в страната - 37,58%.
Кандидатите за кмет на община Варна бяха 11. До урните обаче отидоха едва около 106 000 от варненци.
Според журналиста Диян Божидаров причините за неочаквано ниската активност в морската столица са няколко.
"Водещите кандидати бяха еднакви спрямо 2015 г. Също важна причина, според мен, е, че във Варна няма особено изявен местен политически живот, което съответно демотивира хората да се интересуват от местна политика", на мнение е журналистът.
Хората, които следят активно процесите в града, очакват сега активността да е по-висока.
Днес балотаж във Варна има и за четири от районните кметства в града.
