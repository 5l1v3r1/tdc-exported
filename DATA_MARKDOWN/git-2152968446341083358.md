
# Стачки в Ирак с искане за падане на режима

Published at: **2019-11-03T13:48:00+00:00**

Author: **Елка Василева**

Original: [Dnes.bg](https://www.dnes.bg/blizak-iztok/2019/11/03/stachki-v-irak-s-iskane-za-padane-na-rejima.428378)

Училищата и някои държавни учреждения в Багдад и Южен Ирак останаха затворени днес - в първия ден от работната седмица в страната, където демонстранти вече от един месец настояват за падане на режима, предаде Франс прес.
Протестите, започнали на 1 октомври, бяха придружени с кръвопролитно насилие. По официални данни са загинали най-малко 257 души.
Активистите зачестиха с призивите за гражданско неподчинение, а преподавателският синдикат обяви обща стачка, което парализира днес повечето държавни училища в столицата и южните райони.
Повечето учреждения в Дивания са затворени, а плакат върху сградата на провинциалната администрация гласи: "Затворено по заповед на народа".
Не работят училищата и ред учреждения в Насирия, където започват да се събират колони от демонстранти.
В град Кут южно от Багдад 25-годишният демонстрант Тахсин Насер обясни пред АФП, че "препречването на пътища е начин да се прати послание на правителството". "Заявяваме им, че ще останем на улиците, докато падне режимът и си заминат корумпираните и крадците", добави той.
В Хила, град в провинция Бабил южно от Багдад, повечето държавни служители стачкуват, затворени са и повечето учреждения.
В южния град Басра държавните училища затвориха врати за пръв път от началото на протестите.
В Багдад е изцяло блокиран шиитският бастион Садр Сити - демонстранти са препречили улиците там, както и в други източни квартали на града.
Все повече студенти богослови участват в демонстрациите в Кербала и Наджаф, свещени градове за шиитите. 
/БТА/
 
