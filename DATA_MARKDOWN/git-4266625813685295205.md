
# Санкції ЄС проти Росії будуть збережені - посол України в Естонії

Published at: **2019-11-05T00:24:00+00:00**

Author: ****

Original: [ZIK.UA](https://zik.ua/news/2019/11/05/sanktsii_yes_proty_rosii_budut_zberezheni__posol_ukrainy_v_estonii_1683721)


        Надзвичайний і Повноважний Посол України в Естонії Мар'яна Беца вважає, що Європа збереже санкції проти Росії через анексію Криму та військовий конфлікт та Донбасі.
      
Про це повідомляє Укрінформ. 
"Я впевнена, що санкції будуть збережені. Тому що в Європі розуміють ризики їх зменшення або зняття", - заявила посол. 
За словами Мар'яни Беци, в ЄС розуміють, що Російська Федерація наразі є агресором. Крім цього, за останній час поведінка держави не змінилася. 
"Немає виконання з боку Росії "Мінських домовленостей", ніякої поваги до міжнародного права", - додала жінка. 
Також Беца назвала "сумним випадком" повернення права голосу російській делегації в ПАРЄ.
"Це справді сумний випадок. Це доводить, що організація Ради Європи, яка мала би стояти на захисті цінностей, захисті прав людини, на жаль, піддалася тиску, шантажу з боку Росії - і повернула право голосу російській делегації в ПАРЄ", - зазначила дипломат. 
До слова, на думку посла, міжнародні санкції є одним з найефективніших аргументів проти Росії. 
"Адже якщо брати інші алгоритми, то досить важко, коли Росія має право вето в Раді Безпеки ООН, коли в ОБСЄ діє правило консенсусу, яке теж не можна зняти, - важко залучити якісь інші механізми в рамках міжнародних організацій", - підкреслила Мар'яна Беца. 
Нагадаємо, вчора Албанія, Норвегія, Україна та Чорногорія підтримали рішення Європейського Союзу щодо продовження персональних санкцій проти Російської Федерації до 15 березня 2020 року. 
