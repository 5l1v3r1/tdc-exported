
# الحشد الشعبی: در کنار معترضان هستیم

Published at: **2019-11-02T19:32:00+00:00**

Author: ****

Original: [جامعه خبری تحلیلی الف](https://www.alef.ir/news/3980811181.html)

سازمان الحشد الشعبی با صدور بیانیه‌ای درباره سوء استفاده از اسمش در جریان اعتراضات مردم عراق هشدار داد و گفت که در کنار معترضان قرار دارد.
به گزارش فارس، سازمان الحشد الشعبی عراق روز شنبه بیانیه‌ای را در حمایت از اعتراضات مردم عراق منتشر و اعلام کرد که این سازمان در کنار معترضان قرار دارد.
در ادامه این بیانیه آمده که الحشد الشعبی در کنار معترضانی است که از راه مسالت‌آمیز به دنبال حقوق مشروع خود هستند. در این بیانیه همچنین از عملکرد نیروهای امنیتی در حمایت از معترضان تمجید شده است.
به گزارش پایگاه خبری شفق نیوز،‌ الحشد الشعبی ضمن هشدار درباره سوء استفاده از نامش در جریان تظاهرات مردم عراق، گفت که  مواضع رسمی الحشد الشعبی فقط در پایگاه اطلاع‌رسانی الحشد منتشر می‌شود.
در پایان بیانیه آمده که نیروهای الحشد الشعبی به ماموریت خود در خارج از شهرها برای جلوگیری از بازگشت داعش و حفاظت از کشور در برابر خطرهای تروریستی ادامه می‌دهند.
سازمان الحشد الشعبی عراق دیروز (جمعه) نیز ضمن استقبال و حمایت دوباره از تظاهرات مسالمت‌آمیز در این کشور، از معترضان خواست اجازه تعرض به نیروهای امنیتی و تخریب مرجعیت شیعیان و الحشد را ندهند.
در این بیانیه که جمعه (دهم آبان) منتشر شد، آمده است: «هنگامی که وطن به ما نیاز پیدا کرد و مرجعیت حکیم ما از ما کمک خواست، ما اولین کسانی بودیم که به ندای آن لبیک گفته و اولین کسانی بودیم که در خطوط عزت و کرامت ایستادیم. ما هرگز چه در گذشته و چه در حال، از موقعیتی که کشومان به حضور ما نیاز داشت، پا پس نکشیدیم و پشت نکردیم» (جزئیات بیشتر).
مردم عراق ماه اکتبر در اعتراض به وضعیت بد اقتصادی و معیشتی و وجود فساد در دولت دست به اعتراض زدند ولی با فرارسیدن ایام اربعین حسینی (ع)، اعتراض‌ها را به بعد از پایان اربعین (۲۵ اکتبر: سوم آبان) موکول کردند. دور دوم این اعترا‌ض‌ها از جمعه دو هفته قبل آغاز شده و همچنان ادامه دارد.
