
# La nuova splash screen di WhatsApp non vi va a genio? Consolatevi col fatto che presto diventerà scura (foto)

Published at: **2019-11-02T08:57:58+00:00**

Author: **Edoardo Carlo Ceretti**

Original: [AndroidWorld](https://www.androidworld.it/2019/11/02/whatsapp-beta-2-19-311-novita-677546/)

Non è ancora chiaro quanto sia lunga la strada che dovrà percorrere WhatsApp per raggiungere l’agognato tema scuro, ma i costanti progressi dell’ultimo periodo lasciano ben sperare in tempi ormai maturi. Anche nell’ultima beta 2.19.311 si possono infatti scorgere migliorie che vanno nella direzione giusta.
Da poco, WhatsApp ha introdotto per tutti gli utenti Android la possibilità di richiedere lo sblocco con l’impronta digitale per accedere all’app, oltre ad una nuova – e per alcuni non proprio gradevole – splash screen, che appare per una frazione di secondo all’apertura dell’app. Ebbene, proprio questa splash screen, che attualmente vede il celebre logo di WhatsApp su sfondo verde, è destinata a colorarsi anch’essa di grigio scuro, per abbinarsi al meglio alla futura implementazione del tema scuro.
Ma non si tratta dell’unico progresso individuato dai ragazzi di WABetaInfo: anche le scritte inserite nei fumetti scuri, annoso grattacapo per gli sviluppatori, risultano ora finalmente leggibili, grazie al colore grigio chiaro capace finalmente di adattarsi allo sfondo corretto. Sottolineiamo, come sempre, che queste novità non sono direttamente visibili a coloro che installeranno la beta 2.19.311 di WhatsApp, ma la loro presenza fra i meandri dell’app è un indizio del costante avanzamento dei lavori.

        Disponibile su Google Play
      
