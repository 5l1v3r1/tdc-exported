
# Venecija prizemljila Partizan

Published at: **2019-11-05T21:49:43+00:00**

Author: **Darko**

Original: [Sportska centrala](https://www.sportskacentrala.com/2019/11/05/venecija-prizemljila-partizan/)

Partizan – Venecija 69:83(18:21, 21:16, 9:25, 21:21)
Košarkaši Partizana doživeli su prvi poraz u Evrokupu ove sezone i propustili priliku da već posle šestog kola obezbede plasman u Top 16. Serija crno-belih u Evropi počela je pobedom u Veneciji, a italijanski šampion zaslužan je i za prekid Partizanovog niza pobeda.
Venecija je pred oko 8.000 gledalaca u Štark areni nadigrala beogradski tim, a ključna je bila treća četvrtina u kojoj je Partizan primio 25 poena, a nije postigao nijedan koš iz igre (svih 9 sa linije slobodnih bacanja).
Gosti su bolje počeli utakmicu i posle tri minuta igre Partizan je imao zaostatak od devet poena (0:9). Venecija je do finiša prve deonice održavala prednost, ali su uzastopne trojke Zagorca i Pejdža pokrenule crno-bele koji su prvu četvrtinu završili sa samo tri poena minusa (18:21).
U dobrom ritmu Partizan je nastavio u drugoj četvrtini. Visoka petorka koju je Trinkijeri poslao na parket, a u kojoj je Pejners imao ulogu plejmejkera, iznenadila je goste. Posle trojke Rašona Tomasa Partizan je poveo sa 31:25, a da nije bilo pet promašenih slobodnih bacanja u tom periodu, crno-beli bi se odvojili i na dvocifrenu razliku.
