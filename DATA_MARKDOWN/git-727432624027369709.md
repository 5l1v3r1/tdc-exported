
# Nå er Apples nye strømmetjeneste lansert i Norge

Published at: **2019-11-01T11:58:00+00:00**

Author: **Kirsti Østvang**

Original: [Dinside](https://www.dinside.no/data/na-er-apples-nye-strommetjeneste-lansert-i-norge/71772801)

I dag gikk startskuddet for Apples nye TV-strømmetjeneste, Apple TV+. Den er lansert i over 100 land, inkludert Norge.
Et abonnement vil koste deg 59 kroner i måneden, med en sju dager gratis prøveperiode.
Har du nylig kjøpt iPhone eller et annet Apple-produkt, skal du imidlertid få tilbud om et helt år gratis prøveperiode.
Et abonnement kan for øvrig deles med opptil seks familiemedlemmer via Apples familiedelingsfunksjon. Innhold kan både strømmes og lastes ned for visning offline.
I motsetning til for eksempel Netflix, har ikke Apples nye tjeneste et stort arkiv med tilgjengelig innhold.
Innledningsvis kommer Apple TV+ med bare ni eksklusive titler, åtte tv-serier og én film, deriblant The Morning Show, en dramaserie med Reese Witherspoon, Jennifer Aniston og Steve Carell.
Les mer om seriene som er tilgjengelig her.
Mer innhold skal imidlertid slippes i løpet av de neste par ukene, skriver 9to5Mac.
For å se på Apple TV+, må du bruke Apple TV-appen. Den finnes til iPhone, iPad (til iOS kan du laste den ned fra App Store), Mac og Apple TV.
I høst har Apple også gjort appen tilgjengelig på en rekke smart-TV-er, fra blant andre Samsung og Sony, og strømmebokser.
TJenesten er dessuten tilgjengelig i webversjon fra tv.apple.com. Det er støtte for både Safari, Firefox og Chrome, og det fungerer fra både Mac og Windows.
