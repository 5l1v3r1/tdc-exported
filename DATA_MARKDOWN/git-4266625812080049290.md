
# Україна направила РФ ноту з вимогою віддати захоплені поблизу Керченської протоки кораблі

Published at: **2019-11-04T14:25:00+00:00**

Author: ****

Original: [ZIK.UA](https://zik.ua/news/2019/11/04/ukraina_napravyla_rf_notu_z_vymogoyu_viddaty_zahopleni_poblyzu_kerchenskoi_1683261)


        Міністр закордонних справ України Вадим Пристайко повідомив, що українське МЗС направило Росії ноту з вимогою віддати кораблі Військово-Морських сил ЗСУ, захоплені в Чорному морі в районі Керченської протоки наприкінці 2018 року.
      
Про це він сказав на спільній пресконференції з главою МЗС Естонії Урмасом Рейнсалу у Києві, повідомляє Інтерфакс-Україна.
«МЗС направило ноту Росії з вимогою зазначити координати та час, коли ми можемо забрати наші кораблі», – зазначив Пристайко.
Нагадаємо, 25 листопада 2018 року, близько 20:28, катери Прикордонної служби ФСБ РФ відкрили вогонь по корабельній групі Військово-морських сил ЗС України в Азовському морі. Згодом російський спецназ захопив три військові українські кораблі: артилерійські катери «Бердянськ» і «Нікополь» та рейдовий буксир «Яни Капу». При цьому було поранено шестеро українських моряків.
У ФСБ РФ підтвердили затримання трьох українських військових кораблів в районі Керченської протоки. Захоплені судна доставили у Керч, а трьох поранених українських моряків – у Москву.
Як відомо, 7 вересня 2019 року, до України повернулися 35 громадян, утримуваних в РФ. Серед тих, хто повернувся додому, – Сенцов, Гриб, Клих, інші політичні бранці та 24 українські моряки.
