
# Skutt i hånda etter «utfordring»

Published at: **2019-11-05T08:06:39+00:00**

Author: **Jesper Nordahl Finsveen**

Original: [Dagbladet.no](https://www.dagbladet.no/nyheter/skutt-i-handa-etter-utfordring/71784030)

- Alle var enige i at det var en dårlig idé, sier operasjonsleder Alexander Watson i Øst politidistrikt etter et litt spesielt politioppdrag i Drøbak tirsdag morgen.
Klokka 07.28 fikk politiet melding om at en person var skutt i hånda med et luftvåpen på en privatadresse i Akershus-kommunen.
Bevæpnet politi rykket ut til adressen, og der fant de to personer «i lystig lag», skriver politiet på Twitter.
Så fikk politiet forklart hva som hadde skjedd.
To menn, en i 30-åra og den andre i 50-åra, var involvert i selve hendelsen, men det var i alt tre personer til stede.
Mannen i 50-åra hadde «utfordret» mannen i 30-åra til å fyre av luftvåpenet, mens mannen i 50-åra holdt hånda foran løpet til våpenet.
- Den ene trodde den andre ikke turte å trekke av, men det turte han, sier operasjonsleder Watson til Dagbladet.
Det endte med at mannen i 50-åra pådro seg lettere skader i hånda. Han ble ivaretatt av ambulanse på stedet.
Nå oppretter politiet sak på forholdet, som tilsynelatende ikke har ført til uvennskap.
- Det var ikke noe dårlig stemning på stedet, sier operasjonsleder Watson.
