
# На лаву підсудних сяде затриманий на хабарі посадовець податкової Київщини

Published at: **2019-11-06T13:18:45+00:00**

Author: ****

Original: [ГЛАВКОМ](https://glavcom.ua/kyiv/news/na-lavu-pidsudnih-syade-zatrimaniy-na-habari-posadovec-podatkovoji-kijivshchini-638125.html)

Прокуратурою Києва направлено до суду обвинувальний акт стосовно начальника відділу Ірпінського управління Державної фіскальної служби у Київській області, викритого у хабарництві.
Про це повідомляє пресслужба прокуратури.
Податківця затримали у квітні 2019 року під час отримання ним неправомірної вигоди у розмірі 15 тисяч гривень, які він нібито вимагав за не вжиття податкових санкцій до ФОП через невчасно сплачений єдиний податок.
Наразі досудове розслідування завершено.
Підозрюваному висунуто обвинувачення в одержанні службовою особою неправомірної вигоди, тобто у вчиненні злочину, передбаченого ч. 3 ст. 368 Кримінального кодексу України.
Обвинувальний акт скеровано до Ірпінського міського суду Київської області для розгляду по суті.
Нагадаємо, столичною прокуратурою разом зі слідчими Головного управління Нацполіції у Києві викрито на отриманні неправомірної вигоди лікаря Київського обласного онкологічного диспансеру.
Нещодавно Служба безпеки України викрила заступника директора Інституту Шалімова Олега Котенка на хабарі у $20 тисяч.
Голосіївський райсуд Києва відпустив лікаря під нічний домашній арешт. За рішенням суду Котенко зобов'язаний не залишати будинок в період з 21:00 до 7:00. Запобіжний захід буде діяти до 1 грудня 2019 року.
Водночас суд задовольнив клопотання прокурора про відсторонення Котенка з посади завідуючого відділенням на час досудового розслідування. Однак він може здійснювати діяльність як лікар: надавати медичну допомогу і брати участь в операціях.
