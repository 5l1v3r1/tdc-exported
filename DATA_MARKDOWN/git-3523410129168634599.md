
# 
        رئیس جمهور لبنان: فساد ریشه‌دار است
      

Published at: **2019-11-03T16:32:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637842/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%84%D8%A8%D9%86%D8%A7%D9%86-%D9%81%D8%B3%D8%A7%D8%AF-%D8%B1%DB%8C%D8%B4%D9%87%E2%80%8C%D8%AF%D8%A7%D8%B1-%D8%A7%D8%B3%D8%AA)

به گزارش بولتن نیوز، به نقل از شبکه آر تی، میشل عون، رئیس جمهور لبنان امروز در جمع هواداران خود در محوطه کاخ ریاست جمهوری در شهر بعبدا گفت: فساد مسئله‌ای ریشه دار است؛ چرا که از قدیم بوده و نیازمند تلاش فراوانی برای نابودی آن است.
میشل عون همچنین خطاب به هواداران خود گفت: شما امروز بار دیگر تجدید میثاق کردید و ما نیز بر سر عهد و پیمان خود هستیم.
میشل عون در ادامه بر بازگرداندن اعتماد مردم لبنان به دولت این کشور تأکید کرد.
او همچنین گفت: بسیاری افراد مانع مبارزه با فساد هستند. من از شما می‌خواهم تا در خیابان‌ها حضور داشته، توافق کرده و علیه فساد مبارزه کنید.
جبران باسیل، وزیر خارجه لبنان و رئیس جریان ملی آزاد نیز در تجمع هواداران میشل عون گفت: ما به شرکایمان در خصوص آنچه که اکنون در آن هستیم، هشدار داده بودیم. خیزش شما، برای آن است که به آن‌ها بگویید که آن‌ها درست نمی‌گویند.
باسیل در ادامه اعلام کرد: انقلاب یعنی خیزش علیه ظلم؛ اما انقلاب ظلم نمی‌کند. ما علیه ظلم خیزش کردیم و به هیچ کس ظلم نمی‌کنیم.
وزیر خارجه لبنان در ادامه تأکید کرد که باید در ابتدا افراد مفسد شناسایی شوند و بعد به سراغ انتخابات رفت.
جبران باسیل همچنین گفت: من حسابهایم را افشا کردم؛ اما دیگران خواهان فاش شدن حساب‌های بانکی خود نیستند..
جبران باسیل همچنین خواهان ایجاد یک مجلس سنا و اجرای سیاست تمرکز زدایی و برپایی یک دولت مدنی شد.
