
# Hitte tijdens zwangerschap leidt tot biologische veroudering bij pasgeborenen

Published at: **2019-11-06T15:46:00+00:00**

Author: ****

Original: [De Standaard](https://www.standaard.be/cnt/dmf20191106_04703560)


        Wetenschappers van de UHasselt hebben aangetoond dat warm weer het genetisch materiaal van baby’s kan veranderen.
      
‘We hebben ontdekt dat hitte de lengte van de telomeren van de pasgeborene verkort’, zegt dr. Dries Martens. ‘Telomeren zijn de uiteinden van onze chromosomen, hun lengte bepaalt de levensduur van onze cellen. Kortere telomeren kunnen mogelijk zorgen voor een lagere levensverwachting.’
Kortere telemoren zijn gelinkt aan veroudering en een hoger risico op hart- en vaatziekten.
Uit eerder Amerikaans onderzoek bleek al dat temperatuur tijdens de zwangerschap gelinkt kan worden aan de levensverwachting van de pasgeborene, maar de onderzoekers van de UHasselt zijn erin geslaagd om dat voor het eerst biologisch te verklaren. ‘Wij hebben een verband gevonden tussen hitte en de lengte van de telomeren, waarmee we nu een stuk van deze puzzel kunnen oplossen’, zegt prof. dr. Tim Nawrot.
Toch willen de onderzoekers de resultaten nuanceren, aangezien ook factoren als luchtvervuiling, roken en levensstijl een impact op de telomeren hebben. ‘We weten evenwel dat op latere leeftijd kortere telomeren gelinkt zijn aan een hoger risico op cardiovasculaire ziekten. Dat maakt deze resultaten dus opmerkelijk, want hieruit blijkt dat niet alle pasgeborenen biologisch even oud zijn, en dat blootstelling aan hitte tijdens de zwangerschap daar een rol in speelt’, zegt Martens.
De resultaten van het onderzoek verschijnen in het wetenschappelijke tijdschrift Environmental Health Perspectives.
