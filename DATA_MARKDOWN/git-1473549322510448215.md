
# Dwie osoby zginęły, dwie są ranne. Tragiczny wypadek w Sławkowie

Published at: **2019-11-02T16:32:00+00:00**

Author: **wini/b**

Original: [TVN24](https://www.tvn24.pl/katowice,51/slawkow-smiertelny-wypadek-dwie-osoby-zginely-dk-94-zablokowana,982390.html)

Rzecznik będzińskiej komendy komisarz Paweł Łotocki poinformował, że do wypadku w Sławkowie doszło około 14.20. Na jezdni w kierunku Olkusza, w rejonie skrzyżowania z ulicą Okradzionowską, BMW zderzyło się z toyotą yaris. Na miejsce skierowano m.in. Lotnicze Pogotowie Ratunkowe.
- Jest jedna ofiara śmiertelna. Trwa reanimacja drugiej osoby, która ucierpiała w wypadku. Bliższe okoliczności nie są na razie znane – powiedział komisarz Łotocki. Kilkadziesiąt minut później przekazał, że nie udało się uratować reanimowanej osoby.
Potwierdził to w rozmowie z PAP Krystian Biesiadecki z będzińskiej komendy Państwowej Straży Pożarnej.
Paweł Łotocki powiedział, że w wypadku zginęła 70-letnia pasażerka toyoty i 46-letni kierowca BMW. Do szpitala trafili także 11-letnia pasażerka BMW i 76-letni kierowca toyoty. Wszystko wskazuje na to, że nie doznali groźnych obrażeń.
Na miejsce przyjechało sześć zastępów strażackich. Strażacy uwalniali poszkodowanych z rozbitych samochodów.
Po wypadku zablokowana została jezdnia drogi krajowej numer 94 w kierunku Olkusza. Policja wyznaczyła objazdy. Utrudnienia zakończyły się po godz. 18.

        
          WIĘCEJ ZDJĘĆ W SERWISIE KONTAKT 24
        
      
