
# Szykuje się bitwa o utalentowanego nastolatka. Salzburg może zarobić fortunę

Published at: **2019-11-01T18:22:00+00:00**

Author: ****

Original: [TVN24](https://eurosport.tvn24.pl/pilka-nozna,105/erling-haaland-manchester-united-i-juventus-licza-na-transfer-norwega,982239.html)

Haaland trafił do Salzburga w styczniu bieżącego roku z Molde FK za około 9 mln euro. Po zaledwie kilkunastu miesiącach mistrzowie Austrii mogą zarobić na nim na czysto ponad 50 mln euro.
Już dziś można stwierdzić, że zakup rosłego snajpera był prawdziwym strzałem w dziesiątkę. Po przenosinach do nowego klubu Haaland zdobył łącznie aż 23 bramki w 20 meczach.
Prawdziwą eksplozję jego formy obserwujemy w bieżącym sezonie, w którym strzelił już 22 gole w zaledwie 15 występach. W samej Lidze Mistrzów nastolatek już sześciokrotnie zdobywał bramki, choć za nami dopiero trzy kolejki fazy grupowej tych rozgrywek. Ma nawet o jedno trafienie więcej niż snajper Bayernu Robert Lewandowski. Na jego niesamowitą dyspozycję obojętny nie pozostał również selekcjoner reprezentacji Norwegii Lars Lagerback, dając mu szansę debiutu w dorosłej kadrze podczas wrześniowych meczów eliminacji do Mistrzostw Europy.
Błyskawiczny rozwój kariery młodego zawodnika przyciągnął uwagę czołowych europejskich klubów. Zdaniem eksperta od rynku transferowego Fabrizio Romano, klub z Salzburga jest otwarty na sprzedaż swojej już w nadchodzącym oknie transferowym pod warunkiem, że cena przekroczy 60 mln euro. Wysoka suma nie odstrasza jednak potencjalnych kupców.
Według Romano listę zainteresowanych otwierają Manchester United i Juventus. Kluby te muszą jednak liczyć się z konkurencją m.in. ze strony Barcelony, Realu Madryt, Atletico Madryt, Manchesteru City, Arsenalu, Bayernu i Chelsea. Łącznie ponad dwadzieścia klubów wyraziło zainteresowanie 19-latkiem.
Wszystko wskazuje na to, że Salzburg zrobi na nim znakomity interes. Podobny do Eintrachtu Frankfurt, który wypożyczył na dwa lata Lukę Jovicia z Benfiki z obowiązkiem wykupu za 5 mln euro i po udanym sezonie sprzedał Serba Realowi Madryt za 60 mln euro w ostatnim oknie transferowym.
Norweg mimo skromnego doświadczenia bardzo rozważnie kieruje karierą. Do Juventusu mógł trafić już latem 2018 roku, gdy reprezentował jeszcze barwy Molde. Turyńczycy oferowali za niego 6 mln euro, lecz sam zawodnik nie palił się do przenosin do ekipy mistrzów Włoch. Obawiał się, że utknie na ławce rezerwowych lub zostanie wypożyczony.
Jego cierpliwość została nagrodzona i dziś może błyszczeć na boiskach Ligi Mistrzów. Jeśli niebawem trafi do wielkiego klubu, to już ze statusem wschodzącej gwiazdy, a nie tylko utalentowanego juniora.
Autor: jac / Źródło: eurosport.pl, theguardian.com
