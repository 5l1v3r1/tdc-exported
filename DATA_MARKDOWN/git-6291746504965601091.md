
# Se n’erano andati, stanno tornando?

Published at: **2019-11-01T14:37:27+00:00**

Author: ****

Original: [Il Post](https://www.ilpost.it/2019/11/01/militari-america-latina-proteste/)

Nelle ultime settimane in diversi paesi latinoamericani – Cile, Ecuador, Bolivia e Perù – ci sono state enormi proteste, per diverse ragioni: in Cile si è protestato per lo più contro le disuguaglianze, in Ecuador contro la revoca dei sussidi per il carburante, in Perù a causa di una crisi politica legata allo scandalo Odebrecht, in Bolivia contro il risultato delle elezioni vinte dal presidente uscente Evo Morales, ma giudicate poco trasparenti. Tutte queste crisi hanno avuto un elemento in comune: la presenza visibile e ingombrante dei militari accanto ai capi di stato in difficoltà, un’immagine che ha fatto ricordare a molti i tempi delle giunte militari al governo.
Nonostante la presenza di soldati a fianco dei governanti e per le strade di molte città latinoamericane, la maggior parte degli esperti non ritiene che ci sia un rischio di ritorno delle dittature militari, che segnarono la storia di molti paesi del Sudamerica durante gli anni della Guerra fredda: tra le altre, quelle di Augusto Pinochet in Cile e di Hugo Banzer Suárez in Bolivia. L’impressione però è che gli eventi recenti stiano mostrando come i militari abbiano mantenuto enorme influenza culturale, autonomia e potere anche dopo la fine delle dittature, e che ancora oggi siano un punto di riferimento importante per le istituzioni civili deboli e in difficoltà, ha scritto il giornalista Max Fisher sul New York Times.
Nelle ultime settimane le occasioni per osservare la sempre maggiore presenza dei militari nella vita civile e politica dei paesi latinoamericani in difficoltà sono state diverse.
A inizio ottobre, quando fu annunciato lo “stato di eccezione”, il presidente ecuadoriano Lenín Moreno si fece fotografare e riprendere diverse volte a fianco dei militari. Pochi giorni dopo fu il turno del presidente cileno Sebastìan Piñera, che firmò il decreto per estendere lo stato di emergenza seduto a una scrivania con dietro più di una decina di soldati.
