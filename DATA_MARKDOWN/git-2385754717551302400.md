
# Επέκταση του Κοιμητηρίου Κισσόνεργας

Published at: **2019-11-04T08:17:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595586/epektasi-tou-koimitiriou-kissonergas)

Το Κοινοτικό Συμβούλιο Κισσόνεργας προχωρεί σε επέκταση του νέου κοιμητηρίου με την κατασκευή της Β' Φάσης χωρητικότητας 65 τάφων με σύγχρονες προδιαγραφές διαχωρισμού, σύμφωνα με τον κοινοτάρχη Κισσόνεργας, Γιώργο Στυλιανού.  Σύμφωνα με σχετική ανακοίνωση, το κόστος υπολογίζεται να ανέλθει στις περίπου €35.000 και συμπεριλαμβάνει την κατασκευή εσωτερικού συνδετήριου δρόμου με άσφαλτο, διαχωρισμό των τάφων με διάδρομους από μπετόν και τοπιοτέχνηση του χώρου με καλλωπιστικά φυτά. Σύμφωνα με τα στατιστικά στοιχεία που διατηρεί το Συμβούλιο, η Κισσόνεργα χρειάζεται περίπου 10-12 τάφους κάθε χρόνο, και η Α' φάση είναι σχεδόν πλήρης με μόνο ελάχιστους τάφους να απομένουν.  Επιπρόσθετα, προστίθεται, η νέα επέκταση του κοιμητηρίου αναμένεται να καλύψει τις ανάγκες της Κισσόνεργας για τα επόμενα 6-8 χρόνια. Το κόστος, συνεχίζει η ανακοίνωση, θα αναληφθεί εξολοκλήρου από ιδίους πόρους του Συμβουλίου και σε αποθέματα, τα οποία έχει το συμβούλιο λόγω της νοικοκυρεμένης οικονομικής πολιτικής που εφαρμόζει τα τελευταία χρόνια. Διευκρινίζεται ότι, συνολικά, η γη για το κοιμητήριο Κισσόνεργας έχει κοστίσει γύρω στο ένα εκατομμύριο εκατόν χιλιάδες ευρώ (€1.100.000). Τα κατασκευαστικά έργα ξεπέρασαν τις διακόσιες πενήντα χιλιάδες ευρώ (€250.000), με το τελικό κόστος του κοιμητηρίου να ανέρχεται μέχρι σήμερα στο ένα εκατομμύριο τριακόσιες πενήντα χιλιάδες ευρώ (€1.350.000). Όλο το ποσό έχει αναληφθεί από το κοινοτικό συμβούλιο Κισσόνεργας χωρίς να παρασχεθεί οποιαδήποτε βοήθεια από το Κράτος, καταλήγει η ανακοίνωση. Πηγή: ΚΥΠΕ 
