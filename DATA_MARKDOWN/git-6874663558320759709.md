
# ניו דלהי מגבילה מכוניות פרטיות, אובר ואולה מרוויחות

Published at: **2019-11-04T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3773062,00.html)

רשויות ניו דלהי אסרו היום (ב') על מכוניות עם לוחית רישוי המסתיימת במספר אי־זוגי לעלות לכביש, זאת בניסיון להפחית את רמות הזיהום המסוכנות שנרשמו בבירת הודו.
מדד איכות האוויר של שגרירות ארה"ב, המודד את הריכוז של חלקיקים מסוכנים העלולים לחדור לריאות, עלה על 500 - רמה המסכנת את מערכת הנשימה של כלל האוכלוסייה, לא רק מי שסובלים ממחלות ריאה ולב כרוניות.
האיסור על שימוש בכלי רכב פרטיים, לפי שיטה של מספרים זוגיים ואי־זוגיים לסירוגין, יהיה בתוקף לכל הפחות עד 15 בנובמבר. כך בהודעת הרשויות. היום גם נסגרו בתי הספר בעיר והופסקו עבודות הבניין.
המרוויחות הגדולות בינתיים הן חברות שיתוף הנסיעות אובר ואולה, שהודיעו כי לא יעלו את מחירי הנסיעה כל עוד תוכנית החירום נמצאת בתוקף.
בחודש שעבר הודיע מנכ"ל אובר דארה קוסרשאהי על השקתה בניו דלהי של תוכנית התחבורה הציבורית של אובר. חברת שיתוף הנסיעות חברה עם איגוד המטרו של דלהי (DMRC) זאת כדי לאפשר את השירות ב־200 תחנות המטרו בעיר. במסגרת השירות החדש, משתמשי אובר יוכלו להזמין קרפול או נסיעות יחידניות, כמו גם תחבורה ציבורית, באמצעות אפליקציה ייעודית או בביתנים של אובר בתחנות המטרו של דלהי. נוסעים יוכלו להשתמש בשירותי אובר כדי להיכנס ולצאת מתחנות המטרו בעזרת כרטיס שיוצג לפקחים דרך האפליקציה.
אובר פועלת בכ־40 ערים בהודו, המהווה כ־11% מפעילותה העולמית. בהודו, היא מחזיקה בנתח שוק של 35% לעומת 45% למתחרה אולה. במחצית הראשונה של השנה עלה מספר הנסיעות של שתי החברות בהודו ב־4%, ל־3.65 מיליון. כתוצאה, זמני ההמתנה עלו מ־12 דקות ל־15 דקות והתעריפים בערים הגדולות, מחוץ לשעות השיא עלו בכ־20%.
ברקע התחזקות שירותי שיתוף הנסיעות, ממשלת הודו מודאגת מהירידה במכירות כלי רכב. בספטמבר דווח כי מכירות רכבי הנוסעים צנחו לשפל של שני עשורים, זאת בשל ירידה בביקושים ברקע האטת הכלכלה והתייקרות עלויות אחזקת הרכב. נתונים של איגוד יצרני הרכב ההודי (SIAM) הראו כי מכירות רכבי הנוסעים ירדו באוגוסט זה החודש העשירי ברציפות, ב־31.6%, ל־196,524 יחידות. זוהי הצניחה החודשית החדה ביותר מאז החלה SIAM לתעד את הנתונים ב־1997. 49% מהתמ"ג ההודי בתחום הייצור מקורם בתעשיית כלי הרכב, המעסיקה כ־37 מיליון בני אדם.
