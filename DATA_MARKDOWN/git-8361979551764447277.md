
# У Житомирській області засудили п’ятьох осіб, які побили дівчину й залишили її помирати

Published at: **2019-11-06T17:20:00+00:00**

Author: ****

Original: [НВ](https://nv.ua/ukr/ukraine/events/do-smerti-pobili-divchinu-kompaniji-ozvuchili-virok-novini-zhitomira-50052020.html)

Про це повідомляє обласна прокуратура.
У суді було доведено вину чотирьох осіб в умисному заподіянні тяжких тілесних ушкоджень неповнолітній дівчині, що призвели до смерті, а також винуватість ще однієї людини у ненаданні допомоги особі, яка перебуває у небезпечному для життя стані.
Чоловікові та трьом жінкам було призначено покарання у вигляді позбавлення волі строком на десять (чоловікові) і вісім років (жінкам).
Ще один фігурант кримінального провадження визнаний винним у скоєнні злочину за ч. 3 ст. 136 (ненадання допомоги, що призвело до смерті потерпілого) КК України. Йому призначено покарання у вигляді позбавлення волі строком на три роки.
Нагадаємо, що в жовтні 2017 року Малині Житомирської області четверо місцевих жителів, 1996−1997 років народження (один з них неодноразово судимий), нібито під приводом з’ясування стосунків щодо крадіжки грошей неповнолітньою, викликали її з дому і насильно доставили в занедбане приміщення.
Потім вночі у безлюдному місці, перебуваючи в стані алкогольного сп’яніння, продовжуючи вживання алкоголю, навмисне, по черзі завдали численних ударів руками та ногами по обличчю й голові потерпілої, внаслідок чого вона отримала тяжкі тілесні ушкодження.
Один із зловмисників покликав родича, щоб той порадив, що робити з потерпілою. Однак людина, усвідомлюючи, що дівчина внаслідок заподіяних побоїв знаходиться у небезпечному для життя стані, допомоги не надала.
Тільки вранці випадкові перехожі викликали лікарів, проте після надання медичної допомоги потерпіла, не приходячи до тями, померла.
Під час судового розгляду обвинувачені не визнали свою провину.
