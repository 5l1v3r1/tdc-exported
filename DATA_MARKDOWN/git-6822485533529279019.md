
# تائید «بده بستان» ترامپ در رسوایی اوکراین‌گیت

Published at: **2019-11-06T09:31:00+00:00**

Author: ****

Original: [جامعه خبری تحلیلی الف](https://www.alef.ir/news/3980815023.html)

سفیر آمریکا در اتحادیه اروپا در متن استشهادیه خود درباره رسوایی اوکراین‌گیت تایید کرد که رئیس جمهور آمریکا آشکارا موافقت با کمک نظامی این کشور به اوکراین را مشروط به بیانیه کی‌یف درباره تحقیق در خصوص فساد مالی پسر رقیب انتخاباتی خود کرده بود.
به گزارش فارس، «گوردون ساندلند» سفیر آمریکا در اتحادیه اروپا طی هفته جاری متن استشهادیه خود در کنگره را بازنویسی و طی آن اذعان کرد که درخواست «دونالد ترامپ» رئیس جمهور آمریکا از اوکراین برای تحقیقات درباره فعالیت‌های پسر «جو بایدن» در این کشور و متوقف کردن کمک‌های نظامی به کی‌یف یک «بده بستان» آشکار بوده است.
این استشهاد ساندلند احتمالا تحقیقات استیضاح ترامپ توسط مجلس نمایندگان آمریکا را تشدید ببخشد.
رئیس‌جمهور ‌آمریکا به تحت فشار قرار دادن رئیس‌جمهور اوکراین برای انجام تحقیقات فساد علیه «جو بایدن»، یکی از نامزدهای بالقوه حزب دموکرات در انتخابات ریاست‌جمهوری ۲۰۲۰ آمریکا متهم شده است.
ساندلند در استشهاد اصلاح شده خود گفته که وی روز اول سپتامبر با «آندری یرماک» معاون ارشد «ولودمیر زلنسکی» رئیس جمهور اوکراین صحبت کرده و گفته که اخذ موافقت کمک به اوکراین مشروط به پاسخ به درخواست‌ها برای تحقیقات درباره بایدن است.
ساندلند در استشهادیه مکتوب خود نوشته است: «پس از یک نشست طولانی، اکنون یادم می‌آید که به صورت جداگانه با آقای یرماک صحبت کردم و گفتم از سرگرفته شدن کمک آمریکا اتفاق نخواهد افتاد مگر آنکه اوکراین یک بیانیه ضد فساد عمومی (درباره بایدن) که چندین هفته است درباره آن گفت‌وگو کرده‌ایم، منتشر کند.»  
در صورتی که تحقیقات استیضاح، سرانجام به مرحله‌ای ختم شود که در آن مجلس نمایندگان آمریکا به استیضاح او رأی بدهد، مجلس سنا به دادگاه علیه او تبدیل خواهد شد و باید به عزل یا ماندن او در قدرت رأی بدهد. 
با توجه به آنکه جمهوری‌خواهان تا به حال از استیضاح ترامپ حمایت نکرده‌اند، بعید است که استیضاح، اگر کلید هم زده شود به عزل ترامپ از قدرت منجر شود، مگرآنکه او مرتکب جرمی شود که جمهوری‌خواهان را با دموکرات‌ها همراه کند.  
