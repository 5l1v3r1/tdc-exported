
# แชร์แม่มณีจับแล้ว5คนจ่ออีก2 ยึดทรัพย์เพิ่ม5.6ล้าน

Published at: **2019-11-06T23:30:00+00:00**

Author: ****

Original: [เดลินิวส์](https://www.dailynews.co.th/crime/740352)


        ตำรวจจับสาวอีก 1 เอี่ยวแชร์แม่มณี รวมจับแล้ว 5 คน ยึดทรัพย์เพิ่ม "เงิน-ทองรูปพรรณ-แหวนเพชร" รวม 5.6 ล้าน จ่อออกหมายจับอีก 1-2 คน เผยเตรียมสรุปสำนวนส่งดีเอสไอ 15 พ.ย.นี้
      
กรณีความคืบหน้าแชร์แม่มณี พล.ต.ต.ยรรยง เวชโอสถ รอง ผบช.ภ.4, พล.ต.ต.นันทชาติ ศุภมงคล ผบก.ภ.จว.อุดรธานี ได้ร่วมประชุมติดตามความคืบหน้าเมื่อวันที่ 6 พ.ย. ที่ผ่านมา โดยเจ้าหน้าที่ได้นำผู้ต้องหา 2 คนที่จับกุมตัวได้ก่อนหน้านี้ คือ นายปิยะ คีรีสุวรรณกุล อายุ 23 ปี และน.ส.พรสวรรค์ ภูอิงอ้อย อายุ 19 ปี พร้อมด้วยผู้ต้องหาถูกจับกุมเพิ่มเติมในวันนี้อีก 1 คน ได้แก่ น.ส.สุพรรณี นิกรกุล อายุ 21 ปี ซึ่งเป็นหุ้นส่วนธุรกิจเครื่องสำอาง ไปสอบสวนเพิ่มเติมกว่า 1 ชม.
ทั้งนี้พล.ต.ต.ยรรยง เปิดเผยว่า คดีดังกล่าวออกหมายจับและจับกุมผู้ต้องหาแล้ว 5 ราย ส่วนการขยายผลยึดอายัดทรัพย์สินเพิ่มเติมเป็นเงินสด ทองรูปพรรณ และแหวนเพชร ที่ตรวจสอบรับรองเป็นของจริงแล้ว และทางเจ้าหน้าที่ตำรวจจะเร่งติดตามตรวจสอบทรัพย์สินจากส่วนต่าง ๆ กลับคืนมาให้ได้มากที่สุด ทั้งนี้ฝากเตือนประชุาชนให้หยุดเล่นแชร์ลักษณะแบบนี้ ให้คิดอยู่เสมอว่าไม่มีธุรกิจอะไร สร้างผลกำไรได้มากมายขนาดนี้ มีแต่การหลอกลวงกันทั้งนั้น ในส่วนของพล.ต.ต.นันทชาติ กล่าวเสริมว่า ผู้ต้องหาได้ไปรู้จักกับแม่มณีผ่านทางเฟซบุ๊ก แล้วเข้ามาทำงานด้วยกัน และมีทรัพย์สินเงินทองขึ้นมามากมาย เชื่อว่าผู้ต้องหาทั้ง 3 คน คงจะไม่สบายใจนัก แต่เมื่อทำงานอยู่กับแม่มณีก็ต้องถูกดำเนินคดี และได้ขยายผลอายัดทรัพย์สินเพิ่มเติมเป็นเงินสด 5,500,000 บาท ทองรูปพรรณรวมหนัก 10 บาท และแหวนเพชร 2 วง รวมทั้งสิ้นมูลค่าประมาณ 5.6 ล้าน หลังจากนี้จะรวบรวมพยานหลักฐาน คาดจะออกหมายจับเพิ่มเติมอีก 1-2 คน รวมทั้งการติดตามอายัดทรัพย์ภายในวันที่ 15 พ.ย.นี้ เพื่อส่งมอบสำนวนพยานหลักฐานและทรัพย์สินที่ยึดมาให้กับกรมสอบสวนคดีพิเศษ
 ขณะที่นายสมศักดิ์ เทพสุทิน รมว.ยุติธรรม กล่าวถึงความคืบหน้าคดีแชร์แม่มณีว่า ขณะนี้ล่าสุดสามารถสรุปยอดได้ว่ามีผู้เสียหายประมาณ 3,000 กว่าคน มูลค่าความเสียหาย 1.3 พันล้าน และกรมสอบสวนคดีพิเศษได้รับเป็นคดีพิเศษแล้ว โดยเป็นการบูรณาการทำงานร่วมกันกับตำรวจ อย่างไรก็ตาม พ.ต.อ.ณรัชต์ เศวตนันทน์ อธิบดีกรมราชทัณฑ์ กล่าวถึงกระแสข่าวแม่มณีตั้งท้องแล้ว 2 เดือน จาการสอบถามข้อเท็จจริงกับทางผู้บัญชาการเรือนจำแล้ว ทราบว่าการใช้เครื่องตรวจครรภ์ฉุกเฉิน ซึ่งใช้วิธีตรวจจากปัสสาวะ เบื้องต้นปรากฏผลขีดเพียง 1 ขีด แต่จะตั้งครรภ์หรือไม่นั้นตนไม่ทราบ ทั้งนี้ผู้ต้องขังแจ้งว่าไม่ประสงค์จะไปตรวจเพิ่มเติม ทางเรือนจำจึงไปบังคับไม่ได้ แต่หากตั้งครรภ์จริงเรือนจำก็สามารถดูแลได้ ไม่ใช่ปัญหา ที่ผ่านมามีผู้ต้องขังหลายรายตั้งครรภ์และเข้ามาอยู่ในคุก บางรายคลอดลูกระหว่างเป็นนักโทษก็มี เรือนจำมีแผนและมาตรการรองรับอยู่แล้ว.
