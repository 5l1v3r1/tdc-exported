
# Радник Кличка про Укрбуд: Уже знайшовся інвестор. Чутки про Богдана і Вавриша — фігня

Published at: **2019-11-06T11:49:00+00:00**

Author: ****

Original: [НВ](https://nv.ua/ukr/biz/markets/ukrbud-radnik-klichka-bahmatov-rozpoviv-chi-varto-hvilyuvatisya-investoram-novini-ukrajini-50051918.html)

Про це радник мера Києва Максим Бахматов сказав в інтерв'ю Bihus.Info.
"Вже знайшовся інвестор, він взагалі непублічний, щоб ви розуміли, це не будівельник, не публічна людина, він не з цього бізнесу, йому просто цікаво зайти в новий цікавий проект», - сказав він.
Бахматов відмовився назвати ім'я інвестора і суму інвестицій.
«Ми скоро взнаємо, хто це», - додав він.
Бахматов також назвав «фігнею» інформацію ЗМІ про перехід компанії в сферу впливу генерального директора компанії SAGA Development Андрія Вавриша - друга і партнера Андрія Богдана, голови Офісу президента.
«Що я чув, що там вже і Богдан, і Вавриш - це все фігня», - заявив радник Кличка.
Нагадаємо, 22 жовтня Вищий антикорупційний суд заарештував колишнього власника ключової компанії холдингу Укрбуд Девелопмент Максима Микитася до 14 листопада з правом внести заставу на суму приблизно 80 млн грн. Через кілька днів він вийшов під заставу.
Детективи Національного антикорупційного бюро (НАБУ) повідомили про підозру Максиму Мікитасю на початку жовтня, про що раніше писав НВ Бізнес. За версією слідства, підконтрольна екс-нардепу компанія-забудовник у 2000-х роках уклала угоду з ГУ внутрішніх військ МВС України (реорганізовано в ГУ Нацгвардії України) про будівництво житлового комплексу на території військової частини. В обмін на земельну ділянку площею приблизно 1 га в центрі Києва Нацгвардія мала отримати в ЖК Аристократ 50 квартир і 30 паркомісць. Але в 2016—2017 роках Нацгвардія відмовилася від цих квартир і паркомісць на Печерську в обмін на 65 квартир у ЖК Оберіг біля станції метро Червоний хутір на околиці столиці.
У Спеціалізованій антикорупційній прокуратурі (САП) вважають, що через ці угоди втрачено держактиви на 81,6 млн грн. У середині травня детективи НАБУ затримали у цій справі генерального директора компанії Укрбуд Девелопмент Олега Майбороду, екс-командувача Національної гвардії України Юрія Аллерова й оцінювача Алісу Грищук. Через кілька днів їх відпустили. Укрбуд Девелопмент, який займається реалізацією близько 26 проектів, звинувачення спростовують.
НВ Бізнес раніше писав, що компанія могла перейти в сферу впливу Вавриша. Він свою причетність до Укрбуду спростовує.
