
# 8กีฬาหวังโกย24ทอง มวยสากลกร้าวขออย่างน้อย5ทอง

Published at: **2019-11-06T10:06:00+00:00**

Author: ****

Original: [เดลินิวส์](https://www.dailynews.co.th/sports/740315)


        8 ชนิดกีฬา วางเป้าหมายคว้า 24 ทอง "มวยสากล" ประกาศกร้าว ขอเข้ารอบชิงทั้ง 10 รุ่น ส่วนเป้าหมายมองไว้ที่ 5 ทอง "กอล์ฟ" มะนใจ กวาดเรียบ 4 แชมป์ ส่วน "อีสปอร์ต-คาราเต้-ปัญจกีฬา" ล็อกเป้า 3 ทอง สรุปผล "มีทเดอะเพรส" ซีเกมส์ 2019 รวม 3 ครั้ง "ทัพไทย" จอง 57 ทอง
      
นายศิริ สาระผล อุปนายกสมาคมนักข่าวช่างภาพกีฬาเเห่งประเทศไทย เป็นประธานงานมีทเดอะเพรส กีฬาซีเกมส์ 2019 ซึ่งจัดขึ้นเพื่อประเมินความพร้อมเเละความคาดหวังของทัพนักกีฬา ก่อนร่วมทำศึกซีเกมส์ ครั้งที่ 30 ระหว่างวันที่ 30 พ.ย.-11 ธ.ค.62 โดยจัดขึ้นเป็นครั้งที่ 3 เมื่อวันที่ 6 พ.ย. ที่ห้อง 222 โซน E สนามราชมังคลากีฬาสถาน โดยมีผู้แทนจาก 8 ชนิดกีฬา เข้าร่วมสรุปความพร้อมและความหวังของแต่ละสมาคมกีฬา ดังนี้ สมาคมกีฬากอล์ฟฯ แจ้งว่า กอล์ฟ มีชิง 4 ทอง ครั้งที่แล้ว ทีมไทย คว้ามา 3 ทอง ส่วนครั้งนี้มั่นใจว่าจะกวาดมาหมดทั้ง 4 ทอง, สมาคมกีฬาว่ายน้ำฯ แจ้งว่า ผลงงานของนักว่ายน้ำไทย 4 ปีที่ผ่านมา ยังลุ่มๆ ดอนๆ นักกีฬาว่ายน้ำส่วนใหญ่เป็นหน้าใหม่ โดยมี "เจมส์บอนด์" ณัฐพงษ์ เกษอินทร์ กับ "เงือกจอย" เจนจิรา ศรีสอาด เป็นความหวัง ขณะที่ "เงือกอุ้ม" ณัฐฐานันท์ จันกระจ่าง อายุมากแล้ว คงเพียงประคองรุ่นน้องเท่านั้น ซึ่งครั้งนี้เราหวังไว้ที่ 2 ทอง ส่วน โปโลน้ำหญิง สาวไทย เป็นแชมป์เก่า ก็หวังจะป้องกันแชมป์ให้ได้ สรุป ทีมว่ายน้ำไทย ตั้งเป้าไว้ที่ 3 ทอง, สมาคมกีฬาอีสปอร์ตฯ แจ้งว่า อีสปอร์ต จัดชิงชัยเป็นครั้งแรก แต่สมาคมฯ วางเป้าไว้ที่ 3 ทอง จากเกม TEKKEN, ROV และ Mobile Legends ซึ่งทั้ง 3 ชนิดกีฬา เรามีนักกีฬาที่มีศักยภาพแข็งแกร่งติดอันดับโลก, สมาคมกีฬาคาราเต้ฯ แจ้งว่า ครั้งนี้มีชิง 11 ทอง สมาคมฯ วางเป้าคว้า 3 ทอง
ขณะที่ สมาคมกีฬามวยสากลฯ นั้น นายสมชาย พูลสวัสดิ์ อุปนายกสมาคมฯ กล่าวว่า ครั้งนี้นักชกไทยพร้อมเต็มที่ โดยมีชิงทั้งหมด 10 รุ่น (ชาย 6 รุ่น, หญิง 4 รุ่น) วางเป้าว่าจะต้องเข้ารอบชิงชนะเลิศทุกรุ่น และคว้าอย่างน้อย 5 ทอง เพราะถ้าในอาเซียน ยังเป็นแชมป์ไม่ได้ ในระดับโลกก็คงไม่ต้องไปหวัง ยิ่งในโอลิมปิกคงไม่ต้องไปพูดถึงแล้ว ส่วนที่กังวัลคือเรื่องของการตัดสินจากกรรมการ, สมาคมกีฬาลอนโบว์ฯ แจ้งว่า ทีมไทย วางเป้าคว้า 2 ทอง จากประเภทชาย 4 และ ประเภทหญิง 3, สมาคมกีฬาปัญจกีฬาฯ แจ้งว่า ซีเกมส์ครั้งนี้มีชิง 6 ประเภท มั่นใจว่าด้วยศักยภาพของนักกีฬาไทย จะคว้าอย่างน้อย 2-3 ทอง โดยมี อินโดนีเซีย เป็นคู่แข่งที่น่ากลัว, สมาคมกีฬาหมากรุกสากลฯ แจ้งว่า ครั้งนี้มีชิง 5 ประเภท สมาคมฯ ตั้งเป้าคว้า 1 ทอง จากแชมป์เก่าอย่าง อวยชัย กองสี นักกีฬาจอมเก๋าของไทยสรุป 8 ชนิดกีฬา ที่เข้ารวมมีทเดอะเพรส กีฬาซีเกมส์ 2019 ครั้งที่ 3 ตั้งเป้าคว้ารวม 24 ทอง เมื่อรวมผลประเมินความหวังในงานมีทเดอะเพรส ครั้งจาก 2 ครั้งที่ผ่านมา ที่คาดหวังรวม 33 ทอง ทำให้เวลานี้ ทัพไทย ตั้งเป้ารวมเเล้ว 57 ทอง. 
