
# Зеленський був готовий оголосити про розслідування проти Байдена — NYT

Published at: **2019-11-07T20:53:00+00:00**

Author: ****

Original: [НВ](https://nv.ua/ukr/world/geopolitics/impichment-trampa-zelenskiy-buv-gotoviy-ogolositi-pro-rozsliduvannya-proti-baydena-50052292.html)

За даними видання, радники Зеленського прийшли до думки, що американська військова допомога на $400 млн і підтримка мирних переговорів переважують ризики втрати двопартійної підтримки в Конгресі США.
Помічники виступали за те, щоб «підкоритися вимогам», сказав NYT Петро Бурковський, старший науковий співробітник Фонду Демократичні ініціативи, який має тісні зв’язки з українським урядом.
Як показали свідчення в.о. посла в Україні Вільяма Тейлора, Трамп хотів, щоб Зеленський в ефірі CNN виступив з публічною заявою про початок розслідування відносно сім'ї Джо Байдена.
За словами одного з неназваних чиновників, які брали участь в обговоренні, майже всі радники Зеленського виступили за публічне оголошення про розслідування. Вони погодилися з тим, що військова допомога, а також дипломатична підтримка з боку США на переговорах щодо Донбасу переважують ризики підтримки однієї сторони в американській політиці.
NYT зазначає, що не всі підтримували цю позицію. Колишній секретар Ради національної безпеки і оборони Олександр Данилюк в інтерв'ю Радіо НВ заявляв, що тепер офісу Зеленського потрібно «виправити помилки» у відносинах з США, і «зокрема, свої».
За даними видання, команда Зеленського планувала, що оголошення буде зроблено 13 вересня в інтерв'ю з Фарідом Закарією, ведучим на CNN.
Але резонанс навколо скарги інформатора на розмову Трампа із Зеленським врятував офіційний Київ від прийняття остаточного рішення і усунув необхідність робити цю заяву.
Скарга інформатора, який повідомив про липневу телефонну розмову між Дональдом Трампом і Володимиром Зеленським, привела до запуску процедури імпічменту.
Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Перед цією розмовою Трамп призупинив виділення військової допомоги Україні.
Тепер демократи намагаються з’ясувати, чи пов’язано рішення Трампа заблокувати військову допомогу Україні зі спробами змусити Київ почати політично мотивоване розслідування проти головного опонента Трампа — Джо Байдена.
Читайте також:
Трамп наполягає, що розмова з Зеленським була «ідеальною» і що в контактах з українською владою не було quid pro quo (послуга за послугу).
