
# دستگیری 13 سارق مسلح در سیستان و بلوچستان

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697152/%D8%AF%D8%B3%D8%AA%DA%AF%DB%8C%D8%B1%DB%8C-13-%D8%B3%D8%A7%D8%B1%D9%82-%D9%85%D8%B3%D9%84%D8%AD-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86)

فرمانده انتظامی سیستان و بلوچستان گفت: ۱۳ نفر از عاملان سرقت‌های به عنف و مسلحانه با تلاش شبانه روزی پلیس در جنوب شرق کشور دستگیر و ۹ فقره سرقت نیز کشف شد.
به گزارش خبرگزاری مهر به نقل از پایگاه خبری پلیس، سردار محمد قنبری اظهار داشت: پلیس آگاهی با همکاری دیگر رده‌های عملیاتی سطح استان سیستان و بلوچستان در بررسی پرونده‌های سرقت‌های به عنف و مسلحانه طی یک هفته گذشته ۱۳ نفر از عاملان این سرقت‌ها را شناسایی و تحت مراقبت قرار دادند.
وی افزود: در این راستا مأموران انتظامی در شهرستان‌های زاهدان، نیکشهر، دلگان و زابل با هماهنگی‌های قضائی طی یک هفته گذشته این سارقان را دستگیر کردند.
فرمانده انتظامی سیستان و بلوچستان ادامه داد: در جریان دستگیری این سارقان و در بازرسی از مخفیگاه آنان سه دستگاه تلفن همراه مسروقه، مقادیری وجه نقد به همراه سه قبضه اسلحه کلت کمری با سه تیغه خشاب و ۱۰عدد فشنگ جنگی و چندین قبضه قمه و سلاح سرد کشف شد.
وی گفت: متهمان در بازجوئی‌های به عمل آمده به یک فقره سرقت مسلحانه خودرو، پنج فقره سرقت به عنف تلفن همراه، ۲ فقره سرقت به عنف منزل و یک فقره سرقت به عنف موتورسیکلت اعتراف کردند.
سردار قنبری با اشاره به ادامه تحقیقات از متهمان برای کشف دیگر جرائم احتمالی تصریح کرد: پلیس سیستان و بلوچستان بر تداوم اجرای طرح‌های ارتقاء امنیت اجتماعی بویژه در برخورد با جرایم خشن و سرقت‌های مسلحانه برای افزایش رفاه اجتماعی شهروندان با حداکثر توان خود ادامه خواهد داد و در این مسیر از هیچ تلاشی دریغ نخواهد کرد.
