
# Prawnik radzi: Wygrana sprawa to nie wszystko

Published at: **2019-11-04T16:00:12+00:00**

Author: ****

Original: [Gazeta Olsztyńska](http://gazetaolsztynska.pl/615495,Prawnik-radzi-Wygrana-sprawa-to-nie-wszystko.html)


        Każdy dłużnik, który ukrywa, niszczy czy darowuje składniki swojego majątku zajęte lub zagrożone zajęciem podlega karze pozbawienia wolności od 3 miesięcy do 5 lat.
      
1. Niekiedy, gdy nie można inaczej rozwiązać sporu i odzyskać np. udzielonej pożyczki czy wyegzekwować faktury, trzeba udać się ze sprawą do sądu. Oczywiście, każdy proces cywilny wymaga odpowiedniego przygotowania. Nie wystarczy mieć rację – trzeba ją jeszcze udowodnić. Do tego potrzeba nie tylko odpowiednich dowodów, ale także umiejętności ich właściwego i terminowego zgłoszenia a nadto wskazania, jakie okoliczności chcemy w ten sposób udowodnić. 2. Załóżmy jednak, że z sukcesem przeszliśmy tą trudną drogę i sąd wydaje korzystne orzeczenie. W końcu staje się ono prawomocne i wtedy można oczekiwać, że druga strona je zrealizuje. Tyle że to często, niestety, tylko płonne nadzieje i tak konieczne staje się rozpoczęcie postępowania egzekucyjnego. Aby było ono skuteczne, co jasne, dłużnik musi mieć jakiś majątek. Jeśli go nie ma, bo przykładowo, zanim zapadł prawomocny wyrok w naszej sprawie zdążył go spieniężyć a gotówka zniknęła, to wówczas egzekucja będzie mocno utrudniona.3. Rzecz jasna, takie celowe wyzbywanie się swojego majątku może być uznane za przestępstwo. Zgodnie z art. 300 § 2 Kodeksu karnego każdy, kto w celu udaremnienia wykonania orzeczenia sądu lub innego organu państwowego, udaremnia lub uszczupla zaspokojenie swojego wierzyciela przez to, że usuwa, ukrywa, zbywa, darowuje, niszczy, rzeczywiście lub pozornie obciąża albo uszkadza składniki swojego majątku zajęte lub zagrożone zajęciem, bądź usuwa znaki zajęcia, podlega karze pozbawienia wolności od 3 miesięcy do 5 lat. Wciąż jednak nie rozwiązuje to problemu niezaspokojonego przez dłużnika roszczenia. Aby przynajmniej postarać się uniknąć takich problemów w przyszłości, warto już w chwili, gdy proces się rozpoczyna, pomyśleć o zabezpieczeniu naszych roszczeń.4. Udzielenia zabezpieczenia może żądać każda strona lub uczestnik postępowania, jeżeli uprawdopodobni roszczenie oraz interes prawny w udzieleniu zabezpieczenia.Odformalizowany charakter uprawdopodobnienia wymaganego na potrzeby udzielenia zabezpieczenia roszczenia rzutuje na sposób oceny materiału dowodowego zaoferowanego na etapie składania wniosku o udzielenie zabezpieczenia. Co przy tym istotne, jako iż postępowanie zabezpieczające nie dotyczy rozstrzygania istoty sprawy, sąd rozpatrujący sprawę opiera się na ocenach dokonywanych przy mniej wnikliwej analizie dowodów. 5. Dlatego należy przyjąć, że roszczenie jest uprawdopodobnione, jeżeli na pierwszy rzut oka, tj. bez głębszego wnikania we wszystkie możliwe aspekty faktyczne i prawne sprawy, istnieje szansa, w świetle przytoczonych przez stronę twierdzeń faktycznych popartych dowodami, że to roszczenie stronie faktycznie przysługuje. Nie trzeba więc przedstawiać niepodważalnych dowodów (SA w Krakowie, I ACz 1036/15).6. Interes prawny w udzieleniu zabezpieczenia istnieje wtedy, gdy brak zabezpieczenia uniemożliwi lub poważnie utrudni wykonanie zapadłego w sprawie orzeczenia lub w inny sposób uniemożliwi lub poważnie utrudni osiągnięcie celu postępowania w sprawie.Do przykładowych sposób zabezpieczenia roszczeń pieniężnych należą zajęcie ruchomości, wynagrodzenia za pracę, wierzytelności z rachunku bankowego, obciążenie nieruchomości obowiązanego hipoteką przymusową, ustanowienie zakazu zbywania lub obciążania nieruchomości, która nie ma urządzonej księgi wieczystej lub której księga wieczysta zaginęła lub uległa zniszczeniu, czy też ustanowienie zarządu przymusowego nad przedsiębiorstwem lub gospodarstwem rolnym.7. Jak zatem widać, zabezpieczenie może przybierać dość szeroką formułę, a jego wcześniejsze ustanowienie może w przyszłości pozwolić sprawnie przeprowadzić egzekucję po wygranym procesie.

        dr Łukasz Chojniakadwokat, założyciel i partner w Kancelarii Chojniak i Wspólnicy Adwokaci Sp. p.
      
