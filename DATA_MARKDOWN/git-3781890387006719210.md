
# บี.กริมคาดแผนร่วมทุนปิโตรฯเวียดนามสรุปปีหน้า 

Published at: **2019-11-04T08:59:00+00:00**

Author: ****

Original: [เดลินิวส์](https://www.dailynews.co.th/economic/739955)


        บี.กริม ลงนามความร่วมมือปิโตรเวียดนามเพาเวอร์ ศึกษาพัฒนาสร้างโรงไฟฟ้าขนาด 3,000 เมกะวัตต์    คาดได้ข้อสรุปแผนร่วมลงทุนไตรมาส 1/63 
      
นางปรียนาถ สุนทรวาทะ ประธานเจ้าหน้าที่บริหาร บมจ.บี.กริม เพาเวอร์ หรือ BGRIM  เปิดเผยว่า  ได้ลงนามสัญญาความร่วมมือกับ บริษัท ปิโตร เวียดนาม เพาเวอร์ (Petrovietnam Power Corporation) เพื่อร่วมศึกษาและพัฒนาโครงการโรงไฟฟ้าขนาดกำลังการผลิต 3,000 เมกะวัตต์ โดยใช้ก๊าซธรรมชาติเหลว (LNG) เป็นเชื้อเพลิง รวมถึงโครงการนำเข้าและจำหน่าย LNG เพื่อใช้เป็นเชื้อเพลิงสำหรับโรงงานผลิตไฟฟ้าในประเทศเวียดนาม โดยมีนายเหวียน ซวน ฟุก นายกรัฐมนตรี สาธารณรัฐสังคมนิยมเวียดนาม และ นายอนุทิน ชาญวีรกุล รองนายกรัฐมนตรี ให้เกียรติร่วมเป็นสักขีพยานในการลงนามในครั้งนี้ สำหรับโครงการโรงไฟฟ้าเชื้อเพลิงดังกล่าว  แบ่งเป็นโครงการที่ บริษํท ปิโตรเวียดนาม เพาเวอร์ เดินเครื่องแล้วตั้งแต่ปี  57 กำลังการผลิตเฟสแรกขนาด 1,500 เมกะวัตต์ ตั้งอยู่ในจังหวัดกาเมา (Ca Mau) ประเทศสาธารณรัฐสังคมนิยมเวียดนาม ประสบปัญหาก๊าซไม่เพียงพอกับความต้องการใช้เป็นเชื้อเพลิงในการผลิตไฟฟ้า จึงไม่สามารถเดินเครื่องผลิตไฟฟ้าได้  ดังนั้นบริษัท ปิโตรเวียดนาม เพาเวอร์ ขอให้ บี.กริม เพาเวอร์ ร่วมถือหุ้นในโรงไฟฟ้าก๊าซและธุรกิจจัดหา LNG เนื่องจากบริษัท ปิโตรเวียดนาม เพาเวอร์ เห็นศักยภาพด้านการบริหารจัดการโรงไฟฟ้าของบริษัท บี.กริม เพาเวอร์ รวมถึงความสามารถในการจัดหา LNG ด้วย ส่วนอีก 1,500 เมกะวัตต์ อยู่ในแผนขยายลงทุนในเฟส 2 ที่ตั้งอยู่ในพื้นที่เดียวกัน อย่างไรก็ตาม  สัดส่วนการถือหุ้นร่วมกับทาง บริษัท ปิโตรเวียดนาม เพาเวอร์ ทั้งในส่วนของโรงไฟฟ้าและธุรกิจจัดหานำเข้าและจำหน่าย LNG นั้น อยู่ในขั้นตอนการศึกษา  คาดว่าจะสามารถเสนอเข้าที่ประชุมคณะกรรมการของบริษัท ได้ในช่วงต้นปี 63 และได้ข้อสรุปแผนร่วมทุนในโครงการดังกล่าว รวมถึงเงินลงทุนทั้งหมดได้ภายในไตรมาส 1/63
