
# ΥΠΑΜ: Σθεναρή η στήριξη Ελλάδας και Αιγύπτου στον αγώνα της Κύπρου

Published at: **2019-11-05T20:17:00+00:00**

Author: **SigmaLive**

Original: [SIGMALIVE](https://www.sigmalive.com/news/politics/595906/ypam-sthenari-i-stiriksi-elladas-kai-aigyptou-ston-agona-tis-kyprou)

Την ευγνωμοσύνη του προς τους ομολόγους του της Ελλάδας και της Αιγύπτου εξέφρασε ο Κύπριος Υπουργός Άμυνας, Σάββας Αγγελίδης, για την σθεναρή και σταθερή υποστήριξη των δύο χωρών στον δίκαιο αγώνα της Κύπρου.  Σε δηλώσεις του, μετά το πέρας της Τριμερούς Συνάντησης Ελλάδας, Κύπρου, Αιγύπτου σε επίπεδο Υπουργών Άμυνας, ο κ. Αγγελίδης σημείωσε ότι οι τρεις Υπουργοί συζήτησαν τις συνεχιζόμενες παράνομες ενέργειες της Τουρκίας στην Αποκλειστική Οικονομική Ζώνη και στην θαλάσσια περιοχή της Κυπριακής Δημοκρατίας. «Ενέργειες, οι οποίες παραβιάζουν την κυριαρχία και τα κυριαρχικά δικαιώματα της Κυπριακής Δημοκρατίας, συνιστώντας κατάφωρη παραβίαση των νόμων του Διεθνούς Δικαίου», σημείωσε ο κ. Αγγελίδης. Παράλληλα, ο κ. Αγγελίδης ανέφερε ότι συζητήθηκαν τρόποι ενίσχυσης της ήδη άριστης συνεργασίας των τριών χωρών σε θέματα ασφάλειας και άμυνας και αναλύθηκαν οι εξελίξεις στην Ανατολική Μεσόγειο και η λήψη συγκεκριμένων ενεργειών προς υλοποίηση του στόχου της επίτευξης της ειρήνης, της σταθερότητας και ευημερίας των λαών μας. «Η τριμερής συνεργασία των χωρών μας σε θέματα άμυνας και ασφάλειας, το 2020 θα ενισχυθεί ακόμη περισσότερο, στέλνοντας το μήνυμα ότι η στενή σχέση και συνεργασία των περιφερειακών χωρών ενδυναμώνει την ασφάλεια και αποτελεί ισχυρή ασπίδα έναντι παράνομων και τρομοκρατικών ενεργειών», ανέφερε ο Κύπριος Υπουργός Άμυνας.  Αναφορικά με τις εξελίξεις στο Συριακό, ο κ. Αγγελίδης σημείωσε ότι είναι κοινή η καταδίκη της τουρκικής εισβολής καθώς τίθεται σε κίνδυνο ο αγώνας που έγινε τα τελευταία χρόνια ενάντια στην τρομοκρατία ενώ δημιουργείται εκ νέου ανθρωπιστική κρίση με αύξηση της ροής των μεταναστών και τις σοβαρές συνέπειες που δημιουργεί η κατάσταση αυτή. «Ανταλλάξαμε επίσης απόψεις σε σχέση με την έκρυθμη πολιτική κατάσταση στη Λιβύη και τονίσαμε την ανάγκη εξεύρεσης πολιτικών λύσεων στα προβλήματα, προκειμένου η περιοχή της Ανατολικής Μεσογείου να έχει πολιτική σταθερότητα και ασφάλεια. Η δημιουργία συνθηκών ευημερίας θα εμποδίσει την ανάπτυξη τρομοκρατικών δράσεων και την αύξηση των μεταναστευτικών ροών σε άλλες χώρες», πρόσθεσε ο Υπουργός Άμυνας.  Ο κ. Αγγελίδης ανακοίνωσε ότι η επόμενη Τριμερής Συνάντηση θα γίνει στην Κύπρο το 2020.  Σημειώνεται ότι αύριο Τετάρτη 6 Νοεμβρίου, οι τρεις Υπουργοί Άμυνας Ελλάδος – Αιγύπτου – Κύπρου θα παρακολουθήσουν την τελική φάση της διακλαδικής άσκησης «Μέδουσα 9» στην ευρύτερη περιοχή της Κρήτης. Από πλευράς Αιγύπτου, συμμετέχουν κομάντος και επίλεκτοι του αιγυπτιακού στρατού, το πλοίο μεταφοράς ελικοπτέρων (ελικοπτεροφόρο) «Gamal Abdel Nasser», η φρεγάτα «El Fateh», ένα υποβρύχιο Type 209, η πυραυλάκατος «Sulayman Ezzat» και μαχητικά F-16. Από την Ελλάδα συμμετέχουν, μεταξύ άλλων, μία φρεγάτα, ένα υποβρύχιο, μαχητικά F-16 και πολεμικά πλοία, ενώ από την Κύπρο συμμετέχει ένα πλοίο και δυνάμεις των ειδικών δυνάμεων. Πηγή: ΚΥΠΕ 
