
# ابراز نگرانی کرملین نسبت به گام چهارم کاهش تعهدات برجامی ایران

Published at: **2019-11-05T15:31:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620057/%D8%A7%D8%A8%D8%B1%D8%A7%D8%B2-%D9%86%DA%AF%D8%B1%D8%A7%D9%86%DB%8C-%DA%A9%D8%B1%D9%85%D9%84%DB%8C%D9%86-%D9%86%D8%B3%D8%A8%D8%AA-%D8%A8%D9%87-%DA%AF%D8%A7%D9%85-%DA%86%D9%87%D8%A7%D8%B1%D9%85-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%A7%DB%8C%D8%B1%D8%A7%D9%86)


        سخنگوی کاخ کرملین با ابراز نگرانی نسبت به گام چهارم ایران در راستای کاهش تعهدات برجامی‌اش تاکید کرد که نابودی توافق جامع هسته‌ای هیچ نتیجه خوبی در بر ندارد.
      

        آفتاب‌‌نیوز :
      
 دمیتری پسکوف سخنگوی کاخ ریاست جمهوری روسیه (کرملین) امروز (سه‌شنبه) پس از آنکه ایران اعلام کرد گام چهارم برای کاهش اجرای تعهداتش در برجام را اجرایی می‌کند، گفت: روسیه نگرانی‌های تهران نسبت به تحریم‌ها را درک می‌کند، اما ما اقدام ایران (درخصوص برجام) را نیز نگران کننده می‌دانیم.
به گزارش خبرگزاری تاس، پسکوف تصریح کرد: ما از نگرانی‌های ایران، باتوجه به سابقه برخی کشور‌ها و تحریم‌های غیرقانونی و غیر قابل قبول (آمریکا) علیه ایران مطلع هستیم، اما به‌طور همزمان، تحولات پیرامون این وضعیت را با نگرانی دنبال می‌کنیم چراکه نابودی توافق جامع هسته‌ای هیچ نتیجه خوبی در پی نخواهد داشت.
جمهوری اسلامی ایران پس از گذشت یک سال از نقض برجام توسط آمریکا و خروج یک‌جانبه این کشور از توافق که به بازگرداندن تحریم‌ها علیه تهران منجر شد و همچنین بد عهدی طرف‌های اروپایی در عمل به تعهداتشان اعلام کرد که طبق متن این توافق، اجرای برخی تعهداتش را کاهش خواهد داد، مگر اینکه اروپا برای حفظ برجام اقدامی موثر و عملی انجام دهد.
در همین راستا، حجت‌الاسلام حسن روحانی رئیس جمهوری کشورمان امروز (سه‌شنبه) با اعلام آغاز گام چهارم کاهش تعهدات برجامی ایران و با اشاره به اقدامات ایران برای کاهش تعهدات برجامی خود اظهار کرد: من امروز به ۱+۴ اعلام می‌کنم که فعالیت ما با نظارت آژانس انرژی اتمی خواهد بود. گام چهارم نیز مانند سه گام دیگر قابل بازگشت است و اگر آن‌ها به تعهدات خود در اول ژانویه ۲۰۱۷ بازگردند ما هم به این تاریخ برمی‌گردیم.
روحانی با بیان اینکه ما در عین حال به تمام مذاکرات پشت پرده متعهد هستیم، خاطر نشان کرد: ما مذاکرات را ادامه می‌دهیم. البته، چون در هفته‌های اخیر به توافق نرسیدیم گام چهارم را برمی‌داریم، اما در دو ماه آینده به مذاکرات ادامه می‌دهیم و اگر همه تحریم‌ها برداشته شد و ما توانستیم نفت را بفروشیم و از سود بانک‌های خود استفاده کنیم ما هم به شرایط گذشته بازمی‌گردیم. من معتقدم ما راه درستی انتخاب کردیم و دنیا باید بداند که ملت ایران هم مقاوم است و هم اهل مذاکره.
