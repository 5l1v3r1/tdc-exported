
# Falsi Modigliani, indagato pittore di Modena. Sequestri per centinaia di milioni

Published at: **2019-11-04T12:37:27+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/modena/cronaca/falsi-dipinti-modigliani-indagato-pittore-1.4869000)

Modena, 4 novembre 2019 – Un laboratorio all’interno del quale avrebbe riprodotto, e dunque falsificato, dipinti e disegni attributi a grandissimi maestri dell’arte. Nello specifico, nove dipinti e tredici disegni attribuiti ad Amedeo Modigliani, tredici dipinti attribuiti a Lucian Freud, due dipinti attribuiti ad Antonio Bueno e un’ultima opera falsamente ricondotta a Maurice Utrillo. È questo che il reparto operativo dei carabinieri Tutela Patrimonio culturale hanno trovato in un laboratorio di un pensionato modenese abile pittore, 69 anni. I quadri sequestrati erano - si è appreso dagli investigatori - tra il laboratorio e l'abitazione.A portare lì i militari dell’Arma sono state le indagini coordinate dalla procura di Spoleto che sta lavorando in merito ad una attività illecita di certificazione ed attribuzione di beni d’arte a vari artisti, fra i quali appunto Modigliani, che sarebbe stata realizzata, dietro pagamento di un compenso, dal ‘concept board’ dell’Istituto Amedeo Modigliani, appunto di Spoleto. Secondo le indagini, difatti, tutte le certificazioni sono state sottoscritte dal presidente dell’Istituto. L'inchiesta - coordinata dalla procura di Spoleto - è partita da una mostra a Palazzo Bonocore di Palermo. Assieme a Modena, sono state fatte numerose perquisizioni anche a Roma e Spoleto a carico del presidente dell'Istituto Amedeo Modigliani e del curatore della mostra, entrambi indagati.
I militari hanno recuperato anche numerosi timbri, sigilli e vecchie etichette, nonché materiale ritenuto idoneo alla falsificazione, riscontrato anche sul retro dei quadri. Il valore delle opere sequestrate, qualora fossero state immesse sul mercato come autentiche, sarebbe ammontato - hanno riferito i militari - a centinaia di milioni di euro. Alcune delle opere falsificate erano state esposte nel corso della mostra "Gli amici di Modigliani e l'agguato sociale", tenutasi presso la Casa Amedeo Modigliani di Spoleto in occasione del Festival dei due Mondi e prima ancora a quella "Modigliani e l'art nègre", sempre a Spoleto.
Proprio nell’ambito delle indagini in merito all’Istituto erano già state sequestrate ventisette opere ritenute essere false. Il 69enne, il cui laboratorio si trovava in città ed è stato perquisito, potrebbe essere legato secondo gli inquirenti proprio alla produzione dei falsi nell’ambito ora oggetto delle indagini. L’uomo è ora indagato per violazione del codice dei beni culturali.
Iscriviti alla newsletterRimani sempre aggiornato sulle notizie nazionaliAccedi per Iscriverti
