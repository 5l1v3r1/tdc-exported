
# Легендата на френското кино Катрин Деньов е приета в болница

Published at: **2019-11-06T15:25:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/legendata-na-frenskoto-kino-katrin-denyov-e-prieta-v-bolnica.html)

Легендарната френска актриса Катрин Деньов е приета тази нощ в болница в Париж.
76-годишната Деньов е получила инсулт. Според информацията двигателната ѝ система не е засегната, а състоянието и е напълно обратимо.
Снощи Катрин Деньов снима поредни епизоди от филма с работно заглавие "Приживе". В него тя играе майка, чийто син е в много тежко здравословно състояние. Снима се в болница край Париж.
На актрисата й прилошава и първа помощ оказват лекарите около снимачния екип. Според нейни близки, тя е преуморена от свръхнатоварения си график.
Актрисата е един от символите на френското кино. Наричат я „Ледената кралица” заради деликатната красота и хладните маниери.
Три филма с нейно участие излязоха от началото на годината. Още един се очаква през декември, а снимките на още един трябва да започнат до седмици.
Звездата на френското кино от филми като "Шербургските чадъри", "Дневна красавица", "Последното метро", "Индокитай" е муза на някои от най-големите режисьори на 20ти век - Режис Варние, Луис Бунюел, Роман Полански.
Катрин Деньов никога не е получавала Оскар, но има признанието за най-добра актриса от фестивалите в Кан, Венеция и Берлин.
