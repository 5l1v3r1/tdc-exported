
# Прем’єр Британії каже, що не дозволить другий референдум про незалежність Шотландії

Published at: **2019-11-03T14:25:06+00:00**

Author: ****

Original: [Європейська правда](https://www.eurointegration.com.ua/news/2019/11/3/7102573/)

Прем’єр-міністр Британії Борис Джонсон виключив надання дозволу на повторне голосування щодо незалежності Шотландії, поки він перебуває на прем’єрській посаді.
Про це повідомляє "Європейська правда" з посиланням на BBC.
Джонсон заявив, що його уряд не дасть добро на проведення ще одного юридично обов'язкового референдуму.
"Я не думаю, що люди в цій країні думають, що референдуми дуже хороші для гармонії. У нас був один референдум в 2014 році, британському народу, народу Шотландії, сказали тоді, що такі події відбуваються раз у покоління" – сказав він.
Відповідаючи на питання, чи дасть він дозвіл на проведення референдуму про незалежність в якості прем'єр-міністра, Джонсон заявив: "Ні, я не хочу проведення референдуму. Але я не бачу причин повертатися до цього".
Перший міністр Шотландії Нікола Стерджен назвала позицію блокування чергового референдуму про незалежність "неприйнятною".
Шотландський уряд хоче поставити питання про незалежність на нове голосування у другій половині 2020 року і почав законодавчий процес у місцевому парламенті для досягнення цієї мети.
Однак для того, щоб будь-який референдум був юридично зобов'язуючим, йому потрібне зелене світло від уряду Британії.
