
# Pejners se budi

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/kosarka/vesti/pejners-se-budi/341471)

Mnogo se polemisalo na početku sezone o Partizanovim “stranim” pojačanjima. Trener Andrea Trinkijeri gotovo da je u potpunosti rekonstruisao ekipu, pa su se sa razlogom od svih očekivale dobre partije.
Od nekih smo ih već dobili - Rašon Tomas je od samog starta pokazao kakva je zver, a šlag na tortu stavio je na jučerašnjem meču protiv FMP-a, na kojem je postigao 23 poena uz indeks 31. Standardno dobar bio je Vil Mozli, koji Partizanu daje neophodnu čvrstinu pod samim obručem. Kori Volden sinoć nije igrao, ali je pokazao da može da bude od velike koristi Andrei Trinkijeriju, kada govorimo o organizaciji napada. Ali šta reći za Žanisa Pejnersa?
Letonski košarkaš nije baš blistao na početku sezone. Igra u odbrani nije bila na najboljem mogućem nivou, što je omogućilo rivalima da neretko dođu do zaista lakih koševa u igri jedan na jedan. Nije sve baš išlo najsjajnije ni u napadu, pa je Andrea Trinkijeri davao Pejnersu nešto manju minutažu.
Jasno je da je naporan raspored delom uticao na to da Letonac ne ispolji sav svoj potencijal odmah na startu takmičenja, mnogi su počeli i da sumnjaju da li je on pravo pojačanje za crno-belu ekipu, ali Pejners je tokom tekuće sedmice polako počeo da se budi i da “pokazuje puls”.
Može se reći da je protiv na meču protiv Limoža ove nedelje u Evrokupu, Žanis Pejners igrao glavnu ulogu u rukovođenju odbrane. Provevši na terenu gotovo 27 minuta, bio je to jasan pokazatelj da mu Andrea Trinkijeri veruje i da je napravio korak unapred u odnosu na neke prethodne utakmice. Solidan je bio i u ofanizvnom delu igre, gde je upisao osam poena.
Sinoć protiv FMP-a, Pejners je pružio možda i najbolju partiju od kako je došao u Partizan. U napadu je bio bez greške, pošto iz igre nije promašio, pritom upisavši devet poena, ali navijače i stručni štab crno-belih može da raduje činjenica da je Pejners konačno počeo da liči na pravi bedem u odbrambenoj liniji Parnog valjka.
Nakon nekoliko “minusa”, Letonac je polako počeo da skuplja i “pluseve” kod stručnog štaba Partizana. Svakom novom partijom, polako počinje da uliva nadu da bi i definitivno mogao da preuzme jednu od glavnih uloga na svojoj poziciji i tako reši crno-bele muka oko eventualne potrage za novin pojačanjima.
Sada samo ostaje da konačno “proradi” i Artjom Parahovski...
Piše: Srđan TODOROVIĆFoto: Star Sport, MN Press
