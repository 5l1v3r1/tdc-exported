
# Мати Гандзюк розповіла, про що її дочка говорила незадовго до смерті

Published at: **2019-11-04T20:48:02+00:00**

Author: ****

Original: [Слово і Діло](https://www.slovoidilo.ua/2019/11/04/novyna/suspilstvo/maty-handzyuk-rozpovila-pro-yiyi-dochka-hovoryla-nezadovho-smerti)


        Мати активістки Катерини Гандзюк повідомила, про що її дочка говорила незадовго до смерті.
      
Про це вона розповіла на брифінгу в понеділок, 4 листопада, повідомляє Укрінформ.
«Коли вона помирала, останні слова, які вона сказала, коли прощалася з Гандзюк (батьком - ред.), були такими: «Я їх недооцінила, а вони мене переоцінили». Коли він прийшов вранці до лікарні, о 8:40 Катя вже померла», - зазначила Надія Гандзюк.
Матір загиблої також повідомила, що в день нападу на Катерину, коли вона йшла на роботу, в будинку були відключені і ліфт, і світло, а також була відсутня вода.
«В день вбивства Каті, коли вона йшла на роботу, в будинку було відключено ліфт, відключено світло і не було води. І коли Катю облили кислотою, то жінки, які працювали в невеликому магазині десь у метрах 10 від місця злочину, обливали її газованою водою, змивали цю кислоту. Я до сих пір не можу виходити на балкон, на якому лежить рюкзак Каті, а він забрав на себе значну частку тієї кислоти, зараз це купа чорного бруду. Катя померла б на місці, якби не той рюкзак. А вона ще мужньо боролася, бо було сильне бажання жити», - сказала вона.
У той же час Надія Гандзюк висловила сумнів, що відключення ліфта, води й світла було випадковим.
«Ви думаєте, що відключили воду, світло і ліфт - і вона з сьомого поверху спускалася, і ці особи дивилися на неї в віконце, як вона спускалася і стояли на сходинках, чекали її - це не влада зробила, а наше ОСББ відключило? Я сумніваюся, дуже сумніваюся», - підкреслила вона.
Нагадаємо, Гандзюк посмертно вручили міжнародну премію.
Також відзначимо, СБУ назвала основну версію мотиву вбивства Гандзюк.
Хочете обговорити цю новину? Долучайтеся до телеграм-чату CHORNA RADA
