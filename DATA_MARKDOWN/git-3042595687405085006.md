
# Stort oljefunn i Nordsjøen

Published at: **2019-11-06T07:06:30+00:00**

Author: **Jesper Nordahl Finsveen**

Original: [Dagbladet.no](https://www.dagbladet.no/nyheter/stort-oljefunn-i-nordsjoen/71787792)

Equinor har gjort et av årets største olje- og gassfunn. Opp mot 100 millioner fat med olje eller gass er funnet i en undersøkelsesbrønn ved Fram-feltet i Nordsjøen.
Det melder Equinor i en pressemelding fredag morgen.
- Vi gjør et av årets største funn i det aller mest modne området på norsk sokkel, ikke langt fra Troll-feltet. Det viser hvilke muligheter som fortsatt finnes for verdiskaping og inntekter fra denne næringen, sier letedirektør for norsk og britisk sokkel i Equinor, Nick Ashton.
Funnet ble gjort 3,2 kilometer sørvest for Fram-feltet på et sted hvor havdybden er 350 meter. Det vil trolig bli knyttet opp mot eksisterende infrastruktur.
- Etter mer enn femti år med geologiske undersøkelser på norsk sokkel så lærer vi stadig nye ting, og vi finner hydrokarboner hvor vi tidligere ikke trodde det fantes, sier Ashton.
Han har tro på at oljen og gassen i området kan utvinnes med god lønnsomhet og lav CO2-intensitet.
Equinor har en andel på 45 prosent av utvinningslisensen, mens partnerne ExxonMobil, Idemitsu Petroleum og Neptune Energy har henholdsvis 25 prosent, 15 prosent og 15 prosent.
