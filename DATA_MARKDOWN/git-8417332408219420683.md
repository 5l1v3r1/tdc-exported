
# Boligprisene gikk ned i oktober og skal videre nedover

Published at: **2019-11-05T10:01:34+00:00**

Author: **Synne Hellum Marschhäuser**

Original: [adressa.no](https://www.adressa.no/bolig/Na-kommer-tallene-Har-boligprisene-sunket-mer-enn-ventet-13527b.html)

Den moderate prisutviklingen i boligmarkedet vedvarte i oktober.
Boligprisene i Norge sank med 0,8 prosent oktober 2019. Korrigert for sesongvariasjoner var prisutviklingen flat.
Boligprisene er 2,4 prosent høyere enn for ett år siden.
– Markedet har i store deler av 2018 og hele 2019 vært kjennetegnet av moderat prisutvikling, stor aktivitet og små regionale forskjeller. Denne trenden fortsatte i all hovedsak i oktober, og vi venter det vil fortsette også i månedene fremover, sier Christian Vammervold Dreyer, administrerende direktør i Eiendom Norge ifølge en pressemelding.

        – Den moderate prisutviklingen i boligmarkedet vedvarte i oktober. Vi venter at boligprisene, som normalt for årets siste kvartal, vil falle de neste månedene.
      
Det ble solgt 9184 boliger i Norge, 1,7 prosent flere enn tilsvarende måned i 2018.
Tallene ble lagt frem av Eiendom Norge tirsdag formiddag i samarbeid med Finn og Eiendomsverdi.
Det tok gjennomsnittlig 47 dager å selge bolig i oktober. I Oslo ble boligene solgt etter 25 dager, mens det tok lengst tid i Kristiansand og Stavanger med omegn, 72 dager.
Den nominelle prisstigningen forteller hvordan boligprisene utvikler seg fra måned til måned i prosent. Den forteller dermed hvor mye gjennomsnittprisene på boliger har økt eller sunket i faktisk kroner og øre fra en måned til en annen, omregnet i prosent.

        Sesongkorrigerte priser:
      
Mange tall og mye statistikk viser av ulike årsaker et fast sesongmønster gjennom året.
Eksempler: Forbruket i november og desember vil være påvirket av at vi kjøper inn ekstra til jul. Forbruksveksten regnet fra måneden før kan derfor bli ekstra stor. Plasseringen av høytider og høytidsdager vil også være viktig for mange tall.
Sesongjusteringen forsøker å fjerne slik effekter i månedstall eller kvartalstall.
Når tallene er sesongjustert, blir de lettere å tolke og analysere som uttrykk for den underliggende utviklingen. Ved at sesongeffekten er rensket ut, vil månedstall og kvartalstall kunne sammenlignes med andre slike tall, uansett hvilket kvartal eller hvilken måned det er snakk om.

        Kilde: Huseiernes Landsforbund, NEF
      
Oslo: Prisene sank med 0,8 prosent og sesongkorrigert ned 0,3 prosent. Tolvmånedersveksten ligger på 3,8 prosent og medianboligen lå på 5.282.811 kroner.
Bergen: Prisene steg 1,2 prosent og korrigert for sesongvariasjoner opp 1,5 prosent. Tolvmånedersveksten ligger på 3,6 prosent. Det ble solgt 583 boliger, 2,6 prosent flere enn oktober 2018. Omsetningstiden var lavere enn landet for øvrig med 37 dager og medianboligen kostet 2.980.000 kroner.
Trondheim: Prisene sank 0,4 prosent. Korrigert for sesongvariasjoner forble prisene uendret. Tolvmånedersveksten er på 0,2 prosent. Det ble solgt 479 boliger, 13,5 prosent flere enn oktober 2018. Omsetningstiden lå på 48 dager og medianboligen kostet 3.100.000 kroner.
Stavanger: Boligprisene i Stavanger sank med 1,8 prosent i oktober og korrigert for sesongvariasjoner sank prisene 0,8 prosent. Prisene har sunket 2,3 prosent de siste tolv månedene. Det ble solgt 450 boliger, 5,4 prosent flere enn i oktober 2018. Det tok 72 dager å selge bolig i Stavanger i oktober og medianboligen kostet 3.207.820 kroner.
Kristiansand: Prisene sank 1,5 prosent nominelt og gikk ned 0,4 prosent sesongkorrigert. Tolvmånedersveksten var flat og medianboligen kostet 3.157.152 kroner.
Tromsø: Prisene sank 0,1 prosent nominelt og steg 0,3 prosent sesongkorrigert. Tolvmånedersveksten lå på 3,3 prosent og medianboligen kostet 4.186.230 kroner.
Fredag meldte OBOS om prisnedgang på 2,8 prosent i Oslo. Kvadratmeterprisen lå på 62.882 kroner. Prisene har steget 5,4 prosent så langt i år.
– Prisnedgangen i oktober er overraskende stor. En grunn kan være at boligtilbudet fortsatt er svært høyt og boligkjøperne har mye å velge i. Det kan også være at de fire rentehevingene begynner å merkes, selv om vi først vil se full effekt av disse litt lenger frem i tid, sier sjeføkonom Sissel Monsvold i OBOS i en pressemelding.
− Noe av prisnedgangen i Oslo kan forklares med at det har vært omsatt flere store boliger, og de har lavere gjennomsnittspris per kvadratmeter enn små boliger, sier Monsvold.

        Boligprisstatistikken gis ut av Eiendom Norge i samarbeid med Eiendomsverdi og Finn.no. Finn.no og Schibsted-avisene er i samme konsern.
      
