
# نخست وزیر اقلیم کردستان: از اصلاحات پیشنهادی عبدالمهدی حمایت می‌کنیم/ انتخابات در شرایط فعلی به صلاح عراق نیست

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697077/%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D8%A7%D9%82%D9%84%DB%8C%D9%85-%DA%A9%D8%B1%D8%AF%D8%B3%D8%AA%D8%A7%D9%86-%D8%A7%D8%B2-%D8%A7%D8%B5%D9%84%D8%A7%D8%AD%D8%A7%D8%AA-%D9%BE%DB%8C%D8%B4%D9%86%D9%87%D8%A7%D8%AF%DB%8C-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C-%D8%AD%D9%85%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%DB%8C%D9%85-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AF%D8%B1-%D8%B4%D8%B1%D8%A7%DB%8C%D8%B7-%D9%81%D8%B9%D9%84%DB%8C-%D8%A8%D9%87-%D8%B5%D9%84%D8%A7%D8%AD-%D8%B9%D8%B1%D8%A7%D9%82-%D9%86%DB%8C%D8%B3%D8%AA)


        اقلیم کردستان از اصلاحات دولت عادل عبدالمهدی، نخست وزیر عراق حمایت می‌کند و خواهان اجرای فوری آن است.
      
نیچروان بارزانی، نخست وزیر اقلیم کردستان عراق در پی دیدار روز سه شنبه با برهم صالح، رئیس جمهور عراق موضعش در قبال اصلاحات پیشنهادی در قانون اساسی عراق و برگزاری انتخابات زودهنگام را اعلام کرد.
به گزارش ایسنا، به نقل از فرات نیوز، نیچروان بارزانی، نخست وزیر دولت اقلیم کردستان عراق در پی این دیدار گفت: اقلیم کردستان نمی‌تواند نسبت به رخدادهای فعلی در عراق بی‌اهمیت باشد؛ چرا که این مسائل بر کردستان عراق نیز تاثیر گذار است.
وی افزود: اقلیم کردستان از اصلاحات دولت عادل عبدالمهدی، نخست وزیر عراق حمایت می‌کند و خواهان اجرای فوری آن است.
بارزانی در کنفرانس مطبوعاتی که در پی دیدار رهبران اقلیم کردستان با رئیس جمهور عراق در اربیل برگزار شد گفت: ما از گام‌های اصلاحاتی که دولت مرکزی برداشته حمایت می‌کنیم. ما فکر نمی‌کنیم این مشکلات حاصل یک سال حضور دولت المهدی باشد بلکه به نظر ما این مشکلاتی است که طی سال‌ها روی هم انباشته شده است.
نخست وزیر اقلیم کردستان عراق در ادامه گفت: مشکل قانون اساسی عراق نیست بلکه اهمال در اجرای آن است و اگر قرار باشد قانون اساسی اصلاح شود باید در شرایطی امن و مناسب صورت گیرد.این مقام کرد خاطر نشان کرد: خواسته مردم عراق برای بهبود شرایط معیشتی خواسته‌ای "مشروع" است و جوانان عراقی مستحق زندگی در بهترین شرایط هستند و شکی نیست که دولت فدرال تمام تلاشش را برای برآورده کردن خواسته معترضان به کار می‌بندد.درباره برگزاری انتخابات زودهنگام در عراق نیز بارزانی گفت: به نظر من برگزاری انتخابات در شرایط فعلی به نفع عراق نیست بلکه کشور را به شرایطی بدتر سوق می‌دهد.
بارزانی همچنین گفت: مشکل بزرگی بین احزاب در اقلیم کردستان عراق نیست و اگر هم باشد با مذاکره حل می‌شود چنان که انتظار داریم مذاکرات بغداد و اربیل پس از آرام شدن اوضاع عراق از سر گرفته شود.
