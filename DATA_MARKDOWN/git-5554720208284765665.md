
# कार्तिक आर्यन की फिल्म ‘पति पत्नी और वो’ के ट्रेलर में सेक्स से जुड़े डायलॉग पर विवाद, सोशल मीडिया पर लोगों ने निकाला गुस्सा

Published at: **2019-11-05T16:45:01+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/social-media-user-slams-kartik-aaryan-ananya-pandey-and-bhumi-pednekar-pati-patni-aur-woh-over-marital-sex-dialogue/271473/)

बॉलीवुड अभिनेता कार्तिक आर्यन, भूमि पेडनेकर और अनन्या पांडे की आगामी फिल्म ‘पति पत्नी और वो’ का ट्रेलर हाल ही में रिलीज हुआ है। कॉमेडी से भरपूर यह ट्रेलर लोगों को कम पसंद आ रहा है। सिर्फ ये ही नहीं मेरिटल रिलेशन को लेकर बोले गए डायलॉग्स की वजह से फैन्स भड़के हुए हैं।
दरअसल, फिल्म ‘पति पत्नी और वो’ के ट्रेलर में ‘चिंटू त्यागी’ बनें लीड एक्टर कार्तिक आर्यन के एक डायलॉग बोला है, जिस पर सोशल मीडिया पर खूब बवाल हो रहा है। कार्तिक आर्यन अपने दोस्त अपारशक्ति खुराना से कह रहे हैं, “बीवी से सेक्स मांग लें तो हम भिखारी, बीवी को सेक्स ना दें तो हम अत्याचारी और किसी तरह जुगाड़ लगाकर उससे सेक्स हासिल कर लें ना, तो बलात्कारी भी हम ही।”
कार्तिक आर्यन के इस डायलॉग को लेकर लोग मेकर्स पर मैरिटल रेप का बचाव करने का आरोप लगा रहे हैं। लोग इसी डायलॉग पर आपत्ति जता रहे हैं और उन्होंने सोशल मीडिया पर खूब आलोचना की है। हालांकि, कुछ लोगों को यह ट्रेलर पसंद आया है और उन्होंने इसकी तारीफ़ में भी ट्वीट किए हैं।
