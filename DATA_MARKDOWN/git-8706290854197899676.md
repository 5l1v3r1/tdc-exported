
# Επίθεση στα γραφεία της Χρυσής Αυγής - Τραυματίστηκαν δύο αστυνομικοί κατά την καταδίωξη των δραστών

Published at: **2019-11-01T08:15:00+00:00**

Author: ****

Original: [enikos.gr](http://www.enikos.gr/society/681577/epithesi-sta-grafeia-tis-chrysis-avgis-travmatistikan-dyo-astynom)

Επίθεση από αγνώστους σημειώθηκε τα ξημερώματα στα γραφεία της Χρυσής Αυγής, στην οδό Δεληγιάννη 50, στην Αθήνα.
Σύμφωνα με την αστυνομία, στις 2:30 το πρωί, οι δράστες πήγαν με δύο αυτοκίνητα στο κτίριο όπου στεγάζονται τα γραφεία της Χρυσής Αυγής και αφού αναρριχήθηκαν με πτυσσόμενη σκάλα στον 2ο όροφο, έσπασαν την τζαμαρία και έριξαν στον εσωτερικό χώρο τέσσερα γκαζάκια, προκαλώντας μικρής έκτασης πυρκαγιά.
Αμέσως μετά, οι δράστες τράπηκαν σε φυγή, αλλά έγιναν αντιληπτοί και καταδιώχθηκαν από αστυνομικούς. Στη συμβολή των οδών Πατησίων και Σολωμού, ένα από τα οχήματα των δραστών συγκρούστηκε με περιπολικό, με αποτέλεσμα να τραυματιστούν ελαφρά δύο αστυνομικοί, οι οποίοι διακομίστηκαν στο 401 Γενικό Στρατιωτικό Νοσοκομείο Αθηνών.
Ενεργούνται αναζητήσεις για τον εντοπισμό και τη σύλληψη των δραστών, ενώ την προανάκριση για το περιστατικό ανέλαβε η Διεύθυνση Αντιμετώπισης Ειδικών Εγκλημάτων Βίας.
Πηγή πληροφοριών: ΑΠΕ - ΜΠΕ
