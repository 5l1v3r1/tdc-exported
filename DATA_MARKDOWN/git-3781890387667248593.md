
# กระบะซิ่งแข่งกันกลางถนน พุ่งชนเก๋งขาด2ท่อนเซ่น3ศพ

Published at: **2019-11-02T15:25:00+00:00**

Author: ****

Original: [เดลินิวส์](https://www.dailynews.co.th/crime/739708)


        เกิดอุบัติเหตุรถกระบะพุ่งชนรถเก๋งขาด 2 ท่อน บนทางหลวง 3422 ถนนสายสองพี่น้อง-ลาดบัวหลวง หลังกระบะขับแข่งมากับกระบะอีกคัน จนทำให้มีผู้เสียชีวิต 3 ราย
      
เมื่อเวลา 20.00 น. วันที่ 2 พ.ย. พ.ต.ต.มานะ สรรบดีสกุล สว.(สอบสวน) สภ.สองพี่น้อง จ.สุพรรณบุรี รับแจ้งอุบัติเหตุรถยนต์ชนกันมีบาดเจ็บและผู้เสียชีวิตหลายราย บนทางหลวง 3422 ถนนสายสองพี่น้อง-ลาดบัวหลวง ระหว่างหลักกม.ที่ 24-25 หมู่ 4 ต.บางเลน​ อ.สองพี่น้อง​ จึง​รุดไปตรวจสอบ ในที่เกิดเหตุพบรถเก๋งฮอนด้า ซิตี้ สีเงิน ทะเบียน กท 3759 สุพรรณบุรี สภาพพังเสียหายทั้งคัน ตัวรถขาดเป็น 2 ท่อน เศษชิ้นส่วนรถยนต์กระจัดกระจายอยู่กลางถนนตรวจสอบพบผู้เสียชีวิต 3 ราย ทราบชื่อ นายอนุชา กระโห้แก้ว อายุ 30 ปี นายสาธิต เอี่ยมสะอาด อายุ 50 ปี นายวันชัย กุลสถานนท์ อายุ 63 ปี ใกล้กันนั้นยังพบรถกระบะ อีซูซุ รุ่น 4 ประตู สีขาว ทะเบียน กษ 1800 กรุงเทพมหานคร สภาพด้านหน้าพังเสียหายยับเยินเช่นกัน โดยมี นายพิษณุ บุญมี อายุ 26 ปี เป็นผู้ขับขี่ได้รับบาดเจ็บสาหัส เจ้าหน้าที่กู้ภัยฯ นำส่ง รพ.สมเด็จพระสังฆราชองค์ที่ 17
จากการสอบสวนเบื้องต้นทราบว่า ผู้เสียชีวิตทั้งหมดเป็นกลุ่มเพื่อนกัน อยู่ระหว่างที่เดินทางกลับที่บ้านพักในตลาดบางลี่ อ.สองพี่น้อง ขณะที่ขับรถออกมาจากปั้มน้ำมัน ปตท. ได้ถูกรถกระบะคันคู่กรณี ซึ่งขับซิ่งแข่งกันมากับรถกระบะอีกคันหนึ่งด้วยความเร็วสูง มุ่งหน้าไปยังอ.สองพี่น้อง พุ่งชนเข้าเต็มแรง จนรถเก๋งขาด 2 ท่อน ทำให้มีผู้เสียชีวิตดังกล่าว
