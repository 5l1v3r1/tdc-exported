
# Dalla Porta confirma el seu domini a Moto3

Published at: **2019-11-03T06:53:38+00:00**

Author: **Xavier Guillén**

Original: [CCMA](https://www.ccma.cat/esport3/dalla-porta-confirma-el-seu-domini-a-moto3/noticia/2960455/)

Lorenzo Dalla Porta, ja proclamat campió del món, ha guanyat el Gran Premi de Malàisia. És la seva tercera victòria consecutiva i la quarta de la temporada. La segona posició ha estat pel valencià Sergio García, de 16 anys  que obtenia així el seu primer podi, i la tercera pel també valencià Jaume Masià, que sortia últim de la graella.
El final de cursa ha estat molt disputat, amb un grup de 10 pilots rodant tots junts. El català Albert Arenas era segon i ha caigut, tot sol, a l'últim revolt. Encara ha pogut agafar la moto i entrar dotzè.
Just quan s'havia cobert el primer terç de la cursa, s'ha produït una caiguda força dura. Gabriel Rodrigo ha sortit catapultat de la moto i ha caigut. Tatsuki Suzuki no ha pogut evitat de xocar amb la moto de "Rodri" ni tampoc Alonso López, que en caure al terra s'ha donat un cop molt fort al coll. Sortosament sense cap lesió greu. Tots tres han tornat pel seu propi peu cap a boxes.
Aquest matí s'ha fet un minut de silenci a la recta del circuit en homenatge a Afrizda Munandar, el pilot indonesi que va morir ahir a la cursa de la copa de promoció  "Asia Talent Cup". A l'acte han participat els pilots de la "Talent" i els pilots de Moto 3, Moto2 i MotoGP.
