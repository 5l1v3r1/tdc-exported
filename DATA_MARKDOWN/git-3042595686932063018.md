
# Advarer nykommerne mot VM-sjokk

Published at: **2019-11-07T06:31:59+00:00**

Author: **Mathias Hagen**

Original: [Dagbladet.no](https://www.dagbladet.no/sport/advarer-nykommerne-mot-vm-sjokk/71781918)

Mandag ble Thorir Hergeirssons VM-tropp avslørt i forkant av håndball-VM i Japan. Det var en noe svekket tropp som ble presentert, der stjerner som Nora Mørk og Veronica Kristiansen ikke var med på grunn av skader.
Likevel har landslagssjefen fått med seg noen viktige veteraner i Stine Bredal Oftedal, Heidi Løke og Camilla Herrem.
Herrem forteller at hun gleder seg til mesterskap i Japan, men samtidig er hun obs på at det er ting som de må vende seg til når mesterskapet spilles på et annet kontinent med en annen tidssone enn Norges.

        - Det blir rart med åtte timers forskjell, men det skal nok gå fint, sier rogalendingen til Dagbladet, og påpeker at nordmenn må nøye seg med kamper på formiddagen.
      
Hun innrømmer at med et «nytt» lag, så vil det ta tid for å få ting til å sitte på håndballbanen.
- Jeg tror det er viktig at vi møtes så tidlig som vi gjør, og at vi har to uker i forkant av mesterskapet der vi spiller sammen og blir vant til hverandre. Men vi er ikke ukjente for hverandre, for vi har jo vært på samling sammen tidligere, påpeker Herrem.
Hun sier seg villig til å hjelpe de mindre rutinerte spillerne når det trengs. Det er spesielt én ting som hun advarer de yngre håndballspillerne mot.

        - Det er noe nytt med rutinene, med pressen og slike ting. Noen får sjokk når de ser pågangen (fra pressen) i et mesterskap, sier Herrem.
      
Og hun snakker om egne erfaringer.
- Det er veldig stor forskjell i mesterskap. Jeg husker da jeg kom i mitt første mesterskap at det var så sinnssykt mye pressefolk. Det var ingen som sa det til meg. Folk tenkte bare «det vet jo alle» for det står i alle aviser. Men jeg ble veldig satt ut for det var så mye folk der, sier hun og fortsetter:
- Mitt råd er at man må være seg selv og ikke les noe i avisene. Jeg leste meg i hjel i 2008. Jeg leste alt av intervjuer, for man er litt redd for å si noe feil og da er det ikke vits å tenke på det midt i alt det andre.
Hun forteller også at hennes lagvenninner kan vente seg et press utenfra, der det forventes et godt mesterskap, selv uten spillere som Mørk.

        - Jeg tenker det er fint at de sier det. Jeg er vant med å få det stempelet i trynet. Det sies at vi må ta gull og det er rart hvis vi ikke gjør det. Jeg tenker det er bra at vi ikke har det samme favorittstempelet i forkant, og at vi heller kan prøve å overraske folk, sier Herrem.
      
Det hjelper nok for Herrem og co. at Heidi Løke ble erklært skadefri i forkant av mesterskapet. For det kunne se ut som at hun ville gå glipp av VM, men ganske kort tid etter at hun ble utelukket fra mesterskapet, ble hun plutselig friskmeldt.
Hun er ikke overrasket.
- Jeg visste det litt før, for jeg snakker en del med henne. Så jeg sa til Heidi at det forundrer meg ikke, for hun er jo lagd av stål. Hun har sikkert sovet og presset noe smerte ut fra det kneet hennes. Jeg ble faktisk ikke overrasket over at hun ikke ble skadet. Hun blir jo aldri skadet, sier Herrem.
