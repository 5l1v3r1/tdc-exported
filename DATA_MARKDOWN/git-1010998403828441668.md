
# Не е арт инсталация, фонтаните пред НДК са (СНИМКИ)

Published at: **2019-11-01T16:55:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/ne-e-art-instalacija-fontanite-pred-ndk-sa-snimki.html)

Гледка, напълно достойна за световните музеи за модерно изкуство, се разкри пред столичани в самото сърце на града – пространството пред Националния дворец на културата. Автор обаче не е Кристо (макар стилът, а и мащабът на пръв поглед да отвежда именно към неговото творчество) или някой от по-младите му следовници в инсталационния арт.
Оказва се, че творческото в себе си са разгърнали от поддръжката на фонтаните пред НДК. Те се оказаха с покритие, силно наподобяващо найлонови пликове, но не сложени произволно, а в ясно разделени сини, червени и бели блокове – по цялата дължина на парка пред двореца.
Оказва се, че зад новата „премяна” на фонтаните няма нито творчески, нито рекламен или предизборен замисъл. Арт инсталацията е просто подготовка за зимата. Рязкото застудяване през последните дни налага голяма част от публичните пространства да се подготвят за минусови температури. Сред тези мерки е и зазимяването на фонтаните.
От пресцентъра на Столичната община обясниха пред bTV, че поставянето на найлона се е наложило заради валежите и ще остане до поставянето на капаците, които ще покриват съоръженията през цялата зима. Това пък трябва да се случи през следващите дни.
Докато стане това, НДК ще има край себе си още едно арт събитие. Пък било ти и като страничен ефект.
