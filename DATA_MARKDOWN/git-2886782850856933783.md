
# Rögbi vb: Jön a döntő

Published at: **2019-11-01T09:30:58+00:00**

Author: **Peter Kristof**

Original: [euronews](https://hu.euronews.com/2019/11/01/rogbi-vb-jon-a-donto)

Szombaton játsszák a rögbi világbajnokság döntőjét Japánban.
Az egyik résztvevő az angol válogatott lesz. Az angolok magabiztosak, mert a címvédő Új-Zélandot győzték le az elődöntőben, és ha a döntőben is diadalmaskodnak, 2003 után másodszor lehetnek világbajnokok.
Mivel négy éve még a legjobb nyolc közé sem jutott be, az angol csapat mindenképpen nagyot lépett előre azzal, hogy a fináléba jutott.
- Különösebb teher nélkül akarunk játszani. Megfelelően felkészültünk, készen állunk a mérkőzésre. Négy éve várunk erre az alkalomra. Nyugodtak lehetünk, mert mindent megtettünk a jó szereplés érdekében – vetítette előre Eddi Jones vezetőedző.
Anglia ellenfele Dél-Afrika lesz a vb-döntőn. Az afrikai együttes eddig kétszer nyert világbajnokságot: először 1995-ben, másodszor 2007-ben.
A dél-afrikai vezetőedző, Rassie Erasmus arról beszélt a döntő előtti sajtótájékoztatón, hogy csak az lenne kudarc, ha nem edzenének elég keményen, vagy úgy jönnének le a pályáról, hogy nem tettek meg mindent a győzelemért.
- Ha szombaton Anglia jobb lesz nálunk és nyer, akkor elfogadjuk, ilyen az élet – mondta Erasmus.
A világbajnoki döntőt Jokohamában rendezik. A pénteki bronzcsatában Wales és Új-Zéland csap össze.
