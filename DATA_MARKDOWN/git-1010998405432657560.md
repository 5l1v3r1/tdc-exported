
# Уволниха шефа на „МакДоналдс“ – имал връзка със своя служителка

Published at: **2019-11-04T11:39:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/uvolniha-shefa-na-makdonalds-imal-vrazka-sas-svoja-sluzhitelka.html)

Изпълнителният директор на „МакДоналдс“ Стийв Ийстбрук се раздели с поста си, след като нарушил правилата на компанията. Причината – имал романтична връзка със своя служителка, съобщава "Ю Ес Ей Тудей".
Стийв Ийстбрук пое ръководния пост през 2015 г. Макар връзката му със служителката да е била по взаимно съгласие, бордът на директорите на „МакДоналдс“ прецени, че това нарушава правилата на компанията.
„Убедени сме, че той е нарушил правилата и е демонстрирал лоша преценка по повод връзката по взаимно съгласие със служител“, пише в официалното съобщение.
Бордът на директорите не дава допълнителна информация за връзката.
В официален имейл до служителите, Ийстбрук написа: „Това беше грешка. Съгласен съм с борда, че е време да отстъпя и да продължа нататък“.
Директорите на „МакДоналдс“ заявиха, че промяната в ръководството няма общо с финансовото представяне на компанията.
На мястото на Ийстбрук застава Крис Кемпжински, който е повишен от шеф на „МакДоналдс“ САЩ.
