
# Γεννήθηκε γιγαντιαίος όμιλος στην αυτοκινητοβιομηχανία

Published at: **2019-11-04T18:27:16+00:00**

Author: **Κανελλόπουλος Γιώργος**

Original: [ΤΑ ΝΕΑ](https://www.tanea.gr/2019/11/04/economy/gennithike-gigantiaios-omilos-stin-aytokinitoviomixania/)

Σε ντιλ για συγχώνευση κατέληξαν οι αυτοκινητοβιομηχανίες Fiat Chrysler και PSA που ελέγχει την Peugeot, τη Citroën και την Opel.
Σύμφωνα με δημοσίευμα της Wall Street Journal οι δύο πλευρές φέρεται να έχουν καταλήξει στους όρους της συμφωνίας, που αν τελικά ευοδωθεί δημιουργεί νέο όμιλο-γίγαντα στον κλάδο, με συνολική αξία 47 δισ. ευρώ, τον τέταρτο στον κόσμο.

        Διαβάστε επίσης: Τροχαίο με σχολικό λεωφορείο : Στο νοσοκομείο θα παραμείνουν δύο παιδιά
      
Οι δύο αυτοκινητοβιομηχανίες συμφώνησαν, όπως αναφέρει η αμερικανική εφημερίδα και στην κατανομή των θέσεων στη νέα διοίκηση της εταιρείας που θα προκύψει από τη συγχώνευση. Πρόεδρος της νέας οντότητας θα είναι ο πρόεδρος της Fiat Chrysler, Tζον Ελκαν, και τη θέση του διευθύνοντος συμβούλου θα αναλάβει ο CEO της Peugeot, Κάρλος Ταβάρες.
Στο διοικητικό συμβούλιο της νέας εταιρείας θα συμμετέχουν έξι εκπρόσωποι της Peugeot και πέντε της Fiat Chrysler.
Οι συνομιλίες μεταξύ των δύο κολοσσών πραγματοποιούνται μετά το αδιέξοδο των συζητήσεων της Fiat Chrysler με τη Renault πριν από λίγους μόνο μήνες και αναμένεται να βάλουν φωτιά στον κλάδο, καθώς οι αυτοκινητοβιομηχανίες αναζητούν συνέργειες για να αντιμετωπίσουν τις μεγάλες προκλήσεις που έχουν μπροστά τους. Η μεγαλύτερη από αυτές είναι η ανάπτυξη υβριδικών, ηλεκτρικών και άλλων προηγμένων οχημάτων σε μια χρονική περίοδο που έχουν αυξηθεί οι απαιτήσεις από τις κυβερνήσεις και την Ευρωπαϊκή Επιτροπή για λιγότερες εκπομπές ρύπων.
Το κόστος για την ανάπτυξη ηλεκτρικών οχημάτων, οχημάτων που θα κινούνται αυτόνομα και οχημάτων με λιγότερους ρύπους είναι τεράστιο και καμία αυτοκινητοβιομηχανία όπως τις γνωρίζουμε σήμερα δεν φαίνεται διατεθειμένη να το αναλάβει μόνη.
Σε χωριστές δηλώσεις τους οι δύο εταιρείες ανακοίνωσαν, χθες νωρίτερα το απόγευμα, ότι συνομιλούν με στόχο να δημιουργήσουν μία από τις μεγαλύτερες εταιρείες στον κόσμο.Μετά το αδιέξοδο των συνομιλιών για συγχώνευση με τη Renault τον Ιούνιο, ο πρόεδρος της Fiat Chrysler Τζον Ελκαν είχε αναφέρει ότι η εταιρεία του θα συνεχίσει να αναζητά εναλλακτικούς εταίρους.
Τις εξελίξεις παρακολουθούν μάλιστα με πολλή προσοχή τα εργατικά σωματεία των δύο εταιρειών που φοβούνται ότι σε περίπτωση ντιλ μπορεί να χρειαστεί να κλείσουν εργοστάσια, για παράδειγμα στην Ιταλία ή στη Γαλλία. Ανησυχία υπάρχει ακόμα σε εργατικά συνδικάτα του ομίλου PSA στη Βρετανία, όπου υπάρχουν και οι πρόσθετοι κίνδυνοι που δημιουργεί για τους εργαζόμενους της αυτοκινητοβιομηχανίας το Brexit. Στη Βρετανία η PSA έχει εργοστάσια στο Λούτον και στο Ελεσμιρ.
ΤΑ ΕΜΠΟΔΙΑ. Για να ολοκληρωθεί η συμφωνία, θα πρέπει να ξεπεραστούν ορισμένα εμπόδια. Οι συνομιλίες μεταξύ της Fiat Chrysler και της Renault είχαν ναυαγήσει, με τις εταιρείες να κατηγορούν για παρέμβαση την κυβέρνηση της Γαλλίας που παραμένει ο μεγαλύτερος μέτοχος της Renault. Η Γαλλία ελέγχει επίσης το 12% της PSA μετά τη χορήγηση οικονομικής βοήθειας στην εταιρεία το 2014. Ωστόσο τώρα οι πιθανότητες να δοθεί πράσινο φως φαίνεται να είναι μεγαλύτερες, καθώς η προσπάθεια της Renault είχε περιπλακεί και από άλλους παράγοντες - από την κόντρα μεταξύ Γαλλίας και Ιαπωνίας για τη συμμαχία της Renault με τη Nissan.
Το ντιλ μεταξύ Fiat Chrysler και PSA αναμένεται να δώσει στους Γάλλους πρόσβαση και στην αμερικανική αγορά, την οποία είχε πάντα στο στόχαστρο η εταιρεία. Επίσης βοηθά τη Fiat Chrysler να πιάσει τους στόχους για χαμηλότερες εκπομπές ρύπων. Ο διευθύνων σύμβουλος της Peugeot Κάρλος Ταβάρες έχει δηλώσει διατεθειμένος να συνομιλήσει για πιθανή συγχώνευση με άλλον «παίκτη» της αγοράς. Τον Απρίλιο μάλιστα είχε αναφέρει ότι μπορεί να εξετάσει την εξαγορά της μεγαλύτερης αυτοκινητοβιομηχανίας στη Βρετανία, της Jaguar Land Rover. Ωστόσο η ινδική εταιρεία Tata που ελέγχει την Jaguar Land Rover είχε αποκλείσει το ενδεχόμενο πώλησης. Η PSA εξαγόρασε πριν από μικρό χρονικό διάστημα την Opel/Vauxhaull από την General Motors.
Οι συνέργειες τόσο μεγάλης κλίμακας δημιουργούν κινδύνους για αριθμό εργαζομένων, καθώς οι εταιρείες δεν αποκλείεται να προχωρήσουν σε αναδιάρθρωση των εργοστασίων τους, είτε κλείνοντας κάποια είτε μεταφέροντας κάποια άλλα σε χώρες με πιο φθηνό εργατικό δυναμικό. Οι αυτοκινητοβιομηχανίες παράγουν πλέον μοντέλα που βασίζονται σε κοινές πλατφόρμες, οι οποίες μοιράζονται κοινά εξαρτήματα και μεθόδους παραγωγής.

        Κρήτη : Αγωνία για 18χρονη μητέρα που εξαφανίστηκε στο Ηράκλειο
      
