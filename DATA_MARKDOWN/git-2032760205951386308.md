
# Na Turnaji majstrov nebudú chýbať ani superhviezdy, Berrettini bude prvým Talianom po 41 rokoch

Published at: **2019-11-02T15:35:02+00:00**

Author: **Webnoviny**

Original: [Denník politika](http://dennikpolitika.sk/archiv/88506)

2.11.2019 (Webnoviny.sk) – V marci patrila Talianovi Matteovi Berrettinimu v rebríčku ATP 57. priečka, ale už o týždeň si zahrá na výberovom turnaji osmičky najlepších tenistov sveta v Londýne. Berrettini skompletizoval osmičku účastníkov Nitto ATP Finals (10.- 17. 11.) po tom, čo Francúz Gael Monfils nevyžil svoju šancu a vo štvrťfinále turnaja ATP Masters 1000 v Paríži hladko podľahol Kanaďanovi Denisovi Shapovalovovi.
„Pár mesiacov dozadu by som tomu neveril. Je to satisfakcia aj odmena za tvrdú robotu pre môj tím, moju rodinu a aj pre mňa. Som šťastný a pripravený na londýnsku finálovú šou,“ skonštatoval Matteo Berrettini, cituje ho portál ATP World Tour.
Dvadsaťtriročný rodák z Ríma vyhral tento tok dva turnaje na hlavnom okruhu ATP (Budapešť, Stuttgart) a bol aj v semifinále na US Open. Od pondelka je novým členom Top Ten, v singlovom renkingu mu patrí 9. priečka. Na koncoročnom Turnaji majstrov sa predstaví ako prvý Talian vo dvojhre po 41 rokoch, v sezóne 1978 si vtedy v New Yorku zahral Corrado Barazzutti a tri roky pred ním ešte v Štokholme Adriano Panatta. Duo Simone Bolelli, Fabio Fognini účinkovalo v deblovej súťaži v roku 2015.
Aj Berrettini sa zaslúžil o to, že na ATP Finals sa už štvrtý rok po sebe predstavia tenisti z ôsmich krajín. Okrem Taliana budú nováčikmi aj Rus Daniil Medvedev a Grék Stefanos Tsitsipas. Toto trio plus nemecký obhajca titulu Alexander Zverev majú 23 a menej rokov, čo je náznak toho, že vo svetovom mužskom tenise konečne nastáva výmena generácií. Predtým naposledy mali štyria z elitnej osmičky na ATP Finals 23 a menej rokov pred desiatimi rokmi.
Súčasné okteto finalistov dotvárajú renomovaní tridsiatnici Roger Federer (38), Rafael Nadal (33), Novak Djokovič (32) a zástupca tzv. strednej generácie Dominic Thiem (26). Federer (6) a Djokovič (5) majú dokopy na konte 11 titulov z Turnaja majstrov, Zverev jeden, ostatní účastníci vrátane Rafaela Nadala na cennú koncoročnú trofej zatiaľ nedosiahli.
„Tento rok máme v Londýne jednu z najzaujímavejších zostáv v histórii majstrovského turnaja. Nechýbajú v nej etablované superhviezdy aj ich vyzývatelia z mladej generácie. Dlhovekosť globálnych ikon vytvorí kombináciu s budúcimi hviezdami tohto športu a môže byť z toho fascinujúce predstavenie,“ vyslovil sa výkonný riaditeľ a zároveň prezident ATP Chris Kermode.
V Londýne sa bude hrať v dňoch 10.- 17. novembra vo dvojhre o hlavnú odmenu 2 871 000 USD. Získa ju nezdolaný šampión a k tomu 1500 bodov do rebríčka ATP. Za finálové víťazstvo tenista zinkasuje 1 354 000 USD a 500 bodov. Už len za účasť na turnaji to bude 215 000 USD. Žreb základných skupín, ktoré nesú mená Andreho Agassiho a Švéda Björna Borga, sa uskutoční 5. novembra.
V Londýne je už známa aj kompletná zostava účastníkov deblovej súťaže. Posledný ôsmy pár, ktorý si vybojoval právo účasti, sú Slovák Filip Polášek s Chorvátom Ivanom Dodigom. Na ATP Finals sa podľa postavenia v rebríčku ATP Race predstavia Kolumbijčania Juan Sebastian Cabal a Robert Farah, Poliak Lukasz Kubot a Brazílčan Marcelo Melo, Nemci Kevin Krawietz a Andreas Mies, Američan Rajeev Ram a Brit Joe Salisbury, Juhoafričan Raven Klaasen a Novozélanďan Michael Venus, Holanďan Jean-Julien Rojer a Rumun Horia Tecau a tiež spomenutí Polášek s Dodigom.
Právo účasti nevyužili americké legendy Bob a Mike Bryanovci, ktorí už ukončili súťažnú sezónu. Vo štvorhre si nezdolaní šampióni rozdelia prémiu 533 000 USD, za účasť organizátori garantujú každej dvojici 103 000 USD. Za každé víťazstvo v skupine je pripravených 40 000 USD.
Viac k témam: ATP Finals, Nitto ATP Finals v LondýneZdroj: Webnoviny.sk – Na Turnaji majstrov nebudú chýbať ani superhviezdy, Berrettini bude prvým Talianom po 41 rokoch © SITA Všetky práva vyhradené.
