
# دستگیری سارقان تجهیزات و دکل‌های مخابراتی

Published at: **2019-11-04T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696801/%D8%AF%D8%B3%D8%AA%DA%AF%DB%8C%D8%B1%DB%8C-%D8%B3%D8%A7%D8%B1%D9%82%D8%A7%D9%86-%D8%AA%D8%AC%D9%87%DB%8C%D8%B2%D8%A7%D8%AA-%D9%88-%D8%AF%DA%A9%D9%84%E2%80%8C%D9%87%D8%A7%DB%8C-%D9%85%D8%AE%D8%A7%D8%A8%D8%B1%D8%A7%D8%AA%DB%8C)

فرمانده انتظامی ویژه شرق استان تهران از انهدام باند سارقان تجهیزات و دکل های مخابراتی و کشف 70 فقره سرقت در شهرستان پردیس خبر داد.
به گزارش ایسنا، سردار کیومرث عزیزی در تشریح جزئیات این خبر طی سخنانی گفت: در پی وقوع سرقت تجهیزات مخابراتی که منجر به قطعی تلفن همراه در برخی از مناطق شهرستان پردیس و نارضایتی مردم شده بود، موضوع به صورت ویژه در دستور کار پلیس قرار گرفت.
وی افزود: در بررسی صحنه های سرقت و استفاده از اقدامات اطلاعاتی و عملیاتی، خودرو سارقان شناسایی و تلاش برای دستگیری سارقان آغاز شد.
فرمانده انتظامی ویژه شرق استان تهران بیان کرد: ماموران پس از هماهنگی با مرجع قضایی در یک عملیات غافلگیرانه موفق به شناسایی و توقیف دو خودرو سواری سارقان و دستگیری 3 تن از آنان شدند.
سردار عزیزی تصریح کرد:‌ در بازرسی از این خودروها  آلات و ابزار سرقت و تعدادی از اموال مسروقه از جمله باتری متعلق به دکل های مخابراتی کشف شد.
وی با اشاره به اینکه متهمان در بازجویی های به عمل آمده به 70 فقره سرقت تجهیزات و دکل های مخابراتی در سطح شهرستان و استان تهران اعتراف کردند از عزم جدی پلیس جهت برخورد قاطع با سارقان خبر داد.
