
# کشف بزرگترین مزرعه کشت ماری جوانا در شمال فرانسه

Published at: **2019-11-07T22:59:45+00:00**

Author: **یورونیوز فارسی **

Original: [euronews](https://farsi.euronews.com/2019/11/07/record-seizure-in-france-roubaix-of-8-000-cannabis-plants-grown-indoors)

پلیس قضایی فرانسه به تازگی هشت هزار نهال گیاه شاه دانه را که از آن برای تولید مواد مخدری نظیر ماری جوانا و حشیش استفاده می شود در شمال این کشور کشف و ضبط کرده است.
این گیاهان که کشت آنها در فرانسه ممنوع اعلام شده در داخل انباری در شهر روبه کشف شده و از آن به عنوان بزرگترین مزرعه تولید این نوع مواد مخدر در خاک فرانسه نام برده شده است.
یک منبع نزدیک به پلیس قضایی که در جریان تحقیقات مربوط به کشف این مزرعه بوده به خبرگزاری فرانسه گفت: «در جریان کشف و توقیف این هشت هزار نهال گیاه شاه دانه که داخل انباری در مرکز شهر روبه کشت شده بودند دو نفر بازداشت شده اند.»
انباری که گیاهان کشت شده را در خود جای داده متعلق به شهرداری روبه بوده و اخیرا تحت اجاره درآمده بود. گویا فردی که این انبار را اجاره کرده بود از بخشی از آن برای پرورش گیاه استفاده کرده است.
به گفته این منبع محلی با توجه به روند رو به رشد تولید گیاهان مواد مخدر در فضاهای بسته که اخیرا شمار آن در ناحیه «او-دو-فرانس»، بلژیک و هلند افزایش چشمگیری داشته، کشف هشت هزار نهال از این نوع گیاهان در خاک فرانسه در نوع خود یک رکورد محسوب می شود.
بیشتر بخوانید:
گفته می شود گیاهان ممنوعه ای که به تازگی در شهر روبه فرانسه کشف شده اند این قابلیت را داشتند که کسب و کار سالانه ۵ تا ۶ میلیون یورویی را برای قاچاق مواد مخدر رقم بزنند.
در این ناحیه از شمال فرانسه که به دلیل کشت فراوان گیاه شاه دانه از دیگر نواحی این کشور متمایز شده پیش از این نیز در سال ۲۰۱۶ نزدیک به چهار هزار نهال گیاه کشف و ضبط شده بود.
منبع نزدیک به پلیس قضایی فرانسه در ادامه با اشاره به اینکه کشت این نوع گیاهان نیازمند تخصص و تجربه بالایی است یادآور شد که بی شک شبکه های سازمان یافته ای پشت این اقدام مجرمانه در شهر روبه بوده اند.
