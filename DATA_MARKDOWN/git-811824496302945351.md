
# Bude šialený: Galaxy S11 má ponúknuť 108 Mpx fotoaparát!

Published at: **2019-11-07T18:10:59+00:00**

Author: **Lukáš Zachar**

Original: [Android Portal](https://androidportal.zoznam.sk/2019/11/galaxy-s11-108-mpx-fotoaparat/)


        Samsung sa už tradične pripravuje na februárové predstavenie novej vlajkovej lode určenej pre prvú polovicu budúceho roka. Momentálne prebiehajú finálne rozhodnutia, po ktorých Samsung začne hromadnú výrobu modelu Samsung Galaxy S11.
      
Medzi hlavnými vlastnosťami smartfónu má byť aj nový 108 Mpx senzor ISOCELL Bright HMX, zistil známy informátor Ice universe. Rovnaký senzor už teraz využíva Xiaomi v nových smartfónoch Mi CC9 Pro, resp. Mi Note 10 Pro.
Nový senzor veľký 1/1,33“ využíva technológiu Tetracell, vďaka čomu dokáže efektívne kombinovať 4 pixely do jedného super pixelu. Vďaka tomu dokáže zachytiť viac svetla a stále ponúknuť dosť veľké rozlíšenie na využitie umelej inteligencie. Tam však jeho schopnosti nekončia. Skvele sa hodí aj pre video, ktoré dokáže bez straty kvality natáčať až pri 6K rozlíšení (6 016 x 3 384 pixelov) a snímkovaní 30 FPS.
Pochopiteľne, fotoaparát na smartfóne nie je len o samotnom senzore. Rovnako dôležité sú aj objektívy či softvér, ktorý spracováva jednotlivé zábery. Bude teda zaujímavé sledovať, čo Samsung pripravuje. Viac informácií prinesieme, keď ich získame.
