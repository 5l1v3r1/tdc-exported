
# Росія будуватиме «Північний потік 2» в районі з хімзброєю та боєприпасами, – експерт

Published at: **2019-11-01T11:10:00+00:00**

Author: ****

Original: [ZIK.UA](https://zik.ua/news/2019/11/01/rosiya_buduvatyme_pivnichnyy_potik_2_v_rayoni_z_himzbroieyu_ta_boieprypasamy__1681397)


        «Безпечний» маршрут «Північного потоку-2» (на південний схід від Борнхольма в Балтійському морі), на будівництво якого Данське енергетичне агентство дало дозвіл, має «сумнівну і насторожуючу» репутацію.
      
Про це розповів військово-політичний оглядач Інформаційного опору Олександр Коваленко.
За його словами, після Другої світової війни у цьому районі було затоплено чотири радянських кораблі з хімічною зброєю на борту (близько 15 тисяч тонн), а радянський флот здійснив неконтрольований скид 8 тисяч тонн хімічних боєприпасів.
Експерт також зазначає, що через багато років місцеві рибалки продовжують знаходити смертоносні боєприпаси. Так, згідно зі звітом Гельсінської Комісії, у 2005 році на схід від Бронхольма рибалки чотири рази в сітках знаходили боєприпаси з іпритом вагою по 105 кг.
«Більш ніж упевнений, що «Північний потік 2», крім проблеми з енергетичними директивами Євросоюзу, також буде супроводжуватися і високою ймовірністю напоротися на відлуння з минулого. Як-не-як, а завдяки радянській владі, яку так шанують і звеличують в РФ, він буде прокладений в не такому вже й «безпечному» районі, а можливо і самому вибухонебезпечному у всій Балтиці», – наголосив Коваленко.
Додавши: «І на цьому тлі цікава відповідь на питання, невже саме цю ділянку маршруту було схвалено Данським енергетичним агентством через його уявну «безпеки», або данці латентно продовжують «русофобствовать»?».
Нагадаємо, данське енергетичне агентство видало компанії Nord Stream 2 AG дозвіл на будівництво частини газопроводу «Північний потік-2».
