
# Президент схвалив зміни до бюджету-2019

Published at: **2019-11-07T13:31:42+00:00**

Author: ****

Original: [Слово і Діло](https://www.slovoidilo.ua/2019/11/07/novyna/finansy/zelenskyj-sxvalyv-zminy-byudzhetu-2019)


        У четвер, 7 листопада, президент Володимир Зеленський підписав законопроект №2283 «Про внесення змін до закону «Про державний бюджет України на 2019 рік».
      
На сайті Верховної ради вказано, що останній етап проходження документа - повернуто з підписом від президента.
Як відомо, документом передбачається додаткове фінансування програми «Реструктуризація вугільних шахт» у сумі 1 млрд гривень, що дозволить забезпечити своєчасну виплату заробітної плати шахтарям і не допустити відключення шахт від електропостачання.
Підвищується грошове забезпечення військовослужбовців Держприкордонслужби, Служби безпеки України, Національної гвардії, Головного управління розвідки Міноборони, Управління державної охорони до рівня виплат в Збройних силах.
Законом також нормуються зарахування до спеціального фонду конфіскованих коштів, які надійшли у розмірі 1 млрд 560,1 млн гривень станом на 1 жовтня. Зокрема, Міністерству оборони на облаштування військових комісаріатів та їх всебічне забезпечення із цієї суми буде направлено 524 млн гривень, а Державному агентству автомобільних доріг «Укравтодор» - 1 млрд 36,1 млн гривень за пріоритетними напрямами розвитку доріг державного значення.
Нагадаємо, до Ради внесли доопрацьований проєкт держбюджету-2020.
Раніше уряд назвав основні параметри оновленого державного бюджету на 2020 рік.
Хочете обговорити цю новину? Долучайтеся до телеграм-чату CHORNA RADA
