
# Xbox All Access met ‘gratis xBox Project Scarlett’ naar Nederland?

Published at: **2019-11-07T10:13:00+00:00**

Author: **robertkroes**

Original: [Apparata](https://www.apparata.nl/nieuws/xbox-all-access-met-gratis-xbox-project-scarlett-naar-nederland-33045)

Om te voorkomen dat je veel geld ineens moet betalen voor een nieuwe Xbox en om de verkopen van hun Ultimate Game Pass te stimuleren lanceerde de computergigant een nieuw programma, Xbox All Access. Hiermee sluit je een overeenkomst voor twee jaar. In deze twee jaar betaal je maandelijks een deel voor de Xbox (die je in verschillende varianten kunt kiezen) en de Ultimate Game Pass.Afhankelijk van de variant Xbox die je kiest betaal je vanaf $ 19.99. Op dit moment is deze dienst alleen verkrijgbaar in Engeland en Amerika, maar navraag bij de helpdesk suggereert dat ook Nederland wellicht dit aanbod kan verwachten.
Nu begrijpt men dat veel mensen de Xbox Project Scarlett af willen wachten. Daarom heeft men, in ieder geval in Engeland, de actie gelanceerd dat je de console die je nu kiest zonder extra kosten kunt inruilen voor de Xbox Project Scarlett zodra hij uitkomt. Als je voor het duurste abonnement (met Xbox One X voor $ 30.99) kiest kan dit binnen 12 maanden. Hier is dus gelijk een clue/bevestiging van het gerucht dat de Project Scarlett rond de feestdagen 2020 in de winkel zal liggen. Bij de overige abonnementen kan dit na 18 maanden.
Deze deal klinkt natuurlijk geweldig. Niet te veel geld per maand, lekker gamen en straks ook nog eens als eerste de Xbox Project Scarlett met geschikte games op de plank en onder handbereik. Toch is er één adder onder het gras die ervoor zorgt dat je je toch twee keer moet bedenken voor je zo’n deal afsluit. Dit uiteraard onder voorbehoud dat Nederland inderdaad die mogelijkheid krijgt.
Microsoft geeft namelijk aan dat men deze abonnementsvorm registreert als ‘persoonlijk krediet’. Dit betekent dus dat je, zodra je zo’n abonnement afsluit, in de Nederlandse situatie een registratie bij het BKR krijgt van een persoonlijk krediet (ter waarde van de console van jouw keuze + 24 maanden abonnement). Dit betekent dus ook dat je, indien je niet op tijd betaalt, een negatieve BKR-codering krijgt.
Wat minder logisch is en verstrekkende gevolgen kan hebben is dat men dit persoonlijk krediet gebruikt bij de berekening van de som die je, ook als je netjes betaalt, nog kunt lenen voor een ander krediet of een hypotheek. De zogenoemde kredietruimte wordt met een veel groter bedrag verlaagd dan het bedrag dat je ‘leent’. Hierdoor zou je voor de verrassing kunnen komen te staan dat je volgend jaar jouw hypotheek niet rond krijgt omdat je een Xbox Project Scarlett op abonnementsbasis krediet hebt gekocht. Of je dat risico moet nemen is dus de vraag.
