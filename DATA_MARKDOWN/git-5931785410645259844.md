
# Lalatović: Krivo mi je zbog penala, ali šta reći posle 4:0

Published at: **2019-11-02T17:14:03+00:00**

Author: **Darko**

Original: [Sportska centrala](https://www.sportskacentrala.com/2019/11/02/lalatovic-krivo-mi-je-zbog-penala-ali-sta-reci-posle-40/)

Trener fudbalera Vojvodine Nenad Lalatović rekao je da je Partizan zasluženo i ubedljivo pobedio, kao i da je današnja igra bila najlošije izdanje bilo koje njegove ekipe na gostovanju protiv crno-belih.
– Krivo mi je što nismo ušli u meč onako kako sam očekivao. Krivo mi je i zbog penala, ali šta reći posle 4:0?! Partizan je danas bio bolji. Nikada nijedna ekipa koju sam vodio nije odigrala ovako i ovo je sigurno najlošije izdanje bilo kog mog tima protiv Partizana, rekao je Lalatović novinarima posle utakmice, prenosi Beta.
Vojvodina je danas u gostima izgubila od Partizana sa 4:0, a Lalatović je istakao da je nemoguće da se bilo koja ekipa dostojno suprotstavi Partizanu i Crvenoj zvezdi koji imaju znatno veći finansijski i igrački fond.
– Nedostajala je duel igra, ne možete da bude toliko daleko od igrača, da im date prostor… Nekako kao da je ušao strah u moje igrače. Ovde inostrani igrači prave veliku razliku i to su prednosti Partizana i Crvene zvezde, dodao je Lalatović.
Upitan da li šta zamera svojim igračima, Lalatović je kazao da nema šta da zameri.
– Ovo je sličan tim kao i prošle godine. Ja mnogo dajem sebe i tražim isto to od njih, ali mi smo tek na početku i mnoge stvari treba da se promene. Ova ekipa je prošle sezone bila deveta, a sada smo treći i jako sam zadovoljan sa osvojenim bodovima u dosadašnjem toku sezone. Mi ipak našu priliku, ako želimo u Evropu, treba da tražimo protiv ekipa sličnih kvaliteta. To je sve do glava igrača, na kojima oni moraju da porade, rekao je trener Vojvodine.
