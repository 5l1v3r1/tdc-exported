
# Ostrava bude mít i letos umělý vánoční strom. Vypadat však bude přirozeněji

Published at: **2019-11-07T07:27:00+00:00**

Author: **Petr Jiříček**

Original: [Deník.cz](https://www.denik.cz/regiony/v-ostrave-bude-opet-umely-strom-ale-zivejsi-a-prirozenejsi-20191107.html)

Už za tři týdny vypuknou na Masarykově náměstí oblíbené vánoční trhy. Začnou v pátek 29. listopadu (o den dříve se rozsvítí výzdoba v ulicích a na náměstích, která už se začíná instalovat) a potrvají tradičně do 23. prosince. Vánoční strom bude rozsvícen v neděli 1. prosince v 17 hodin. Také letos bude umělý. Moravská Ostrava a Přívoz jej pořídila a postavila v závěru roku 2016 s tím, že jej bude využívat nejméně po dobu pěti let.
„Strom tedy zůstává umělý, avšak bude mít nově zrekonstruované větve. Díky tomu bude vypadat živěji a přirozeněji,“ řekl mluvčí moravskoostravské radnice David Račák, podle něhož zatím není jasné, jaký strom bude radnice preferovat v budoucnu.

        Vánoční výzdoba v Porubě:
      
Umělý strom, a to už od roku 2007, stává také na Prokešově náměstí pod novou radnicí. „Město se chová ekologicky a nechce, aby kvůli výzdobě někde musel padnout vzrostlý jehličnan,“ sdělila mluvčí města Andrea Vojkovská. Tamní náměstí ozdobí tři tisíce metrů světelných řetězů s téměř 26 tisíci diodami. Podobu výzdoby si znovu po dvou letech odhlasovali sami Ostravané.
Nově bude letos nazdoben světelnými rampouchy prostor před hlavním nádražím, v Umělecké ulici u Elektry bude umístěna světelná fontána a na náměstí Dr. E. Beneše před obvodní radnicí budou stát tři metry široké a skoro čtyři metry vysoké světelné brány. Osvětlen tam bude nově i strom.

        Vánoční výzdoba v OC Forum Nová Karolína:
      
„Interaktivní zařízení na něm bude reagovat na tleskání nebo zpívání lidí a měnit barvy,“ prozradil David Račák, podle něhož originální světelná brána zvýrazní i vstup do Husova sadu. Oproti branám na náměstí však bude hned přes osm metrů široká a víc než pět metrů vysoká. Výzdoba ve městě zhasne na Tři krále.
