
# مرد عراقی-سوئدی متهم به جاسوسی برای ایران شد

Published at: **2019-11-06T14:28:12+00:00**

Author: **یورونیوز فارسی **

Original: [euronews](https://farsi.euronews.com/2019/11/06/sweden-charges-iraqi-man-for-spying-for-iran)

یک مرد ۴۶ ساله عراقی-سوئدی روز چهارشنبه به جاسوسی برای ایران با جمع آوری اطلاعات درباره پناهندگان ایرانی در سوئد، بلژیک و هلند متهم شد.
طبق نوشته خبرگزاری آسوشیتدپرس، هانس یورگن هانستروم، دادستان سوئد که هویت این فرد را افشا نکرد، می‌گوید که وی اطلاعات شخصی عرب‌های ایرانی را در پوشش نماینده یک روزنامه آنلاین عرب زبان جمع‌آوری می‌کرده است.
هانسروم گفت که این مرد در یک دوره چهار ساله تا فوریه ۲۰۱۹ فعال بود. او همچنین به نفوذ در انجمن‌های آنلاین گروه‌های مخالف ایران و جمع‌آوری اطلاعات متهم است.
این مقام سوئدی افزود: «این مرد از طریق اینترنت یا ملاقات‌های شخصی حتی در تهران، با مأموران اطلاعاتی ایران در ارتباط بوده است.»
بخشی از تحقیقات اولیه ۱۷۰۰ صفحه‌ای که از سوی واحد امنیت ملی دادستانی سوئد و سرویس امنیتی این کشور در این موضوع انجام شده، محرمانه است.
این مرد که تابعیت دوگانه عراقی-سوئدی دارد در تاریخ ۲۷ فوریه (بهمن ۱۳۹۷) بازداشت شده و اتهامات وارده به خود را رد می‌کند.
