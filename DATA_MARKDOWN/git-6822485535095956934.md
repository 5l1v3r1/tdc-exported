
# الخزعلی: اسرائیل و امارات به دنبال تشدید ناآرامی‌ها در عراق هستند

Published at: **2019-11-04T02:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980813005.html)

دبیر کل جنبش عصائب اهل الحق روز یکشنبه در مصاحبه‌ای گفت که رژیم صهیونیستی بیش از آمریکا و امارات بیش از سعودی‌ها به دنبال تشدید ناآرامی‌ها و درگیری‌ها در عراق هستند.
به گزارش فارس، «قیس الخزعلی»، دبیر کل جنبش عصائب اهل الحق روز یکشنبه در مصاحبه با شبکه «العراقیه» درباره تحولات اخیر در عراق و تظاهرات اعتراض آمیز در این کشور و برخی مداخله‌های خارجی صحبت کرد.
وی در ابتدای این مصاحبه گفت: «اطلاعاتی که درباره مداخله خارجی‌ها و برخی داخلی‌ها وجود دارد بسیار خطرناک است.»
دبیر کل جنبش عصائب اهل الحق افزود که «من از تظاهرات کنندگان می خواهم که به اعتراضات خود ادامه دهند اما نباید به خرابکاران اجازه دهند که به اهانت پرداخته و به نیروهای امنیتی حمله کنند.»
الخزعلی اضافه کرد: «برخی از افرادی که در تظاهرات حضور دارند دارای اسلحه هستند و این موضوع در تظاهرات مسالمت‌آمیز هرگز نباید وجود داشته باشد.»
وی گفت: «۹۰ درصد از گروه های الحشد الشعبی که به آنها حمله شد، هیچگونه نمایندگی در دولت ندارند و جنبش عصائب اهل الحق تنها یک سال در دولت عراق حضور داشته و باید بر اساس همین یک سال و نه تمام ۱۶ سال پس از سرنگونی صدام مورد محاسبه قرار بگیرد. حضور سیاسی عصائب اهل احق پس از سال ۲۰۱۸ بوده و فقط دو وزیر در کابینه و ۱۵ نماینده در پارلمان دارد.»
دبیر کل جنبش عصائب اهل الحق گفت که این جنبش از سال ۲۰۰۳ در هر مرحله برای عراق شهیدداده و در مبارزه با داعش نیز ۷۰۰ شهید تقدیم عراق کرده است.
الخزعلی در ادامه مصاحبه با شبکه العراقیه به توطئه‌ها علیه الحشد الشعبی اشاره کرد و گفت: «طرف‌های سیاسی داخلی تلاش دارند که تمام مشکلات عراق را به گردن گروه های الحشد الشعبی بگذارد. ریختن نارسایی‌ها و فسادهای تمامی گروه‌های سیاسی بر سر الحشد الشعبی یک توطئه است.»
وی هشدار داد: «تلاش‌هایی برای مجازات گروه‌ها و کسانی که در مقابل داعش مقاومت کردند وجود دارد و از این طریق تلاش دارند تا نقطه قوت عراق گرفته شود.»
دبیر کل جنبش عصائب اهل الحق گفت: «وضعیت کنونی عراق بد است اما بدتر از اوضاع سابق نیست و سهم خواهی در حکومت‌های قبلی نیز وجود داشته است.»
وی گفت: «سلاح باید تنها در دست دولت باشد و خلاف این موضوع غیر قابل قبول است و تمامی گروه‌های الحشد الشعبی نیز بخشی از دولت هستند.»
الخزعلی به کشورهای منطقه‌ای که به دنبال تشدید ناآرامی‌ها در عراق هستند نیز اشاره کرد و گفت: «اسرائیل قدرتمندتر از آمریکا در این ناآرامی‌ها نقش دارد و کشورهای حاشیه خلیچ فارس نیز بخشی از توطئه علیه عراق هستند و امارات قدرتمندتر از عربستان در توطئه علیه عراق حضور دارد.»
دبیر کل جنبش عصائب اهل الحق فاش کرد که یکی از ریاست‌های سه گانه دولت عراق نیز به دنبال تشدید ناآرامی‌ها و درگیری‌ها در عراق بوده و حتی یکی از فرماندهان دستگاه امنیتی عراق نیز به دنبال تقویت ناآرامی‌ها در این کشور است.
وی در ادامه گفت: «موساد در چند استان شمال عراق حضور دارد و حتی در سلیمانیه نیز حضور دارد. همچنین یک پایگاه مشترک سیا و موساد در فرودگاه بغداد وجود دارد.»
الخزعلی گفت: «موساد تلاش دارد تا برخی افراد جنبش‌های انحرافی و طرد شدگان احزاب مختلف را برای افزایش درگیری‌ها به کار بگیرد و بعثی‌ها نیز یکی از ارکان تحریک ناآرامی‌ها و اغتشاشات در عراق هستند.»
دبیر کل جنبش عصائب اهل الحق اضافه کرد: «در تظاهرات اول اکتبر هدف این خرابکاران ایجاد بیشترین میزان کشته در میان مردم بود اما زیارت اربعین و ایجاد کمیته تحقیق باعث شکست این توطئه شد.»
وی در بخشی از این مصاحبه گفت: «درخواست از الحشد الشعبی برای مشارکت در مقابله با تظاهرات کنندگان کاملا رد شد چون این درخواست‌ها برای از بین بردن وجهه الحشد الشعبی بود.»
