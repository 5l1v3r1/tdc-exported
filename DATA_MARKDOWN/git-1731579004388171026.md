
# Nokia 7.2 e Nokia 800 Tough arrivano in Italia: l’erede del 3310 già su Amazon a 123€ (foto)

Published at: **2019-11-05T17:09:25+00:00**

Author: **Vincenzo Ronca**

Original: [MobileWorld](https://www.mobileworld.it/2019/11/05/nokia-7-2-nokia-800-tough-arrivano-italia-lerede-del-3310-gia-amazon-123e-foto-240463/)

Due nuovi smartphone Nokia approdano nel nostro mercato, il Nokia 7.2 che abbiamo già visto in anteprima alla scorsa IFA di Berlino ed il nuovo Nokia 800 Tough, un feature phone che fa della resistenza il suo fiore all’occhiello.
Nokia 7.2 è il nuovo Android One di Nokia, abbiamo già visto la sua scheda tecnica completa disponibile in questo nostro articolo. Il dispositivo arriva nel mercato italiano nella versione con 6 GB di RAM e 128 GB di storage interno, al prezzo di 379€.
L’altra novità di Nokia consiste nel suo nuovo feature phone: Nokia 800 Tough che arriva con KaiOS e che integra diverse interessanti caratteristiche come il supporto LTE, Google Assistant, Facebook e WhatsApp. La resistenza e la solidità sono i suoi punti di forza maggiore, tanto da candidarlo a legittimo erede del glorioso Nokia 3310: i materiali con cui è realizzato sono conformi allo standard MIL-STD-810G, è in grado di resistere a temperature comprese tra -20°C e 55°C ed a diverse tipologie di urti e cadute.
Il nuovo Nokia 800 Tough arriva in Italia nelle colorazioni Black Steel e Desert Sand ed è già disponibile su Amazon Italia al prezzo di 123,60€.
