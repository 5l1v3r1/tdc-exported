
# Температура повітря в Києві за один день побила два рекорди

Published at: **2019-11-05T13:13:00+00:00**

Author: ****

Original: [DT.ua](https://dt.ua/UKRAINE/temperatura-povitrya-v-kiyevi-za-odin-den-pobila-dva-rekordi-328539_.html)

Минулої доби, 4 листопада, метеорологи в Києві зафіксували два температурні режими, повідомили у Центральній геофізичній обсерваторії Бориса Срезневського. Середньодобова температура у понеділок відповідала вересневій.
"За минулу добу 4 листопада у Києві було зафіксовано два температурні рекорди. Після полудня 4 листопада стовпчик максимального термометра піднявся до +17,6°С, що на 2,7°С вище попереднього максимального значення температури повітря для цього дня, зафіксованого у 1957 році. Середньодобова температура склала +12,9°С, що на 0,6°С вище попереднього рекорду температури повітря, який тримався з 1996 року", - йдеться у повідомленні.
За кліматичними даними таке значення відповідає 21 вересню. Окрім того, температура в ніч на 5 листопада не пускалася нижче +12,3°С. В обсерваторії пояснили, що тим самим повторилося  попереднє рекордне значення 1930 року.
Раніше завідуюча відділом синоптичної метеорології Українського гідрометеорологічного інституту Віра Балабух розповіла про те, що зима 2019-2020 років буде переважно теплою з великою кількістю днів з плюсовою температурою, ніж у попередні роки.
За її словами, зміни клімату передбачають збільшення кількості днів із температурами вище 0 взимку, але при цьому кількість днів із температурою -10…-20 не змінюється – в залежності від регіону кількість таких днів може бути 2-3 за сезон, тоді як переважатиме протягом зими температура від -5 до +5 градусів.
