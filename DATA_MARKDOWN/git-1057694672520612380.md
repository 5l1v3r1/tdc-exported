
# Έπιασαν δουλειά στον δήμο Αθηναίων ένα χρόνο μετά τον διαγωνισμό του ΑΣΕΠ

Published at: **2019-11-01T17:49:21+00:00**

Author: ****

Original: [News.gr](https://www.news.gr/ellada/article/2015171/epiasan-doulia-ston-dimo-athineon-ena-chrono-meta-ton-diagonismo-tou-asep.html)

Έπιασαν δουλειά από σήμερα στους δρόμους της Αθήνας 388 νέοι εργαζόμενοι στην καθαριότητα, οι οποίοι είχαν πετύχει στον διαγωνισμό 3Κ του ΑΣΕΠ το 2018 και τώρα ολοκληρώθηκαν οι σχετικές διαδικασίες.
Πρόκειται για εργάτες εξωτερικών χώρων, οδηγούς απορριμματοφόρων και τεχνίτες. Στην τελετή ορκωμοσίας τους , που έγινε στο Σεράφειο, ο δήμαρχος Αθηναίων, Κώστας Μπακογιάννης, τους καλωσόρισε και αναφέρθηκε στα μεγάλα προβλήματα και τις μεγάλες προκλήσεις που αντιμετωπίζει η Αθήνα.
«Σας υποδεχόμαστε ως συναδέλφους και ως συμπαίκτες σε μια πάρα πολύ μεγάλη ομάδα. Και πολύ σύντομα θα διαπιστώσετε ότι εδώ στην Αθήνα η λογική μας δεν είναι να καλύψουμε απλώς κάποιες θέσεις. Ψάχνουμε για ανθρώπους οι οποίοι θα γίνουν συμπαίκτες μας. Για ανθρώπους οι οποίοι θα φορέσουν την φανέλα του δήμου Αθηναίων με υπερηφάνεια», τόνισε ο κ. Μπακογιάννης.
