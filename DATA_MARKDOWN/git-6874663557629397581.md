
# מעקף הבונוס של יונס: לא נכלל ברשימת דירקטוריון הפניקס, בינתיים

Published at: **2019-11-04T00:00:00+00:00**

Author: **גולן חזני**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3772972,00.html)

העסקה לרכישת הפניקס על ידי הקרנות סנטרברידג' וגלטין הושלמה אתמול, אולם שמו של אלי יונס, המייצג את הקרנות בעסקה, לא נכלל ברשימת הדירקטורים שלהן להפניקס אחזקות והפניקס ביטוח.
מדובר בנתון מפתיע שכן יונס נחשב לאיש המפתח בעסקה ומי שעומד מאחורי הגעתן של הקרנות לארץ. מקורב לעסקה מסר ל"כלכליסט" כי יונס מתוכנן לשמש כדירקטור וכיו"ר הפניקס אחזקות, אולם כל עוד לא יושגו הסכמות סופיות עם רשות שוק ההון לגבי סעיפי העסקתו כיו"ר, הוא לא יועמד כדירקטור.
"שתי הקרנות רצו כבר לסגור את העסקה ולכן העדיפו לבצע את ההשלמה, אף שהנושא של יונס לא נפתר", ציין. יונס אמור לקבל מיליוני דולרים כבונוס על ששימש כבנקאי השקעות של העסקה. זו ההגדרה ששתי הקרנות העבירו לרשות שוק ההון, כדי שלא ייווצר מצב שהשכר שיונס יקבל מהפניקס יעלה על מגבלת חוק שכר הבכירים. ככל הנראה, הרשות צפויה להסכים לכך. לכן יונס צפוי לקבל במהלך השבוע את התגמול מהקרנות, ולאחר מכן יוכל להתמנות כדירקטור וכיו"ר, אך לא בטוח שאכן כך יהיה. אם הפתרון המדובר לא יהיה מקובל על הרשות, יונס, שלא כיהן בדירקטוריונים בחמש השנים האחרונות, צפוי לוותר על המינוי בחברת הביטוח על מנת לא לסכן את הבונוס.
עוד נודעה זהותם של הדירקטורים מטעם שתי הקרנות מלבד בני גבאי. אחת מהם היא מרילין הירש, שלפני כמה שנים עלתה לארץ מארה"ב ושימשה כאחראית על האחזקות הפיננסיות בקבוצת דלק במהלך רכישת חברת הביטוח האמריקאית ריפבליק. כנציג גלטין ישמש יצחק כהן וכנציג סנטרברידג' - לואיג'י סברוזי.
ביום שלישי שעבר הגיעו ראשי הקרנות לארץ לחתימה על העסקה, שנועדה ליום רביעי. אבל אז התברר שרשות שוק ההון טרם העניקה את ההיתר, האירוע בוטל - והם חזרו למחרת לארה"ב ולונדון כלעומת שבאו. נציגי הרוכשות חתמו על מסמכי השלמת העסקה ובהשלמה אתמול נכחו רק עורכי הדין של הצדדים, אברמי וול מצדן ואלית אלקון מקבוצת דלק. הקרנות העבירו לדלק כ־1.3 מיליארד שקל עבור 30% מניות הפניקס שרכשו. סנטרברידג' מהווה 75% מהקבוצה הרוכשת, וגלטין את מיעוטה (25%).
