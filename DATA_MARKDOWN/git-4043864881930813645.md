
# У Лівію прибули російські снайпери ПВК Вагнера – NYT

Published at: **2019-11-05T21:50:25+00:00**

Author: ****

Original: [Українська правда](https://www.pravda.com.ua/news/2019/11/5/7231107/)

За останні півтора місяці в рамках кампанії Кремля з відновлення впливу на Близькому Сході та в Африці у Лівію прибули близько 200 російських найманців, зокрема снайпери з "ПВК Вагнера".
Джерело: The New York Times
Деталі: За словами трьох високопоставлених лівійських чиновників і п'яти західних дипломатів, що уважно стежать за війною, російські снайпери належать до групи "Вагнера" – пов'язаної з Кремлем приватної компанії, яка очолювала російську інтервенцію в Сирії.
На думку лівійських військових, ознакою боєприпасів, якими користуються російські найманці, є відсутність наскрізної рани від снайперської кулі.
Західний експерт з питань безпеки підтвердив, що так само не було наскрізних ран від куль російських снайперів на сході України.
Крім снайперів, Росія привезла в Лівію вдосконалені літаки Сухого, скоординовані ракетні удари і високоточну артилерію – все те, що "зробило Москву законодавцем у громадянській війні в Сирії".
Росіяни воюють на боці лідера східної частини Лівії Халіфи Хафтара. На його боці також Об'єднані Арабські Емірати, Єгипет і Саудівська Аравія, які вбачають у ньому надію на відновлення авторитаризму в країні.
Хафтар уже понад 5 років веде війну проти уряду національної єдності в західній Лівії, де знаходиться столиця Тріполі.
Уряд офіційно підтримує США та інші західні країни. Однак на практиці, як повідомляють журналісти, Туреччина є його єдиним покровителем.

        Передісторія:
      

        Читайте також: Російська "ПВК Вагнера" розганяє протести у Судані – СБУ
      

        
          
            NYT розповіла подробиці розгрому ПВК Вагнера в Сирії
          
        
      
