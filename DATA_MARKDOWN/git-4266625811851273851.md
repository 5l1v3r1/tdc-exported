
# Міжнародні резерви НБУ у жовтні зменшилися на 0,2%

Published at: **2019-11-06T18:16:00+00:00**

Author: ****

Original: [ZIK.UA](https://zik.ua/news/2019/11/06/mizhnarodni_rezervy_nbu_zmenshylysya_u_zhovtni_na_02_1685277)


        Станом на 1 листопада міжнародні резерви України, за попередніми даними, зменшилися на 0,2% і становили 21,4 млрд доларів.
      
Як повідомляє пресслужба Нацбанку, значні обсяги погашень за держборгом були компенсовані зовнішніми надходженнями, а також валютними інтервенціями НБУ та операціями з управліннями міжнародними резервами.
Зазначається, що загалом за минулий місяць Уряд сплатив за обслуговування та погашення державного та гарантованого державою боргу в іноземній валюті 632,3 млн доларів.
Зокрема, з цієї суми 475,5 млн доларів було спрямовано на погашення облігацій внутрішньої державної позики в іноземній валюті, 78,0 млн доларів – за єврооблігаціями, решта коштів – за іншими зобов’язаннями перед іноземними кредиторами та міжнародними фінансовими організаціями. Ці витрати були частково компенсовані надходженнями 262,1 млн євро від міжнародних партнерів, у тому числі Єврокомісії.
У Національному банку також відзначають надлишкову пропозицію валюти, яка сформована українськими експортерами та іноземними портфельними інвесторами, на міжбанківському валютному ринку. Вона дала змогу НБУ поповнити резерви на 193,9 млн доларів.
Також в НБУ заявили, що на динаміку резервів вплинула і зміна ринкової вартості та курсу гривні до іноземних валют. У минулому місяці їхня вартість зросла на 115 млн доларів.
Раніше повідомлялося, що Національний банк отримав нового зовнішнього аудитора річної фінансової звітності на наступні п’ять років. Ці послуги надаватиме ТОВ "Ернст енд Янг Аудиторські послуги". 
 
