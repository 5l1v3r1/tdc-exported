
# Tizenöt éve tilos szeméttel fűteni - de akkor mivel és mennyiből lehet?

Published at: **2019-11-07T08:01:00+00:00**

Author: **Infostart**

Original: [infostart](https://infostart.hu/eletmod/2019/11/07/tizenot-eve-tilos-szemettel-futeni-de-akkor-mivel-es-mennyibol-lehet)

Miközben a fél ország már túl van azon a gondon, hogy mivel fűtsön, az ár mellett fellépnek környezetvédelmi szempontok is, a széles körben elterjedt hiedelemmel ellentétben ugyanis a közlekedéséhez és az ipari termeléshez mérhető szennyezést produkálnak azok a háztartások, amelyek szemetet, autógumit dobnak a fűtőberendezésbe.
Mint a Duol.hu dunaújvárosi portál összeállítása felhívja a figyelmet, a kis méretű szálló por 80 százalékáért felelősek a háztartások, így a szennyezési térképen nem csak a nagyobb városok "feketék", hanem bizony kistelepülések is, például a völgyekben elhelyezkedők.
Sokan nem veszik figyelembe, hogy fűteni - kályhában - csak száraz tűzifával vagy pellettel, brikettel szabad, 15 éve tilos szeméttel (a belélegzett szennyezőanyagok hatása igen súlyos is lehet). Ezek között nagy lehet az árkülönbség és a hatásfok is, a

        leginkább bükkel tölggyel, akáccal és gyertyánnal érdemes próbálkozni.
      
A Teol.hu részletesebben is körülnézett, hol, milyen fűtőanyagot és mennyiért lehet beszerezni.
Tolna megyében az akác a legnépszerűbb, 28-37 ezer forint a köbméterár, aki vesz, 2-10 köbmétert vásárol. A régió legnagyobb tüzéptelepén Baján az akácot erdei köbméterben kínálják (ez egy tonna, 1,7 köbméter), összevágva 32 ezer forintért (egy év alatt 4 ezerrel drágult), a borsodi barna diószenet 25 kilós csomagokban 1400 forintért lehet kapni. Olyanok is árusítanak fát, akik a nyár folyamán önkéntes erdőtisztításban részt véve jutottak fához.
Sokan feketén próbálkoznak, az erdőben tüzelési céllal is tilos fát gyűjteni ellenőrizetlen módon, az ilyen forrásokra egyébkén az interneten lehet rábukkanni és az alacsony ár kell, hogy feltűnést keltsen: szabálytalansággal van dolgunk.
Aki pedig lakókörnyezetében gyanús szagot észlel égetéskor, először a cikkek összefoglalása szerint jól teszi, ha személyesen próbál a bűz forrása gazdájával egyeztetni, ezt követően pedig a hatóságokkal is fel lehet venni a kapcsolatot.

        Nyitókép: MTI/Komka Péter
      
