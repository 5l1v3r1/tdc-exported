
# Słupek, plecy i gol. Koszmarny wieczór 18-letniego bramkarza

Published at: **2019-11-04T12:26:00+00:00**

Author: ****

Original: [TVN24](https://eurosport.tvn24.pl/pilka-nozna,105/18-letni-bramkarz-christos-mandas-popelnil-koszmarne-bledy-aek-atromitos-wynik-spotkania-strzelcy-goli-liga-grecka,982751.html)

Była 62. minuta spotkania, a przyjezdni prowadzili wtedy niespodziewanie 1:0. To był efekt bramki zdobytej z rzutu karnego w pierwszej połowie przez Georgiosa Manousosa.
Z dystansu bardzo mocno kopnął największy gwiazdor AEK Nelson Oliveira. Po strzale portugalskiego napastnika piłka trafiła w słupek. Potem uderzyła w plecy golkipera Christosa Mandasa i wpadła do bramki.
18-letni zawodnik nie mógł nic zrobić i to jemu zaliczono samobójczego gola. Był bardzo smutny, ale jak się okazało, nie po raz ostatni tego dnia.
Zaledwie dziewięć minut później popełnił fatalny błąd. W niegroźnej sytuacji do niego podawał obrońca Dimitrios Goutas. To Grek, który w poprzednim sezonie rozegrał dziewięć meczów w ekstraklasie w barwach Lecha Poznań.
Mandas chciał spokojnie przyjąć piłkę prawą nogą, ale zrobił to bardzo źle. Futbolówka odskoczyła mu w lewą stronę. Dopadł do niej agresywnie atakujący Oliveira i bez trudu strzelił gola. Młody bramkarz gości był załamany. Pocieszał go Goutas, który niejako sam spowodował tę sytuację.
Goście, których siedziba klubu jest w Peristeri, mieście znajdującym się w aglomeracji ateńskiej, doprowadzili do wyrównania. Była 89. minuta, a gola strzelił Athanasios Androutsos.
Miejscowi nie zrezygnowali. W doliczonym czasie zwycięstwo zapewnił im Oliveira.
Po tej wygranej AEK ma na koncie 17 punktów i po dziewięciu kolejkach zajmuje trzecie miejsce. Atromitos jest teraz na ósmej pozycji.
Autor: Srogi/twis / Źródło: eurosport.pl
