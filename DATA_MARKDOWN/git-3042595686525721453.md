
# ESA tror NAV-feilen gjelder helt tilbake til 1994

Published at: **2019-11-01T11:48:26+00:00**

Author: **Torun Støbakk**

Original: [Dagbladet.no](https://www.dagbladet.no/nyheter/esa-tror-nav-feilen-gjelder-helt-tilbake-til-1994/71772731)

ESA-president Bente Angell-Hansen sier til Dagbladet at ESA nå undersøker feilen norske NAV har gjort, hvor NAV altså har feiltolket EØS-trygdereglene.
Flere advokater har spekulert i om feilen også kan gjelde før 2012.
Det tror også ESA, EØS-avtalens tilsynsorgan, at den gjør:

        - Sånn vi ser det nå, tenker vi at dette har vært tilfelle helt siden Norge har blitt medlem av EØS-avtalen, sier ESA-president Bente Angell-Hansen til Dagbladet.
      
Det er altså tilbake til 1994, akkurat slik trygderettseksperter har spekulert i.
Trygderettsekspert Olav Lægreid er blant dem som har spekulert i at det, i så fall, potensielt kan ha blitt feilaktig tilbakekrevd penger i rundt 10 000 saker.
Han mener påstanden fra ESA har enorme implikasjoner.

        - Det kan føre til et skred av saker. Vi står foran et jordskjelv i NAV, sier trygderettseksperten til Dagbladet.
      
Angell-Hansen sier de tar saken på største alvor.

        - Dette tar vi på høyeste alvor, og det jeg vil si er at det er bra at folk nå ser at EØS-avtalen også er omhandler enkeltmenneskers rettigheter, sier Angell-Hansen til Dagbladet.
      
- Vi er nå i ferd med å sende brev til Norge hvor vi forsikrer oss om at regelverket blir fulgt riktig i framtida, sier Angell-Hansen.
- Vi vil også spørre om når og hvordan Norge vil rydde opp i denne alvorlige saken, sier hun.
Det er uklart hvorvidt ESA også mener at feilen gjelder andre ytelser enn de tre som NAV har identifisert til nå, altså arbeidsavklaringspenger, sykepenger og pleiepenger.
NAV har imidlertid varslet at de nå gjennomgår alle typer NAV-stønader som kan være i konflikt med EØS-regelverket.
I en utdypende epost til Dagbladet, forklarer ESA hvorfor de mener at regelverket kan være feilpraktisert helt tilbake til 1994.
- Selv om forordningen som gjaldt i 1994, forordning 1408/71, ble erstattet av forordning 883/2004 i EØS i 2012, er de materielle rettighetene ikke fundamentalt endret med den siste forordningen som trådte i kraft i EØS i 2012, skriver pressevakt Gunnar Hörður Garðarsson i en epost til Dagbladet.
Dagbladet har spurt ESA hvordan feilen kunne ha pågått så lenge uten at ESA tilsynelatende oppdaget det, og om det er riktig at ESA ble kjent med NAV-skandalen først på mandag.
- ESA hadde ikke noen forkunnskap om det som nå blir rapportert i mediene, og vil etterspørre mer informasojn fra Norge. Tidligere har det ikke vært noen saker i ESA som indikerer et strukturelt problem med implementeringen av EØS-reglene, skriver Garðarsson.
I 2015 behandlet ESA en klage fra en norsk statsborger, etter at en nordmann ble nektet arbeidsavklaringspenger vedkommende søkte om å ta med seg til Sverige.
Da skal det ha vært flere møter mellom norske myndigheter og ESA i ettertid.
Det var NTB som først meldte om saken.
- Basert på den informasjonen vi hadde, ble det besluttet å ikke ta saken videre og at det ikke hadde vært brudd på EØS-avtalen, sier Garðarsson til NTB om klagen fra 2015.
