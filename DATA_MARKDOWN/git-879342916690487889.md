
# У Держстаті проведуть масштабне скорочення штату

Published at: **2019-11-06T10:55:55+00:00**

Author: ****

Original: [Слово і Діло](https://www.slovoidilo.ua/2019/11/06/novyna/polityka/derzhstati-provedut-masshtabne-skorochennya-shtatu)


        Масові скорочення у Державній службі статистики відбудуться через прагнення уряду «перезапустити економіку України».
      
Такі пояснення міністр Кабміну Дмитро Дубілет виклав у Facebook в середу, 6 листопада.
«Ми ухвалили непросте рішення скоротити 1770 посад в Державній службі статистики. Також будуть звільнені і передані в оренду або на приватизацію 281 об'єкт нерухомості», - написав міністр.
Дубілет заявив, що ця оптимізація проводиться за рахунок скорочення підрозділів районного рівня. З урахуванням того, що більшість звітів, які компанії передають до Держстату, надаються в електронному вигляді, «підтримка цих підрозділів стала недоцільною».
«Частина функцій, які виконували районні підрозділи, будуть передані на обласний рівень. Крім цього, ми плануємо спростити звіти, що подаються до Держстату, і скоротити їхню кількість», - додав Дубілет.
Він також окремо звернувся до співробітників, які потрапили під це скорочення.
«Нам дуже шкода, що нам довелося йти на ці заходи, але ми змушені це робити, щоб перезапустити економіку України. Я дуже сподіваюся, що ви зможете знайти в цій новій економіці своє місце. Ми будемо над цим працювати разом з оновленою службою зайнятості та багатьма іншими сторонами», - написав він.
Раніше стало відомо, що в 2020 році Укрзалізниця скоротить штат на 40-50%. Зокрема, УЗ звільнить штатних дроворубів, лісничих і танцюристів. Під скорочення потрапить також частина адміністративного персоналу.
Як відомо, Кабінет міністрів перепідпорядкував Держстат.
Нагадаємо, в Кабміні анонсували масштабне скорочення штату Держаудиту.
Хочете обговорити цю новину? Долучайтеся до телеграм-чату CHORNA RADA
