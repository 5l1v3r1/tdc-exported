
# - Alle i familien blir påvirket

Published at: **2019-11-04T13:00:29+00:00**

Author: **Ruben Pedersen**

Original: [Dagbladet.no](https://www.dagbladet.no/kjendis/alle-i-familien-blir-pavirket/71772028)

I starten av oktober valgte det svenske kongehuset å komme med en nokså overraskende kunngjøring. I en pressemelding skrev de at barna til prinsesse Madeleine (37) og prins Carl Philip (40) ikke lenger skulle være en del av kongehuset, slik at de kunne få større frihet til å velge hva de vil selv i livet.
Samtidig får de to, kongeparets yngste barn, mindre ansvar enn før. Kongelige plikter fordufter derimot ikke, og med det får kronprinsesse Victoria (42) brått mer ansvar på sine skuldre.
Siden kunngjøringen har flere av kongehusets medlemmer uttalt seg om saken. Kronprinsessa har uttalt at det føles naturlig, noe prins Carl Philip og hans kone, prinsesse Sofia (34), i et nytt intervju sier seg enig i.
På besøk hos «SVT Morgonstudion» var prinseparet helt ærlige om hvordan de nå skal takle overgangen. De mener at det er i barnas beste hensikt at forandringen skjer.

        - Barna får større valgmulighet i sine liv. De kan velge utdanning eller jobb enklere, men det har vært en diskusjon i familien i lang tid, selvfølgelig, sier prinsen i frokostprogrammet fredag, ifølge Expressen.
      
«Prins Alexander (3), prins Gabriel (2), prinsesse Leonore (5), prins Nicolas (4) og prinsesse Adrienne (1) er fortsatt medlemmer av kongefamilien. De har derimot ikke lenger tittel som Kongelige Høyheter, og forventes ikke å i framtida påta seg kongelige oppdrag», het det i meldingen fra det svenske hoffet.
Barna beholder titlene, men de skal ikke videreføres. Det kom ikke som et sjokk på noen i familien at kongen bestemte seg for å kunngjøre dette. Prins Carl Philip forteller at de har diskutert dette i lengre tid.

        - Dette har lenge vært en diskusjon i familien. Alle i familien blir jo påvirket på en eller annen måte, forklarer han.
      
Selv om parets to barn, ovennevnte prins Alexander og prins Gabriel, nå divergeres fra kongehuset, er foreldrene fortsatt bevisste på at de aldri kommer til å få helt normale liv. De har tross alt levd i offentligheten siden de kom til verden, og vil fortsatt være av interesse for både pressen og folket etter avgjørelsen.
De prøver å forberede barna på dette, og vil gjerne at de skal være trygge på seg selv. Samtidig ønsker de å gi dem frihet til å finne ut av hvem de er, slik prinsesse Sofia selv fikk gjøre i oppveksten. Man lærer av å feile, mener hun.
- En av de beste tingene mine foreldre gjorde, var å slippe meg løs - slik at jeg fikk utforsket livet på egenhånd, sier hun.
Den svenske beslutningen innebærer en større frihet for barna til å forme sin egen framtid, og de vil blant annet stå friere til å for eksempel velge yrke.

        De fem barna fratas også alle kongelige plikter, og blir derfor ikke nødt til å følge tradisjonen når det kommer til blant annet skolegang.
      
Ifølge den svenske avisa Aftonbladet tolket nemlig Sveriges tidligere riksmarskalk, Svante Lindqvist, arveordningen som at alle de kongelige barna måtte oppdras og gå på skole i hjemlandet fra de er seks år gamle. I og med at barna nå er friere, uteblir denne tolkningen.
I 2020 fyller Madeleines eldste datter, prinsesse Leonore (5), seks år, og hvis arveordningen hadde blitt tolket som før, måtte prinsessefamilien ha flyttet tilbake til Sverige igjen. Ifølge det svenske ukebladet Hänt, var dette en av grunnene til at kongens avgjørelse kom akkurat nå.
Se og Hørs kongehusekspert, Caroline Vagle, understreket på sin side at det ikke er sagt noe om at arverekkefølgen skal endres, og at det nødvendigvis ikke er derfor den nye endringen nå er satt til verks.
- Tidligere ble regelverket tolket som at alle kongelige barn måtte gå i svensk skole og bli oppfostret i Sverige fra de var seks år gamle for å beholde sin plass i arverekka, men det virker ikke som at dette er årsaken, sa kongehuseksperten.

        - Det virker som om dette er noe familien har diskutert seg fram til sammen, og at både prinsesse Madeleine og prins Carl Philip er glade på barnas vegne. Med denne endringen står de langt friere til å forme livet sitt selv, la hun til.
      
Vagle mener derimot at det er et økonomisk spørsmål rundt valget.
- Familien er blitt veldig stor de siste åra. Det faktum at fem av kongens barnebarn nå ikke har krav på apanasje, gjør jo regnestykket helt annerledes, fortalte Vagle.
Hvor lenge Madeleine og familien blir værende i Florida gjenstår med andre ord bare å se, men det er ikke noe som binder dem til Sverige nå.
