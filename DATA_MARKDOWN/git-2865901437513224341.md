
# Trinkijeri: Ako mislite da ću ići sa pištoljem u svlačionicu - neću

Published at: **2019-11-05T00:00:00+00:00**

Author: ****

Original: [MozzartSport](https://mozzartsport.com/kosarka/vesti/trinkijeri-ako-mislite-da-cu-ici-sa-pistoljem-u-svlacionicu-necu/341730)

Trener Partizana Andrea Trinkijeri svestan je da je njegova ekipa odigrala ispod svakog nivoa u večerašnjem meču sa Venecijom, ali navodi da ono što se večeras dešavalo ne sme da izbriše sve ono dobro što su crno-beli uradili u dosadašnjem toku sezone.
Italijan nije želeo previše da objašnjava razloge poraza, jer je kako kaže to znak da se ne radi pravi posao."Veliki italijanski fudbaler Đanluka Vijali je rekao: 'ko dobija raduje se, ko izgubi daje objašnjenja'. Bili smo loši u svim segmentima igre, od toga kako napraviti faulove do toga kako čitati utakmicu. Bila je sramota od utakmice, ali... Mislim da ovakva utakmica, koja je bila baš loša, ne sme obrisati sve druge stvari koje smo uradili. Ako smo pametni, mi ćemo shvatiti poruku, ako nismo, shvatićemo je malo teže, ali ćemo je shvatiti. Zadnji put smo u Areni igrali pre dva meseca. U ovakvim utakmicama ti se jednostavno desi sve. Izgledalo je kao da smo se sastali jutros i rekli - idemo na basket. Nisam ljut, već mi je žao... Ako mislite da ću ići sa pištoljem u svlačinicu - neću. Znamo da smo bili loši, znam da je bio dobar protivnik, ali znam kojim pravcem želimo da idemo dalje", poručuje Trinkijeri.
Ima li objašnjenja za ovakvo izdanje?"Ja imam objašnjenje, ali mislim da onaj koji daje puno objašnjenja nije napravio dobar posao. Imaćemo još ovakvih situacija, ali ćemo imati i utakmice sa Lokomotivnom, Limožom... Jer, mi nemamo vremena da treniramo i onda moramo svaki put nešto da izmislimo na utakmici. Danas nismo ništa uspeli da izmislimo", poručio je u svom stilu Trinkijeri.
Partizan je propustio priliku da overi plasman u TOP 16 fazu, ali je jasno da će to uskoro učiniti. Crno-beli naredni meč u Evrokupu igraju sa Tofašom 13. novembra.
Foto: MN press
