
# سرشناس‌ترین بازیگر زن فرانسوی در بیمارستان بستری شد

Published at: **2019-11-07T07:25:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620295/%D8%B3%D8%B1%D8%B4%D9%86%D8%A7%D8%B3%E2%80%8C%D8%AA%D8%B1%DB%8C%D9%86-%D8%A8%D8%A7%D8%B2%DB%8C%DA%AF%D8%B1-%D8%B2%D9%86-%D9%81%D8%B1%D8%A7%D9%86%D8%B3%D9%88%DB%8C-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%A8%D8%B3%D8%AA%D8%B1%DB%8C-%D8%B4%D8%AF)


        کاترین دونو ۷۶ ساله نمادی از دنیای سینما به حساب می‌آید و با بازی در بیش از یکصد فیلم، اغلب به عنوان سرشناس‌ترین بازیگر زن فرانسوی تمام دوران‌ها شناخته می‌شود.
      

        آفتاب‌‌نیوز :
      
کاترین دونو، هنرپیشه سرشناس فرانسوی، روز چهارشنبه ۱۵ آبان در پی سکته مغزی در بیمارستان بستری شد.
بنابر اعلامیه‌ای که خانواده او در اختیار خبرگزاری فرانسه قرار داده‌اند، حال این بازیگر خوب گزارش شده است هرچند برای بهبودی برای مدتی به استراحت نیاز دارد.
بنابر گزارش‌ها حادثه برای سلامتی وی زمانی پیش آمده است که در حال بازی در تازه‌ترین فیلم خود «در زمان‌ زندگی‌اش» بوده است.
کاترین دونو ۷۶ ساله نمادی از دنیای سینما به حساب می‌آید و با بازی در بیش از یکصد فیلم، اغلب به عنوان سرشناس‌ترین بازیگر زن فرانسوی تمام دوران‌ها شناخته می‌شود.
وی در فیلم‌های کلاسیکی چون «زیبای روز» ساخته لوئیس بونوئل، «انزجار» ساخته رومن پولانسکی و «چترهای شربورگ» اثر ژاک دمی به ایفای نقش پرداخته است.
کاترین دونو در دوران جوانی به دلیل چهره و نگاه سردش در بازیگری به «ملکه یخی» مشهور بود.
اظهارات وی در سال‌های گذشته از جمله حمایت از رومن پولانسکی، کارگردان متهم به سوءاستفاده جنسی از دختری زیر سن قانونی، و همچنین مخالفت با جنبش علیه خشونت‌های جنسی اعمال شده بر ضد زنان در محیط کار موسوم به Me Too خبرساز شده بود.
