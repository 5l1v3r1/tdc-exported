
# หนุ่มดัดแปลงสายไฟเปลือย ชะล่าใจถูกช็อตมือไหม้ดับ

Published at: **2019-11-03T09:28:00+00:00**

Author: ****

Original: [เดลินิวส์](https://www.dailynews.co.th/regional/739813)


        รู้เท่าไม่ถึงการณ์! หนุ่มก่อสร้างดับอนาถ เหตุชะล่าใจดัดแปลงใช้สายไฟเปลือยเสียบเต้ารับ ก่อนถูกไฟไฟ้าช็อตนิ้วไหม้เกรียมขณะหุงหาอาหาร 
      
เมื่อวันที่ 3 พ.ย. ร.ต.อ.ณัฐพล  พ่อสาร รองสารวัตร(สอบสวน) สภ.บ่อทอง จ.ชลบุรี รับแจ้งมีเหตุผู้เสียชีวิตจากการถูกกระแสไฟฟ้าช็อตใกล้กับวัดหนองเสม็ด จึงเดินทางไปตรวจสอบพร้อมด้วยแพทย์เวรและหน่วยกู้ภัยสว่างเหตุบ้านทุ่งเหียง ซึ่งที่เกิดเหตุอยู่ภายในซอยบ้านทรายขาว ม.1 ต.บ่อกวางทอง ที่กำลังก่อสร้างบ้านพักยังไม่มีเลขที่ พบเต็นท์สนามกางเป็นที่พักชั่วคราว และศพของนายไกรเพชร เงางาม อายุ 42 ปี นอนเสียชีวิตอยู่ที่พื้นหญ้า เนื้อตัวเปียกปอน นุ่งกางเกงยีนส์ขายาว ใส่เสื้อยืดสีน้ำเงินแขนยาว โดยสภาพศพมีรถเข็นทับอยู่บนร่าง ส่วนที่มือด้านขวายังกำด้ามรถเข็นแน่น และที่นิ้วชี้ไหม้เกรียม ที่ข้างลำตัวยังพบหม้อหุงข้าว และเศษข้าวตกหล่นกระจัดกระจายทั่วบริเวณ
 นายวันชัย ใจกว้าง อายุ 48 ปี หัวหน้าคนงาน เปิดเผยว่า ผู้เสียชีวิตทำงานร่วมกับตนได้ประมาณ 5-6 เดือนแล้ว เป็นคนมีนิสัยชอบสันโดษ ไม่ค่อยสุงสิงผู้ใด ตนจึงได้ให้ไปนอนพักที่บ้านที่กำลังก่อสร้าง แต่ลูกน้องเลือกที่จะกางเต็นท์นอนที่สนามหญ้า กระทั่งช่วงเย็นวานเลิกงาน คนงานต่างก็แยกย้ายกลับที่พัก ก็มีคนงานมาพบว่านายไกรเพชร นอนเสียชีวิตแล้ว อย่างไรก็ตาม เบื้องต้นตำรวจตรวจพบว่า มีการดัดแปลงอุปกรณ์ปลั๊กไฟ และมีหลายจุดพบปอกสายไฟเปลือยเสียบกับเต้ารับไว้ โดยเฉพาะที่รถเข็นที่นำหลอดนีออนและสปอตไลท์มาติดตั้งเพื่อให้ง่ายต่อการเคลื่อนย้าย มีสายไฟผูกมัดกับตัวรถเข็นที่เป็นโลหะ ทำให้ปลายสายไฟที่เปลือยออกมาไปสัมผัสกับโลหะ ซึ่งเป็นจังหวะที่ผู้ตายกำลังเตรียมอาหารเย็นและไปคว้าเอารถเข็นมาเพื่อให้แสงสว่าง จึงถูกไฟช็อตเสียชีวิตดังกล่าว แต่อย่างไรก็ตาม จะได้เรียกคนงานรายอื่นมาสอบสวนอีกครั้ง เพื่อหาสาเหตุที่แน่ชัดต่อไป.
