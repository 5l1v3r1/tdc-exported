
# Arta de a dărui: Lucrări de Picasso, Matisse, Dali şi Klimt vor putea fi admirate la Oradea

Published at: **2019-11-02T14:31:00+00:00**

Author: **Elena Marinescu**

Original: [Bihoreanul](https://www.ebihoreanul.ro/stiri/ultima-or-31-3/arta-de-a-darui-lucrari-de-picasso-matisse-dali-siklimt-vor-putea-fi-admirate-la-oradea-152503.html)

Oradea se află pe lista scurtă a oraşelor din România unde vor poposi lucrări de grafică şi litografii semnate de câţiva dintre cei mai valoroşi pictori ai lumii. Este vorba despre Pablo Picasso, Henri Matisse, Salvator Dali şi Gustav Klimt, care vor fi prezentate în expoziţia "Arta de a dărui".
"Muzeul Naţional Brukenthal din Sibiu, împreună cu Colecţia avocatului George Şerban din Bucureşti, Festivalul Internaţional de Teatru de la Sibiu şi Asociaţia culturală pictor Octavian Smigelschi, a realizat sub curatoriatul lui Alexandru Constantin Chituţă o premieră şi a pus la punct o expoziţie inedită cu lucrări de grafică şi litografii, unele dintre ele valorând mii de euro. Aceasta pentru că sunt semnate de Picasso, Matisse, Dali sau Klimt", au transmis, vineri, printr-un comunicat reprezentanţii Muzeului Oraşului Oradea. 
Expoziţia anului în România face parte din Festivalul Internaţional de Teatru şi cuprinde nuduri semnate de Henri Matisse din seria "Blue", nuduri şi studii semnate de Gustav Klimt, şase lucrări semnate de Salvador Dali şi lucrări de Pablo Picasso, multe dintre ele din Suita Vollard, realizate în perioada 1930-1937.
După Sibiu şi Bistriţa expoziţia va poposi la Oradea, în cadrul programului "Axele Brukenthal".
Lucrările celebrilor artişti vor ajunge la Oradea joi, 7 noiembrie, ora 13, la Muzeul Oraşului Oradea – Complex Cultural.
Potrivit organizatorilor, expoziţia va putea fi vizitată la Muzeului Oraşului Oradea până pe 15 ianuarie 2020.
