
# Mali si Secretary Panelo

Published at: **2019-11-06T09:27:33+00:00**

Author: **Allan Encarnacion**

Original: [Journal Online](https://journal.com.ph/editorial/opinion/mali-si-secretary-panelo)

Sa madalas na pagkakataon, hindi man siya magaling na tagapagsalita ni Pangulong Duterte, suportado ko ang kanyang mga sinasabi. Pero sa pagkakataong ito, puwede nating sabihin na “out of bounce” siya nang sabihin niyang walang pakialam ang gobyerno sa mga seafarer nang harangin sa West Philippine Sea habang sakay ng Greek ship.
Patungo sa China ang barkong Green Aura galing Thailand nang warningan ng Tsina sa pagdaan malapit sa Scarborough Shoal. Pinoy seamen ang sakay ng barko.
Pero ayon kay Sec Panelo, hindi na concern ng Pilipinas ang sitwasyon dahil barko ng Liberian ang hinarang.
Bilang communication graduate, mayroon kaming tinatawag na “syntax.” Ito iyong tamang paggamit ng mga salita upang makabuo ka ng isang ganap at kumpletong pahayag na una, hindi lamang maiintindihan, bagkus ay katanggap-tanggap na mauunawaan.
Ang tingin ko, ang mensahe ni Panelo ay mali at maliwanag na syntax error ang salitang “hindi na concern” ng gobyerno ang insidente.
Ako naman ang mag-interpret sa maling pahayag na ito ni Panelo, baka ang gusto niyang sabihin, foreign ship naman ang hinarang kaya wala tayong pakialam...ito iyong missing words...pero dahil mga Pinoy ang sakay, titiyakin nating hindi sila sinaktan at hindi nabiktima ng anumang panghaharas.  
Ano ba namang sabihin ni Panelo na kakausapin nila ang Chinese counterpart at aalamin ang totoong nangyari dahil mga Filipino ang sakay ng barko. Dapat maitanim sa isip ng gobyerno na kahit saang parte ng mundo, kapag kababayan na natin ang nakataya, kailangang kumilos. Kahit nga akusado pa sa illegal drugs o capital offense abroad ay ipinagtatanggol ng Philippine government.
Huwag na nating isingit ang territorial dispute, doon lang tayo sa moog ng isyu na dapat, bilang estado ay nasa poder natin na ingatan, protektahan at pagsilbihan ang mga Pilipino. Ang problema ni Panelo, sa sobrang ingat na masagasaan ang pride ng China, nabubundol niya ang sensibilidad ng mga Pilipino.
Huwag nating kalilimutan na ang bawat Pinoy na nasa ibang bansa ay nagsisilbing “ambassador” ng ating bayan kaya dapat din silang pinuprotektahan.
Kaya nga obligasyon ko at ng lahat ng mga Pinoy na maging mabuting mamamayan sa kahit anong bansa na kanilang puntahan.
At dapat alam din ito ni Secretary Panelo. Hindi pa huli ang lahat, puwede pang bumawi si Atty. Sal, puwede pa siyang humingi ng dispensa at itama ang kanyang mga maling pahayag.
Be sensitive, be considerate Mr. Secretary.allanpunglo@gmail.com
