
# 
        بورس با کاهش قیمت هفته را آغاز کرد
      

Published at: **2019-11-02T16:50:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637548/%D8%A8%D9%88%D8%B1%D8%B3-%D8%A8%D8%A7-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D9%87%D9%81%D8%AA%D9%87-%D8%B1%D8%A7-%D8%A2%D8%BA%D8%A7%D8%B2-%DA%A9%D8%B1%D8%AF)

به گزارش بولتن نیوز، در اولین روز معاملات بورس تهران در این هفته شاخص کل بازده نقدی و قیمتی بورس تهران با باز شدن معاملات با روند افزایشی مواجه شد اما از حدود ساعت ۹:۲۰ روند کاهشی آغاز کرد و در نهایت نسبت به آخرین روز معاملاتی هفته گذشته با ۹۳۱ واحد کاهش مواجه شد.
در عین حال شاخص کل هم وزن توانست ۵۳۴ واحد رشد کند؛ هرچند که شاخص آزاد شناور نیز با ۱۰۱۴ واحد کاهش تا رقم ۳۵۲ هزار و ۷۴۷ پایین رفت.
شاخص بازار اول نیز هم جهت با شاخص کل ۱۱۵۶ واحد کاهش یافت و تا رقم ۲۲۴ هزار و ۳۳۶ واحدی پایین رفت، اما شاخص بازار دوم با ۲۶۸ واحد رشد تا رقم ۶۲۸ هزار و ۴۹ رشد کرد.
بانک ملت، فولاد مبارکه اصفهان، گروه مدیریت سرمایه‌ گذاری امید و تاپیکو چهار نمادی بودند که بیشترین تاثیر کاهشی را روی شاخص بازار سرمایه داشتند. بدین ترتیب هر کدام از نمادهای یاد شده ۱۷۶، ۱۵۶، ۱۳۶ و ۱۱۵ واحد تاثیر کاهشی روی شاخص‌های بازار سرمایه داشتند.
در طرف مقابل گسترش نفت و گاز پارسیان، صنایع پتروشیمی خلیج فارس، صنایع شیمیایی ایران و مس شهید باهنر چهار نمادی بودند که بیشتر تاثیر افزایشی را روی شاخص‌های بازار داشتند.
گروه محصولات شیمیایی با معامله ۱۳۶ میلیون سهم به ارزش بیش از ۱۷۴ میلیارد تومان بیشترین ارزش معاملات را از آن خود کرد.
گروه محصولات دارویی پس از شیمیایی‌ها شاهد بیشترین ارزش معاملات بودند؛ به طوری که در این گروه ۱۵۹ میلیون سهم به ارزش بیش از ۱۵۱ میلیارد تومان مورد معامله قرار گرفت. در این گروه اکثر سهم‌ها با رشد قیمت روبه‌رو بودند.
فعالان بازار سرمایه امروز شاهد کاهش قیمت در بیشتر سهم‌های نفتی بودند البته بیشتر این کاهش‌ها کمتر از یک درصد بود. در گروه بانک‌ها و موسسات اعتباری نیز بیشتر نمادها یک تا دو درصد افت قیمت را تجربه کردند. در بورس تهران ۱۷۹ سهم با رشد قیمت و ۱۶۴ سهم با افت قیمت روبرو شدند.
در فرابورس ایران نیز تعداد نمادهای مثبت به ۱۰۶ و تعداد نمادهای منفی به ۹۹ رسید. ارزش کل معاملات بورس تهران تا رقم ۱۴۴۲ میلیارد تومان بالا رفت و حجم معاملات بازار عدد سه میلیون سهم و اوراق مالی را پشت سر گذاشت. تعداد معاملات این بازار نیز عدد ۴۹۸ هزار و ۷۱ رسید.
آیفکس نیز با ۱۱ واحد افت تا تراز ۳۹۱۶ پایین رفت. ارزش معاملات فرابورس ایران به رقم ۹۰۸ میلیارد تومان رسید که این رقم ناشی از دست به دست شدن بیش از ۱.۱ سهم و اوراق مالی بود.
