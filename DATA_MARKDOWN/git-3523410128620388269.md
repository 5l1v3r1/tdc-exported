
# 
        قاضی‌پور: برخی ایرلاین‌ها به نمازگزاران ظلم می‌کنند
      

Published at: **2019-11-04T12:20:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638046/%D9%82%D8%A7%D8%B6%DB%8C%E2%80%8C%D9%BE%D9%88%D8%B1-%D8%A8%D8%B1%D8%AE%DB%8C-%D8%A7%DB%8C%D8%B1%D9%84%D8%A7%DB%8C%D9%86%E2%80%8C%D9%87%D8%A7-%D8%A8%D9%87-%D9%86%D9%85%D8%A7%D8%B2%DA%AF%D8%B2%D8%A7%D8%B1%D8%A7%D9%86-%D8%B8%D9%84%D9%85-%D9%85%DB%8C%E2%80%8C%DA%A9%D9%86%D9%86%D8%AF)

به گزارش بولتن نیوز، نادر قاضی‌پور در واکنش به عدم رعایت بخشنامه سازمان هواپیمایی کشوری درباره اوقات شرعی اقامه نماز مسافران در پروازهای داخلی توسط شرکت‌های هواپیمایی، اظهار کرد: رسالت اصلی اسلام ادای فرایض دینی و نماز آنهم به موقع و جماعت است.
وی با بیان این‌که در پروازهای داخلی باید این مسئله مهم مورد توجه قرار بگیرد،‌ افزود:‌ با سفرهای هوایی خارجی کاری نداریم، اما با پروازهای  داخلی کار داریم. شرکت‌‌های هواپیمایی باید به گونه‌ای برنامه پروازی خود را تنظیم کنند که یا 20 تا 30 دقیقه بعد از اذان صبح پرواز را انجام دهند  یا این‌که پرواز در تایمی انجام شود که قبل از طلوع آفتاب به مقصد برسند.
وی ادامه داد:‌ سازمان هواپیمایی کشوری بخشنامه‌ الزام ایرلاین‌ها به رعایت اوقات شرعی اقامه نماز مسافران و احترام به شعائر اسلامی را چند سالی است ابلاغ کرده، اما متاسفانه شرکت‌های هواپیمایی این بخشنامه را رعایت نمی‌کنند.
نماینده ارومیه در مجلس شورای اسلامی گفت: اگر در یک پرواز یک نفر هم نماز می‌خواند باید شرکت هواپیمایی برای ادای فریضه نماز به او احترام گذاشته و مانعی ایجاد نکند. البته خوشبختانه در ایران اسلامی خیلی‌ها نماز می‌خوانند و ایرلاین‌ها باید به خواسته مسافران خود توجه کنند.
قاضی‌پور با اشاره به این‌که شرکت‌های هواپیمایی به نمازگزاران ظلم می‌کنند و زور می‌گویند، افزود: سازمان هواپیمایی مکلف است بر اجرای بخشنامه خود نظارت دقیقی داشته باشد و پروازهای داخلی با اوقات شرعی تداخلی نداشته باشد.
