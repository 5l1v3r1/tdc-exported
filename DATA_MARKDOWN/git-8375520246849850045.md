
# Законопроєкт про оновлення СБУ «вичитують» разом із НАТО, – Кулеба

Published at: **2019-11-01T14:14:00+00:00**

Author: ****

Original: [ГЛАВКОМ](https://glavcom.ua/news/zakonoprojekt-pro-onovlennya-sbu-vichituyut-razom-iz-nato-kuleba-637036.html)

Українська сторона вже передала на вивчення НАТО проєкт нової редакції закону про Службу безпеки України. Про це віцепрем'єр-міністр України з питань європейської і євроатлантичної інтеграції Дмитро Кулеба сказав на брифінгу, передає «Укрінформ».
«Ми вже передали проєкт на розгляд нашим колегам з Північноатлантичного альянсу. Є різні ідеї, тримають робочі обговорення щодо його фінальної версії, але можу сказати, що ми виходимо з того, що новий закон про СБУ відповідатиме національним інтересам і цілям євроатлантичної інтеграції», - сказав Кулеба.
За словами віцепрем'єра, нині із представниками Північноатлантичного альянсу ведеться активний діалог щодо цього законопроєкту.
«Ми не ховаємося від наших партнерів і не ставимо їх перед фактом, а ефективно працюємо для того, щоб закон, який зрештою буде ухвалений, відповідав максимально українським інтересам і цілям євроатлантичної інтеграції», - віцепрем'єр-міністр.
Зазначимо, що Генеральний секретар НАТО Єнс Столтенберг у четвер з трибуни ВРУ закликав Україну впровадити ухвалений торік закон про національну безпеку, який передбачає парламентський нагляд за оборонними відомствами і реформування СБУ.
