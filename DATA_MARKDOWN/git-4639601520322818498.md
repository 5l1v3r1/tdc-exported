
# Κλείδωσαν οι 24 και 48 δόσεις για χρέη ιδιωτών και επιχειρήσεων

Published at: **2019-11-02T07:07:42+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/02/finance/kleidosan-oi-24-kai-48-doseis-gia-xrei-idioton-kai-epixeiriseon/)

Στη θέσπιση πάγιας ρύθμισης για χρέη στο Δημόσιο προχωράει το οικονομικό επιτελείο της κυβέρνησης, με προοπτική οι νέες διατάξεις να τεθούν σε ισχύ από την 1η Ιανουαρίου ή το πρώτο δίμηνο του 2020.
Το νέο σχήμα των πάγιων ρυθμίσεων εξόφλησης των οφειλών που ετοιμάζει το οικονομικό επιτελείο και αναμένεται να περιληφθεί στο νέο φορολογικό νομοσχέδιο θα προβλέπει διπλασιασμό του αριθμού των δόσεων.

        Διαβάστε ακόμη : Ποιες περιοχές της Αττικής κινδυνεύουν περισσότερο από καταστροφικές πλημμύρες
      
Σύμφωνα με το σχέδιο που εξετάζει το υπουργείο Οικονομικών, όσο μεγαλύτερος θα είναι ο αριθμός των δόσεων που θα επιλέγουν οι οφειλέτες για να ρυθμίσουν τα χρέη τους τόσο πιο μεγάλο θα είναι το επιτόκιο με το οποίο θα επιβαρύνεται η ρυθμισμένη οφειλή.
Όπως προανήγγειλε πριν λίγες ημέρες ο υπουργός Οικονομικών Χρήστος Σταϊκούρας οι δόσεις της πάγιας ρύθμισης από την 1η Ιανουαρίου 2020 θα αυξηθούν από 12 για τις τακτικές οφειλές (ΕΝΦΙΑ, φόρο εισοδήματος, ΦΠΑ κ.ά.) και 24 για τις έκτακτες (φόρος κληρονομιάς κ.ά.), σε 24 και 48 αντίστοιχα, ενώ το επιτόκιο της ρύθμισης δεν θα είναι σταθερό.
Αυτό σημαίνει ότι η ρύθμιση θα κοστίζει ακριβότερα για όσους αποφασίσουν να τακτοποιήσουν τις τακτικές οφειλές τους με το μάξιμουμ των δόσεων που θα προβλέπει η ρύθμιση.
Παράλληλα με την νέα πάγια ρύθμιση το υπουργείο Οικονομικών και η Ανεξάρτητη Αρχή Δημοσίων Εσόδων αναμένεται να «τρέξουν» το σύστημα της σταδιακής αποδέσμευσης τραπεζικών λογαριασμών.
Όταν θα ενεργοποιηθεί το μέτρο αυτό, οι οφειλέτες με κλειδωμένους τραπεζικούς λογαριασμούς θα ανακτούν σταδιακά τον έλεγχό τους κερδίζοντας μεγαλύτερο ακατάσχετο όριο πάνω από τα 1.250 ευρώ. Το ακατάσχετο ποσό θα αυξάνεται σταδιακά όσο εξυπηρετούν τους όρους της τμηματικής εξόφλησης των οφειλών τους.
Σχέδιο «Τειρεσίας» σε εφορία, ασφαλιστικά ταμεία και δήμους επαναφέρει η κυβέρνηση, στο πλαίσιο των μνημονιακών υποχρεώσεων.
Στόχος είναι να αντιμετωπιστεί το πρόβλημα της υπερχρέωσης των επιχειρήσεων και των νοικοκυριών.
Υπενθυμίζεται ότι από το σύνολο των τεσσάρων εκατομμυρίων και πλέον οφειλετών του Δημοσίου, το 54,6% χρωστά ποσά κάτω των 500 ευρώ, από 501 ευρώ έως 5.000 ευρώ χρωστά το 32,9% των οφειλετών, από 5.001 ευρώ έως 50.000 ευρώ το 10,7%, ενώ το 1,7% των οφειλετών χρωστά ποσά από 50.001 ευρώ έως 1.000.000 ευρώ και από 1.000.001 ευρώ και πάνω χρωστά το 0,2% των οφειλετών.
Αξιοσημείωτο, επίσης, είναι ότι 87,5% των οφειλετών χρωστά έως και 5.000 ευρώ, ποσοστό που φθάνει στο 92,6% αν το ποσό της οφειλής ανέβει έως τα 10.000 ευρώ, γεγονός που σημαίνει ότι η συντριπτική πλειονότητα των οφειλετών του Δημοσίου χρωστά ποσά έως 5.000 ή 10.000 ευρώ.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
