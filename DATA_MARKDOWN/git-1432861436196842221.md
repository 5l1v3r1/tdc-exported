
# Венгер очаква Ливърпул да победи Манчестър Сити и обясни ключовото им предимство

Published at: **2019-11-07T13:58:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/england/venger-ochakva-livyrpul-da-pobedi-manchestyr-siti-i-obqsni-klyuchovoto-im-predimstvo-1403921.html)

Легендарният мениджър на Арсенал Арсен Венгер смята, че лидерът в класирането на Висшата лига - Ливърпул, има отличен шанс да победи преследвача Манчестър Сити в дербито между двата тима тази неделя.
"Червените" имат шест точки преднина на върха пред "гражданите" и приемат своя съперник на "Анфийлд" през уикенда. "В последните години мачовете между тези два отбора винаги са много оспорвани. Сити ще води играта и ще натисне, което ще направи Ливърпул много опасни на контраатака", коментира френският специалист.
"Мисля, че за Сити ключова бе загубата на Аймерик Лапорт. Ако погледнете резултатите им, те продължават да играят страхотен футбол, но са малко по-уязвими в защита. Това ще бъде голям плюс за Ливърпул", допълни Венгер. Вчера мениджърът на "гражданите" Пеп Гуардиола получи още една лоша новина, след като титулярният вратар на тима Едерсон получи контузия в мача с Аталанта и почти сигурно ще пропусне двубоя с Ливърпул. Ливърпул приема Манчестър Сити в неделя от 18:30 часа българско време.

        
          А как отговори Садио Мане на критиките от страна на Хосеп Гуардиола, че симулира - вижте в този материал.
        
      
