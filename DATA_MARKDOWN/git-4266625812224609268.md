
# ЦВК започатковує відеотрансляцію своїх засідань

Published at: **2019-11-04T17:55:00+00:00**

Author: ****

Original: [ZIK.UA](https://zik.ua/news/2019/11/04/tsvk_zapochatkovuie_videotranslyatsiyu_svoih_zasidan_1683475)


        З 5 листопада усі охочі зможуть слідкувати у відеоформаті за засіданнями Центральної виборчої комісії.
      
Про це повідомляє на своїй сторінці Facebook пресслужба ЦВК.
Згідно з повідомленням, поки трансляція відбуватиметься у тестовому режимі, а спостерігати за нею можна буде на офіційному вебсайті Центральної виборчої комісії.
Як зазначається, відповідна ініціатива стала результатом співпраці ЦВК та координатором проєктів ОБСЄ в Україні. 
Зокрема, у межах проєкту "Посилення кібербезпеки і прозорості виборчих процесів в Україні" у 2018 та першому півріччі 2019 років координатором було проведено тендер та здійснено закупівлю конференц-системи для залів засідань комісії, а також забезпечено її встановлення. Вона, окрім іншого, дає змогу вести і онлайн-трансляції. 
Зазначений проєкт реалізовано за підтримки Місії США при ОБСЄ, Міністерства закордонних справ Норвегії та Постійної місії Словацької Республіки при ОБСЄ.
Нагадаємо, у суботу, 2 листопада, розпочався виборчий процес перших місцевих виборів у 86 об’єднаних територіальних громадах, які призначені на 22 грудня 2019 року. 
 
