
# Παρασημοφόρηση του Νίκου Δασκαλαντωνάκη

Published at: **2019-11-06T12:25:20+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/06/market/parasimoforisi-tou-nikou-daskalantonaki/)

Ύψιστη διάκριση για τον πρόεδρο του Ομίλου Grecotel κ. Νίκο Δασκαλαντωνάκη με την παρασημοφόρηση στη Μόσχα από τον Πρόεδρο της Ρωσικής Ομοσπονδίας κ. Βλαντιμίρ Πούτιν με το παράσημο του Τάγματος της Φιλίας. Η επίσημη τελετή έλαβε χώρα στο Κρεμλίνο στις 4 Νοεμβρίου 2019, με αφορμή τον εθνικό εορτασμό για την Ημέρα της Εθνικής Ενότητας.
Επισημαίνεται ότι η σημαντική αυτή διάκριση αποτελεί αναγνώριση της πολυετούς συμβολής και προσφοράς του κ. Νίκου Δασκαλαντωνάκη, ως επίτιμου Προξένου Κρήτης και Δωδεκανήσων αλλά και ως επιχειρηματία στον κλάδο του Τουρισμού, στην προώθηση των διμερών σχέσεων μεταξύ Ελλάδας και Ρωσίας και τη διάδοση του ρωσικού πολιτισμού.
Υπογραμμίζεται ότι ο συγκεκριμένος τίτλος έχει απονεμηθεί σε ελάχιστους Έλληνες, ενώ ο κ. Δασκαλαντωνάκης ήταν ο μόνος εκπρόσωπος της Ελλάδας ανάμεσα σε διεθνείς προσωπικότητες στη συγκεκριμένη τελετή.
Στο πλαίσιο της παρασημοφόρησής του ο κ. Νίκος Δασκαλαντωνάκης αφού ευχαρίστησε τον Ρώσο Πρόεδρο για την «ύψιστη τιμή», δήλωσε μεταξύ άλλων ότι: «Η αναγνώριση αυτή στο πρόσωπό μου, αντανακλά την ευόδωση των κοινών μας προσπαθειών σε όλα τα επίπεδα για την σύσφιγξη των σχέσεων μεταξύ των δύο χωρών».
Πρόσθεσε δε ότι «ως άνθρωπος και επιχειρηματίας του τουρισμού, που στα ξενοδοχεία της Grecotel καλωσορίζω κάθε χρόνο χιλιάδες Ρώσους τουρίστες, θεωρώ ως αυτονόητο σκοπό μου τη στήριξη και την συνέχιση της οικονομικής και ειλικρινούς συνεργασίας μεταξύ της Ρωσίας και της Ελλάδας μέσα από την αυθεντική φιλοξενία, ενισχύοντας ταυτόχρονα τους άρρηκτους δεσμούς μεταξύ των δύο λαών».
Κλείνοντας τη σύντομη ομιλία του ο κ. Νίκος Δασκαλαντωνάκης, με την εγκάρδια διάθεση φιλοξενίας που τον διακρίνει, προσκάλεσε τον κ. Βλαντιμίρ Πούτιν στην Ελλάδα.   
