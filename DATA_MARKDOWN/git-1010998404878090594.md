
# Бивш служител на „Боинг“: Повреда на модел 787 може да остави пътниците без въздух

Published at: **2019-11-06T11:06:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/bivsh-sluzhitel-na-boing-povreda-na-model-787-mozhe-da-ostavi-patnicite-bez-vazduh.html)

Бивш служител на авиокомпанията и самолетен производител „Боинг“ твърди, че сериозна повреда на кислородните системи на самолет „Боинг 787“ може да остави пътниците без въздух, ако кабината изпадне в декомпресия, пише Би Би Си.
„Боинг 787 Дриймлайнър“ е самолет със среден размер, като може да превозва от 242 до 330 пасажери. Това е първият самолет конструиран предимно от композитни материали и гори с 20% по-малко от „Боинг  767“.
Джон Барнет е служител на компанията, като е отговарял за контрола на качеството в производствената част на „Боинг“. По думите му почти една четвърт от всички кислородни системи на този модел самолет са повредени и могат да не сработят ако се наложи.
Отделно от това Барнет твърди, че компанията умишлено използва повредени части в продукцията на самолетите си в една от фабриките на „Боинг“.
Барнет е работил в производството на компанията в Чарлстън, Южна Каролина. Тази фабрика е една от двете на „Боинг“, която отговаря за производството на „787 Дриймлайнър“, който се използва за дълги маршрути по цял свят. Барнет твърди, че натискът да се произведе този самолет е довел до компрометиране на неговата сигурност.
По думите му още през 2016 г. Барнет е открил повреда в спешните кислородни системи на „Дриймлайнър“. Те отговарят за кислородния поток към пътниците и екипажа в случай на внезапна декомпресия. При липса на кислород и в зависимост от височината, човек може да загуби съзнание за по-малко от минута.
Барнет открил, че системите не се включват когато би трябвало. Той провел тестове в лабораторни условия на току-що произведени сензори. От 300 тествани системи, 75 не сработили.
Барнет открил също, че компанията не успява да следи какво се случва с повредените части, като много от тях се „изгубвали“ или били използвани наново в производството на други машини. По думите му служителите, работещи на поточната линия, неведнъж са използвали части от „кошчетата за скрап“ заради напрежението да приключат по-бързо работата си.
Барнет съобщил тези резултати на мениджърите в „Боинг“, но те не предприели нищо за отстраняването им.
От компанията твърдо отричат твърденията на Барнет и са категорични, че „Дриймлайнър“ е напълно безопасен.
„Дриймлайнър“ се използва по цял свят, като последната поръчка е направена през август тази година за общо 1464 самолета.
