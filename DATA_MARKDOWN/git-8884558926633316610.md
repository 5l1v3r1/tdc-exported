
# Ellen DeGeneres dobitnica nagrade za življenjske dosežke

Published at: **2019-11-05T11:47:25+00:00**

Author: **STA**

Original: [Primorske novice](https://www.primorske.si/zanimivosti/ellen-degeneres-dobitnica-nagrade-za-zivljenjske-d)


        Ellen DeGeneres bo na 77. podelitvi filmskih in televizijskih nagrad zlati globus prejela nagrado za televizijske dosežke Carol Burnett. Komičarka in voditeljica priljubljene televizijske oddaje je po besedah predsednika združenja tujih dopisnikov v Hollywoodu pionirka, ki že skoraj 25 let navdušuje občinstvo s svojim šarmom in duhovitostjo.
      
LOS ANGELES > V izjavi ob naznanitvi nagrajenke je predsednik združenja Lorenzo Soria povedal, da Ellen DeGeneres ni uspešna le na televiziji, ob tem je filantropinja in zagovornica ljudi, ki nimajo lastnega glasu, poroča spletni portal Los Angeles Times.
Ellen je bila za zlate globuse nominirana že trikrat za vlogo lastnice knjigarne Ellen Morgan v televizijski seriji Ellen. Ta je v 90. letih orala ledino, ko je naslovna junakinja in z njo Ellen DeGeneres leta 1997 razkrila svojo istospolno identiteto. Serija je bila tako ena prvih večjih na televiziji z osebo z odkrito istospolno usmerjenostjo v glavni vlogi.
Njena oddaja The Ellen DeGeneres Show, ki traja že 16 let, je v kategoriji za pogovorne oddaje kar enajstkratna dobitnica nagrade Daytime Emmy, v kategoriji voditeljev pa je nagrado prejela štirikrat.
Novica o nagradi je prišla mesec dni po tem, ko je v javnosti zakrožil posnetek s tekme ameriškega nogometa. Na njem se namreč voditeljica in aktivistka za pravice LGBTQ sproščeno pogovarja z bivšim predsednikom ZDA Georgem W. Bushem, ki so ga nekateri uporabniki twitterja označili za vojnega zločinca in spomnili na njegove negativne poglede na poroke istospolnih parov.
Ellen se je kritik branila v svoji oddaji, rekoč da so si ljudje različni in da je tako prav. "Prijateljujem z veliko ljudmi, ki nimajo enakih prepričanj kot jaz," je povedala.
Nagrado Carol Burnett za življenjske dosežke v televizijski umetnosti so letos januarja podelili prvič. Kot prva jo je dobila petkratna dobitnica zlatih globusov, igralka in komičarka Carol Burnett, po kateri je nagrada tudi dobila ime.
Nagrado bodo Ellen DeGeneres podelili 5. januarja na 77. podelitvi filmskih in televizijskih nagrad zlati globus.
