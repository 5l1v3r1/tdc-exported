
# Piesze pod kołami ciężarówki, kierowca ukarany. Czy musi dojść do kolejnej tragedii?

Published at: **2019-11-07T11:22:00+00:00**

Author: **mjz//rzw**

Original: [TVN24](https://www.tvn24.pl/wiadomosci-z-kraju,3/strzelno-grozne-zdarzenie-na-przejsciu-dla-pieszych,983452.html)

Niewiele brakowało, żeby na przejściu dla pieszych w Strzelnie (woj. kujawsko-pomorskie) we wtorek około południa doszło do tragedii.
Na kilkunastosekundowym nagraniu, które w internecie udostępnił portal StrzelnoOnline, widać, jak kilka samochodów, w tym ciężarówka, stoi przed przejściem dla pieszych. Czekają, aż piesi opuszczą zebrę. W pewnym momencie na pasy wkraczają dwie kobiety. Jedna z nich prowadzi rower. Specjalnie się nie rozglądają. Schodzą z chodnika bezpośrednio na jezdnię - nie zatrzymując się na krawężniku - dokładnie w chwili, gdy samochody ruszają.
Jednej z kobiet udaje się uciec spod kół ciężarówki i nie wpaść pod jadący obok samochód osobowy. Druga z nich, prowadząca rower, zostaje potrącona. Choć sytuacja wygląda groźnie, piesza nie doznała poważniejszych obrażeń, ma jedynie złamany nadgarstek.
Niektórzy internauci, komentujący zdarzenie, zwracają uwagę, że wchodzące na jezdnię piesze mogły przebywać w "martwym polu" i nie być widoczne z kabiny ciężarówki. Mimo to - jak przekazał reporter TVN24 Mariusz Sidorkiewicz - policja ukarała kierowcę ciężarówki mandatem w wysokości 500 złotych, a także 10 punktami karnymi.
Podobnych niebezpiecznych zdarzeń drogowych jest w Strzelnie wiele. Kilka dni przed opisywanym incydentem ciężarówka uderzyła w przechodzącą na pasach 80-latkę. W rozmowie z TVN24 jeden z mieszkańców Strzelna wyliczał, że codziennie do tego niewielkiego miasta wjeżdża 20 tysięcy samochodów. To w dużej mierze ciężarówki. Mieszkańcy od dawna domagają się wybudowania obwodnicy. Boją się o swoje bezpieczeństwo na drodze, ale także skarżą się na hałas, spaliny i wywoływane przez ciężkie pojazdy drgania, które - jak twierdzą - niszczą budynki.
Jeśli ich głos nie zostanie wysłuchany, nie wykluczają blokady dróg. - Czy naprawdę musi dojść do kolejnej tragedii? Nie potrafimy tego zrozumieć - podkreślał w rozmowie z reporterem jeden z mieszkańców.
9 października, na kilka dni przed wyborami parlamentarnymi, o potrzebie budowy obwodnicy Strzelna mówił premier Mateusz Morawiecki. Nagranie udostępnił portal CMG24.pl.
- Przedstawiłem niedawno program stu obwodnic. Jedną z najważniejszych obwodnic w Polsce, a z całą pewnością jedną z absolutnie najważniejszych obwodnic dla województwa kujawsko-pomorskiego, jest obwodnica w ciągu drogi krajowej numer 15, obwodnica Strzelna - mówił szef rządu.
Przekonywał, że obwodnica "da nowe życie dla Strzelna i okolic, ale również poprawi warunki infrastruktury, komunikacyjne w tej części województwa kujawsko-pomorskiego". - Jestem przekonany, że ona znajdzie się na liście naszych stu obwodnic i będzie jedną z tych obwodnic, które będziemy realizowali w jak najszybszym tempie - zapewnił Morawiecki.
Wśród działań, jakie PiS zapowiedział na pierwsze sto dni pracy nowego rządu jest właśnie budowa "co najmniej 100 obwodnic", zaproponowana wraz z programem finansowania.
Urzędnicy Generalnej Dyrekcji Dróg Krajowych i Autostrad przekonują jednak, że obecnie nie ma pieniędzy na obwodnicę.
- Obwodnica Strzelna nie jest ujęta w programie budowy dróg na kolejne lata. Planujemy jednak w przyszłym roku w centrum miasta, gdzie stykają się dwie drogi krajowe, wybudować dwa ronda, które poprawią bezpieczeństwo i płynność ruchu – informował 10 października w rozmowie z TVN24 Tomasz Okoński z bydgoskiego oddziału GDDKiA.
Premier Morawiecki obiecywał, że fundusz budowy obwodnic powstanie po wyborach. Podkreślał, że będzie to program wielomiliardowy. - Nawet według dzisiejszych kalkulacji Generalnej Dyrekcji Dróg Krajowych i Autostrad program na około 20 miliardów złotych - częściowo z budżetu krajowego, częściowo z budżetu unijnego, w zależności od tego, w jakim ciągu dróg znajdzie się dana obwodnica - dodał.
