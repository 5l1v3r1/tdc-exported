
# ماهواره‌های جدید ایرانی در مدار قرار می‌گیرد

Published at: **2019-11-03T23:19:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619741/%D9%85%D8%A7%D9%87%D9%88%D8%A7%D8%B1%D9%87%E2%80%8C%D9%87%D8%A7%DB%8C-%D8%AC%D8%AF%DB%8C%D8%AF-%D8%A7%DB%8C%D8%B1%D8%A7%D9%86%DB%8C-%D8%AF%D8%B1-%D9%85%D8%AF%D8%A7%D8%B1-%D9%82%D8%B1%D8%A7%D8%B1-%D9%85%DB%8C%E2%80%8C%DA%AF%DB%8C%D8%B1%D8%AF)


        معاون وزیر ارتباطات و فناوری اطلاعات و رییس سازمان فضایی ایران گفت: در ادامه عملیاتی شدن برنامه دوم ۱۰ ساله توسعه فضایی کشور سه ماهواره در حال تکمیل و قرار گرفتن در مدار است.
      

        آفتاب‌‌نیوز :
      
مرتضی براری امروز یکشنبه در نشست تخصصی کسب و کار فضاپایه با فعالان گلستانی این حوزه در گرگان اظهار کرد: برنامه دوم ۱۰ ساله توسعه فضایی کشور از سال ۹۵ آغاز و تا ۱۴۰۴ ادامه خواهد داشت که مهمترین برنامه آن طی ایجاد زیرساخت‌های بومی فضایی است.
وی بیان داشت: از ابتدای اجرای برنامه دوم تاکنون دو ماهواره به فضا فرستادیم که ماهواره پیام به علت تاخیر ۲۰ ثانیه‌ای و تغذیه نامناسب نتوانست به خوبی در مدار قرار گیرد اما این مساله نه تنها امید را از ما نگرفت بلکه آن را زنده و هدف را تقویت کرد.
وی افزود: دانشگاه‌های ما به ویژه صنعتی شریف و امیرکبیر در حوزه فضا اقدامات استراتژیک خوبی انجام داده‌اند و به دستاوردهای خوبی هم رسیده‌اند، هیچ کشوری در حوزه طراحی و حتی نظارت با ما همکاری نداشت و تمام ماهواره‌ها توسط نیروهای متخصص بومی طراحی، ساخته و به فضا پرتاب شد.
رییس سازمان فضایی گفت: اولویت بعدی ما تبدیل اقتدار علمی به اقتدار اقتصادی در عرصه فضا است؛ ۹۰ درصد هزینه‌های یک فضاپیما قبل از ساخت و مابقی آن مربوط به بعد ساخت و ارسال است که می‌تواند تحول عظیمی در اقتصاد کشور ما ایجاد کند.
براری این موضوع را فرصتی برای اقتصاد کشور و توسعه خدمات فضایی عنوان و اظهار کرد: اقتصاد فضا نوظهور است که رشد اقتصادی آن در یک دهه ۱۳۹ درصد و کل رشد اقتصادی جهان در همین بازه زمانی ۱۹.۴ درصد ثبت شده است.
معاون وزیر ارتباطات و فناوری اطلاعات دانشگاه‌های نسل سوم و چهارم را مبتنی بر خلاقیت و نوآوری دانست و گفت: اقتصاد فضایی به عنوان اقتصادنوظهور یک سبد اقتصادی جدید است که جامعه ما با آن آشنایی چندانی ندارد و نسل‌ امروز دانشگاه باید به سمت آشنایی هرچه بیشتر جامعه با این سبد تحولگرا اقتصادی حرکت کند.
براری همچنین گفت: در استانی مانند گلستان که ۹۱ محصول استراتژیک کشاورزی، ۷۱۳ هزار هکتار زمین پربازده، ۲۷۹ هزار هکتار جنگل و منابع طبیعی و ۱۱۲۶ هزار هکتار مرتع دارد باید از داده‌های ماهواره‌ای برای رشد اقتصادی مستقیم و غیرمستقیم و بهره‌وری بهینه این بخش‌ها استفاده کرد.
وی افزود: داده‌های ماهواره‌ای که نشات گرفته از صنعت فضایی کشور است می‌تواند در ۹۰ درصد از خسارت‌ مخاطرات طبیعی به غیر از زلزله، نشست زمین و آتش‌سوزی مدیریت هزینه داشته باشد.
وی اظهار کرد: در سیل ابتدای امسال با اطلاعات ماهواره‌ای ۴۰ سال قبل توانستیم بیش از ۲۰ هزار میلیارد ریال خسارت‌ را مدیریت و کاهش دهیم و طبیعی است که با داده های جدید می توان خیلی بهتر از این شرایط را مدیریت کرد.
در این نشست مدیر پارک علم و فناوری گلستان هم گفت: باید در کشور توسعه متوازن برقرار باشد و برنامه‌ها فقط در تهران متمرکز نباشد تا شاهد اتفاقات خوبی در شهرستانها باشیم.
دکتر مهدی غفاری افزود: نیازمند آن هستیم که شرکت‌های دانش بنیان تهرانی، پایه‌ها و شرکت هایی در شهرهای دیگر تاسیس و آن را در اختیار متخصصان محلی قرار دهند.
