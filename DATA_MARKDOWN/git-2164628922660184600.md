
# На Рівненщині п`яний водій збив насмерть жінку і втік (ФОТО)

Published at: **2019-11-03T11:59:00+00:00**

Author: ****

Original: [PRESS-ЦЕНТР](http://press-centr.com/ua/news/42605_Na-Rivnenshchini-pyaniy-vodiy-zbiv-nasmert-zhinku-i-vtik-FOTO-)


        До поліції вчора, 2 листопада, близько 19 години повідомили медики "швидкої", що на вулиці Рівненська міста Вараш вони констатували смерть жінки внаслідок ДТП.
      
Поліцейські на місці події встановили, що 65-річна місцева жителька, попри наявність тротуару, йшла по краю проїзної частини із велосипедом в руках, коли на неї скоїв наїзд попутний автомобіль.
Водій з місця пригоди одразу втік. Однак, через деякий час до місця події повернувся 37-річний житель Варашу та зізнався, що це він скоїв наїзд на жінку. Транспортний засіб "Audi А6" він залишив у своєму гаражі. Поліцейські його оглянули та дійсно виявили пошкодження, характерні для ДТП. Авто вилучене та поміщене на територію місцевого відділу поліції.
Як з’ясувалося, керманич перебував у стані алкогольного сп’яніння: прилад "Драгер" показав 1,68 проміле.
За фактом порушення правил безпеки дорожнього руху, що спричинило смерть потерпілого, слідчим слідчого управління розпочато досудове розслідування за частиною 2 статті 286 Кримінального кодексу України.
37-річного варашівця затримали у порядку статті 208 Кримінального процесуального кодексу України та помістили до ізолятора тимчасового тримання.
Вирішується питання про повідомлення йому про підозру у вчиненні злочину.
Про це повідомляє відділ комунікації поліції Рівненської області
 
