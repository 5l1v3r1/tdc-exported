
# Ξεκίνησαν οι κοινές περιπολίες Ρωσίας - Τουρκίας στη βόρεια Συρία

Published at: ****

Author: ****

Original: [CNN.gr](https://www.cnn.gr/news/kosmos/story/195883/xekinisan-oi-koines-peripolies-rosias-toyrkias-sti-voreia-syria)

Newsroom, CNN Greece 14:02 , 01 November 2019
Την έναρξη των ρωσοτουρκικών περιπολιών είχε ανακοινώσει ο ίδιος ο Τούρκος πρόεδρος Ταγίπ Ερντογάν από την Τετάρτη, αναφέροντας ότι αυτές αρχικά θα διεξάγονται σε σε απόσταση 7 χλμ. από τα τουρκικά σύνορα.
Μία ημέρα νωρίτερα, ο Ρετζέπ Ταγίπ Ερντογάν δήλωσε πως η Ρωσία ενημέρωσε την Τουρκία ότι «οι τρομοκρατικές ομάδες» - η κουρδική πολιτοφυλακή Μονάδες Προστασίας του Λαού (YPG) - έχουν αποσυρθεί εντελώς από τις μεθοριακές περιοχές με την Τουρκία, στη νοτιοανατολική Συρία.
Η Τουρκία σκοπεύει να δημιουργήσει στην περιοχή μια «ζώνη ασφαλείας» βάθους 30 χιλιομέτρων κατά μήκος των συνόρων της προκειμένου να τη χωρίζει από τους Κούρδους μαχητές, τους οποίους χαρακτηρίζει τρομοκράτες.
Σε συνέντευξη που παραχώρησε χθες ο Σύρος πρόεδρος, Μπασάρ αλ Άσαντ, στο συριακό κρατικό τηλεοπτικό δίκτυο χαρακτήρισε «θετικό» βήμα τη συμφωνία και το οποίο θα βοηθήσει τη Δαμασκό να πετύχει τον στόχο της να αποκαταστήσει τον κρατικό έλεγχο στις κουρδικές περιοχές της βορειοανατολικής Συρίας.
Από την πλευρά του ούτε το συριακό καθεστώς δεν βλέπει με καλό μάτι την αυτονομία των Κούρδων στο βόρειο τμήμα της Συρίας. Η κουρδική πολιτοφυλακής Μονάδες Προστασίας του Λαού (YPG), μετά την έναρξη της επιχείρησης της Τουρκίας και την απόσυρση των αμερικανικών δυνάμεων από την περιοχή, στράφηκε στη Δαμασκό για υποστήριξη απέναντι στις τουρκικές δυνάμεις. Έκτοτε ο συριακός στρατός έχει επιστρέψει στις περιοχές που μέχρι πρότινος ήλεγχαν οι Κούρδοι.
«Η είσοδος του συριακού στρατού (στον βορρά) σημαίνει είσοδος του κράτους», εξήγησε ο Άσαντ, προσθέτοντας ωστόσο ότι η επιστροφή της κυριαρχίας των περιοχών αυτών στη Δαμασκό θα γίνει «προοδευτικά».
Σύμφωνα με το ΑΠΕ – ΜΠΕ, ο Άσαντ εκτίμησε ότι η απόφαση του Αμερικανού προέδρου Ντόναλντ Τραμπ να διατηρήσει μικρό αριθμό Αμερικανών στρατιωτών στις κουρδικές περιοχές της Συρίας «όπου υπάρχει πετρέλαιο» αποδεικνύει ότι η Ουάσιγκτον είναι μια αποικιοκρατική δύναμη η οποία είναι καταδικασμένη να αποχωρήσει μόλις οι Σύροι αντισταθούν στην κατοχή, όπως έκανε το Ιράκ.

        Διαβάστε επίσης
      
