
# Президентът на Марица разкри какво очаква от новия треньор

Published at: **2019-11-06T08:45:00+00:00**

Author: ****

Original: [Plovdiv24.bg](https://www.plovdiv24.bg/sport/911540.html)

Владимир Орлов ще води представителния женски отбор на Марица (Пловдив) през предстоящия сезон в Шампионската лига и във вътрешните състезания – Националната волейболна лига и турнира за Купа България. Досегашният старши-треньор Иван Петков се отдава изцяло на работата си с националния отбор на България.
Орлов, който до скоро беше първи помощник-треньор в щаба на Петков, де факто пое поста още от предсезонната подготовка, но смяната бе официално обявена от президента на клуба Илия Динков пред клубния сайт днес.
Plovdiv24.bg информира читателите си кой е новият наставник на Марица още с новината за оттеглянето на Петков.
“Владимир Орлов е част от нашия клуб вече една година, през която той не само доказа своя треньорски интелект, но показа и бърз напредък в работата си като част от щаба на нашия отбор. Очаквам под негово ръководство успешният възход на Марица да продължи," заяви Динков.
“Тук е моментът да благодаря на Иван Петков за дългогодишния му принос към успехите на клуба и за отлично свършената работа начело на представителната ни селекция. До последно правихме опити той да остане при нас поне за мачовете ни от Шампионската лига, но от федерацията не се съгласиха на такъв вариант. Пожелаваме му още много успехи като национален селекционер!"
Владимир Орлов е работил като помощник-треньор на Владимир Кузюткин в женския национален отбор на България. Бил е и помощник-треньор на Иван Халачев в националния отбор за юноши младша възраст. Има опит като наставник в елитни мъжки или женски отбори като Родопа (Смолян), АВИА-Миньор (Перник) и Берое (Стара Загора), а от лятото на 2018 година е част от екипа на Марица.
