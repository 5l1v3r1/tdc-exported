
# Palmer za RSE: Stranim investicijama do konačnog sporazuma. Značajno je uključiti Srpsku listu u Vladu Kosova

Published at: **2019-11-01T20:00:04+00:00**

Author: ****

Original: [Novinska agencija Beta](https://beta.rs/vesti/politika-vesti-srbija/118763-palmer-za-rse-stranim-investicijama-do-konacnog-sporazuma?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Specijalni predstavnik američkog državnog sekretara za Zapadni Balkan Metju Palmer izjavio je za Radio Slobodna Evropa (RSE) da bi nove ekonomske mogućnosti i strane investicije na Kosovu i u Srbiji mogle da "olakšaju postizanje konačnog sporazuma u dijalogu o normalizaciji odnosa".Palmer je rekao da je specijalni izaslanik predsednika SAD za pregovore Kosova i Srbije Ričard Grenel u najboljoj poziciji da to i ostvari."Smatramo da postoje američka i evropska preduzeća koja bi bila spremna da investiraju na Kosovu i u Srbiji, a koja oklevaju da to urade zbog nedostatka sigurnosti. Politička klima je takva da onemogućuje medjunarodne investicije u obe države", rekao je Palmer.Prema njegovim rečima, ideja je da li se mogu naći preduzeća koja su spremna da, pod pravim okolnostima i uz napredak ka postizanju konačnog sporazuma, ulože novac i uspostave direktne strane investicije na Kosovu i u Srbiji, stvarajući nova radna mesta, ekonomske mogućnosti, doprinoseći ekonomskom razvoju, a na osnovu napretka u medjusobnim odnosima Srbije i Kosova."To je ideja i mislim da niko nije u boljoj poziciji od ambasadora Ričarda Grenela da to uradi", rekao je Palmer.Američki zvaničnik je u opširnom intervjuu rekao da bi bilo idealno da paralelno budu i investicije i postizanje sporazuma."Idealno bi bilo da to bude paralelno – sam čin formiranja ekonomskih podsticaja i ekonomskih pokretača koji bi olakšali postizanje sporazuma na političkom polju. Naravno, uz dozu hitnosti, da se brzo pronadju neka od tih preduzeća i komercijalne mogućnosti koje bismo upotrebili kao pokretače ovog političkog procesa", rekao je Palmer koji je danas boravio u Prištini.Palmer: Značajno je uključiti Srpsku listu u Vladu Kosova Izaslanik američkog državnog sekretara za zapadni Balkan i zamenik pomoćnika američkog državnog sekretara Metju Palmer izjavio je da je od suštinskog značaja da se Srpska lista uključi u Vladu Kosova."Srpska lista je partija koja je bila uspostavljena od srpske zajednice da predstavlja njene interese u politici Kosova. Bilo bi od suštinskog značaja za vladu da ih uključi, da radi sa njima, i prihvati njihovu ustavnu ulogu u kosovskoj politici", rekao je on u intervjuu za radio Slobodna Evropa.Na pitanje kako gleda na ostale predstavnike srpske zajednice Palmer je rekao da "postoji prostor da se vlada široko angažuje sa više aktera u ovom procesu".Govoreći o mogućnosti ukidanja takse za robu koja se uvozi iz Srbije i Bosne i Hercegovine i njeno zamenjivanje politikom punog dijaloga Palmer je rekao da bi SAD svakako podržale hitno ukidanje taksi."Mi smo već neko vreme to tražili od naših kosovskih partnera i razočarani smo nespremnošću Kosova da to uradi. Što se tiče reciprociteta, to meni zvuči kao nešto o čemu bi se moglo pregovarati sa Srbijom, tako da se nadam da će vlasti Kosova pronaći put i okvir koji bi ih vratio nastavku dijaloga, da kroz taj proces formulišu izazove koji bi mogli da ograniče mogućnost da gradjani Kosova i Srbije slobodno trguju i posluju", kazao je Palmer.
