
# La Junta Electoral avala la trampa de Vox per enviar propaganda electoral a la gent que va sol·licitar no rebre'n

Published at: **2019-11-07T17:33:00+00:00**

Author: ****

Original: [Ara.cat](https://www.ara.cat/politica/Junta-Electoral-enviament-propaganda-Vox_0_2339766207.html)

La Junta Electoral Central (JEC) no veu infracció en la difusió de propaganda electoral de Vox a domicilis de persones que van sol·licitar no rebre'n. L'àrbitre electoral ha resolt avui a favor del partit de Santiago Abascal considerant que "la distribució generalitzada de propaganda electoral a les bústies sense identificació del destinatari al sobre", sistema que anomena de "bustiada", està permès, encara que els que la reben s'haurien "oposat a ser inclosos en les còpies del cens electoral que es faciliten a les candidatures per fer enviaments postals". 
D'aquesta manera, la JEC ha desestimat la denúncia presentada la setmana passada pel PSOE, que en el seu moment va argumentar que es tractava d'una pràctica il·legal que atemptava contra el dret a l'oposició que els ciutadans van formular negant-se a rebre propaganda electoral. La JEC ha considerat, però, que els enviaments de Vox "no utilitzen dades personals dels electors", i per tant no queda malmès el dret anteriorment esmentat.

        La trampa de Vox per continuar enviant propaganda també als que s'hi van negar
      
A mitjans de setembre diverses campanyes a les xarxes socials van impulsar la iniciativa ciutadana de donar-se de baixa de l'Institut Nacional d'Estadística (INE), davant el descontentament per la repetició electoral, i amb l'objectiu de no rebre més propaganda dels partits polítics a domicili. L'etiqueta #NoVullPaperetesACasa es va viralitzar, i més de 800.000 persones es van donar de baixa de l'INE. 
