
# اشتغالزایی در روستاها چقدر بیکاری را کم کرد؟

Published at: **2019-11-02T18:31:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619495/%D8%A7%D8%B4%D8%AA%D8%BA%D8%A7%D9%84%D8%B2%D8%A7%DB%8C%DB%8C-%D8%AF%D8%B1-%D8%B1%D9%88%D8%B3%D8%AA%D8%A7%D9%87%D8%A7-%DA%86%D9%82%D8%AF%D8%B1-%D8%A8%DB%8C%DA%A9%D8%A7%D8%B1%DB%8C-%D8%B1%D8%A7-%DA%A9%D9%85-%DA%A9%D8%B1%D8%AF)


        وزیر تعاون، کار و رفاه اجتماعی گفت: سهم اشتغال روستایی و شهرهای زیر ۱۰ هزار نفر از ۳ درصد سال‌های قبل اکنون به ۲۳ درصد رسیده است.
      

        آفتاب‌‌نیوز :
      
«محمد شریعتمداری» روز شنبه در مراسم امضای قرارداد عاملیت بند الف تبصره ۱۸ بانک توسعه تعاون و شرکت مهندسی آب و فاضلاب کشور که با حضور وزرای تعاون، کار و رفاه اجتماعی و نیرو در محل وزارت کار برگزار شد، اضافه کرد: یکی از آثار حضور دولت در جامعه استفاده از هم افزایی دولتمردان است.
وی با بیان اینکه انتقال پول و سرمایه به سمت طرح‌های زیربنایی کند است، افزود: دولت‌ها مکلف به این کار هستند و نمونه آن تفاهم‌نامه‌ ایجاد ۲۳ هزار و ۵۸۷ شغل است که توسط شرکت آب و فاضلاب و بانک توسعه تعاون امضا می‌شود.
وزیر کار افزود: عمده این طرح‌های آب و فاضلاب در شهرهای زیر ۱۰ هزار نفر و مناطق محروم اجرا می‌شود.
وی در ادامه به تحریم ظالمانه دوشمن اشاره کرد و گفت: دشمن ما را با بستن درب چاه‌های نفت تهدید می‌کند، در حالی که رهبر معظم انقلاب سال‌های قبل فرمودند که امیدواریم روزی برسد که درب‌ چاه‌های نفت را ببندیم و اقتصاد را بدون نفت اداره کنیم و این شعار جزو اهداف بلندمدت کشور است.
شریعتمداری گفت: دشمن با شیوه های گوناگون سعی داشت ما را به زانو درآورد اما با تصمیمات جایگزین مانند تبصره ۱۸ قانون بودجه این ترفندها را خنثی کردیم.
وی در ادامه با اشاره به اجرای شش طرح آب و فاضلاب از محل تبصره ۱۸ قانون بودجه، ۲۳ هزار و ۵۸۷ شغل مستقیم و غیرمستقیم ایجاد می‌شود.
