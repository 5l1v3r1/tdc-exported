
# Znalazł się mocny na 76ers. W NBA nie ma już niepokonanych

Published at: **2019-11-05T10:43:00+00:00**

Author: ****

Original: [TVN24](https://eurosport.tvn24.pl/koszykowka,117/nba-phoenix-suns-philadelphia-76ers-wynik-meczu,983001.html)

Wygrane z Boston Celtics, Detroit Pistons, Atlanta Hawks, Minnesota Timberwolves i Portland Trail Blazers sprawiły, że koszykarze z Filadelfii byli jedyną niepokonaną drużyną w tym sezonie. Długo wydawało się, że także w Phoenix zejdą z parkietu jako triumfatorzy, choć radzić musieli sobie bez zawieszonego na dwa mecze Joela Embiida (za bójkę z Karlem Anthonym-Townsem z Minnesoty).
Pod jego nieobecność celnie rzucali Al Horford, Tobias Harris i Furkan Korkmaz, którzy zdobyli, odpowiednio,  32, 24 i 20 punktów. W zespole gospodarzy był jednak ktoś, kto spisał się jeszcze lepiej.
To Devin Booker, który mecz zakończył z dorobkiem 40 punktów. 23-latek przekroczył w tym spotkaniu barierę 6000 zdobytych punktów w całej karierze. Jest ósmym najmłodszym koszykarzem, który dokonał tej sztuki.
Do wygranej 114:109 przyczynił się też Ricky Rubio, który dołożył 21 oczek i 10 asyst. Dla Słońc to trzecie z rzędu zwycięstwo.
Oprócz drużyny z Filadelfii pięć zwycięstw i jedną porażkę mają na koncie Miami Heat oraz Los Angeles Lakers. Jedno spotkanie spośród pięciu rozegranych przegrali Boston Celtics (mają bilans 4-1).
 
Wyniki poniedziałkowych meczów NBA:Washington Wizards - Detroit Pistons 115:99Brooklyn Nets - New Orleans Pelicans 135:125Memphis Grizzlies - Houston Rockets 100:107Minnesota Timberwolves - Milwaukee Bucks 106:134Phoenix Suns - Philadelphia 76ers 114:109Golden State Warriors - Portland Trail Blazers 127:118
Autor: lukl / Źródło: eurosport.pl
