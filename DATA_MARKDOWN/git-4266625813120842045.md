
# Гончарук закликав міністра закордонних справ Естонії посилити протидію Північному потоку-2

Published at: **2019-11-04T17:08:00+00:00**

Author: ****

Original: [ZIK.UA](https://zik.ua/news/2019/11/04/goncharuk_zaklykav_ministra_zakordonnyh_sprav_estonii_posylyty_protydiyu_1683437)


        Прем’єр-міністр України Олексій Гончарук під час двосторонньої зустрічі, яка відбулася 4 листопада, закликав міністра закордонних справ Естонської Республіки Урмаса Рейнсалу посилити протидію Північному потоку-2, у тому числі через скоординовані дії членів-країн ЄС та НАТО.
      
Про це повідомляє Урядовий портал.
«Важливо, аби держави-члени ЄС пояснювали своїм громадянам негативні наслідки Північного потоку-2 для енергетичної безпеки Європи», – заявив Олексій Гончарук.
У відповідь міністр закордонних справ Естонії відзначив важливість порушеного питання та погодився щодо необхідності скоординувати дії для протидії будівництву потоку.
Глава українського Уряду привітав делегацію Естонії з отриманням статусу непостійного члена Ради Безпеки ООН на період 2020-2021 років. Міністр закордонних справ подякував українській стороні за підтримку в отриманні цього статусу. Він наголосив на тому, що Естонія буде активно відстоювати українську позицію в питаннях незаконної анексії Російською Федерацією півострова Крим та тимчасової окупації окремих районів Донецької та Луганської областей задля відновлення українського суверенітету та територіальної цілісності.
Пан Рейнсалу зазначив, що Естонія підтримує «єдність євроатлантичного простору від Вашингтона до Києва – простору, в межах якого країни би могли тісно співпрацювати в політичній та економічній площинах».
Крім цього, сторони обговорили низку інших питань.
Зокрема, Олексій Гончарук зазначив, що одним із пріоритетів українського Уряду є запуск роботи Оціночної місії ЄС в частині технічних регламентів, аби розпочати обговорення Угоди АСАА (Угоди про відповідність і прийнятність промислової продукції) – так званого промислового безвізу.
Міністр Рейнсалу у відповідь вказав: «Україна провела низку значущих реформ. Ми дамо чіткий сигнал Європейському Союзу про те, що європейський ринок повинен бути відкритий для українських продуктів».
Сторони також висловили бажання продовжити співпрацю в посиленні української системи кібербезпеки, впровадженні ІТ-технологій в розбудову інфраструктури, зміцненні державних інститутів.
Крім цього, глава українського уряду висловив сподівання на дедалі активніше збільшення обсягу товарообігу, який за 8 місяців 2019 року сягнув $175 мільйонів.
Насамкінець прем’єр-міністр Олексій Гончарук подякував естонській стороні за всебічну гуманітарну, фінансову та технічну допомогу, а також лікування та реабілітацію 170 українців-учасників АТО/ООС.
Нагадаємо, міністр закордонних справ Естонії Урмас Рейнсалу заявив, що його країна підтримує вступ України в Європейський Союз і НАТО.
