
# Ботев (Враца) изпусна Витоша, даде им първата им точка в гостуване

Published at: **2019-11-05T14:35:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/bgfootballother/botev-(vraca)-izpusna-vitosha-dade-im-pyrvata-im-tochka-v-gostuvane-1403147.html)

Ботев (Враца) и Витоша Бистрица завършиха наравно 1:1 във втори мач от 15-ия кръг на efbet Лига. Валери Домовчийски откри резултата за врачани от дузпа в самия край на първото полувреме, но резервата Запро Динев изравни в 74-та минута. В сутуацията с изравняването Андреас Васев допусна грешка на тъча и Атанас Кабов му отне топката. Юношата на Левски намери непокрития в наказателното поле Динев и той изравни от непосредствена близост.
Ботев може да съжалява, че не спечели трите точки, тъй като имаше значително предимство в мача. Петър Атанасов и Валери Божинов бяха спрени от вратаря Християн Василев, който направи много силен мач и бе избран за номер 1 в срещата.
Така врачани не успяха да победят един от директните си конкуренти в борбата за оцеляване в първенството. Равенството пък е първо за Витоша, след като до момента точковият актив на тима бе само 3 благодарение на една победа. В класирането Ботев Враца е на 11-о място с 13 точки, докато Витоша е последен с 4. В следващия кръг "тигрите" приемат Лудогорец, а Ботев гостува на Локомотив (Пловдив).
