
# En büyük çelik üreticisi ArcelorMittal, Ilva'da geri adım attı

Published at: **2019-11-05T21:33:40+00:00**

Author: **Zehra Yildiz**

Original: [euronews](https://tr.euronews.com/2019/11/05/celik-ureticisi-arcelormittal-7-bin-500-kisinin-olumunden-sorumlu-tutulan-ilva-da-geri-ad)

Dünyanın en büyük çelik üreticisi ArcelorMittal, Roma hükümetinin İtalyan Ilva çelik firmasının çevre kanunlarına karşı dokunulmazlığını kaldırmasının ardından söz konusu şirketi satın alma anlaşmasından çekildiğini duyurdu.
Çokuluslu çelik üreticisi ArcelorMittal, geçen yıl kasım ayında, Ilva'yı satın alma zorunluluğu koşuluyla tesisleri kiralamaya başlamıştı. Dev çelik üreticisi, İtalyan şirkete 2,4 milyar euro yatırım yapmayı planlıyordu.
Öte yandan uzmanlar, söz konusu çelik fabrikasının saldığı zehirli gazlar nedeniyle bölgede yaklaşık 7 bin 500 kişinin salgın veya kanser nedeniyle hayatını yitirdiğini savunuyor. Zira çevre savunucuları ve kanser mağdurlarının aileleri de, Taranto tesislerinin kapanması çağrısında bulunuyor.
ArcelorMittal'a, Ilva tesislerini çevre koruma standartlarına uyumlu hale getirmek için yasal dokunulmazlık süresi tanınmıştı.
Öte yandan Roma hükümeti, "kamuoyunu yanlış bilgilendirme" gerekçesiyle Ilva'nın dokunulmazlık kararını kaldırdı. Nitekim şirket, 3 Kasım itibarıyla dokunulmazlığını yitirdi.
ArcelorMittal ise “maddi zarara uğrama” nedeniyle İtalyan Ilva'yı satın alma anlaşmasından çekildiğini ve bunun sözleşmeye bağlı bir hak olduğunu açıkladı.
ArcelorMittal'ın anlaşmadan çekildiğini duyurmasının ardından İtalyan işçi sendikaları, çelik üreticisini ve Beş Yıldız Hareketi'ni binlerce kişiyi işsiz bırakmakla suçlayarak karara tepki gösterdi.
İtalyan işçi sendikası CISL Başkanı Annamaria Furlan, "Gerçek bir endüstriyel, sosyal ve çevresel felaketle karşı karşıyayız." açıklamasını yaptı.
Furlan, Twitter hesabı üzerinden, "Hükümeti müdahale etmeye ve şirketi kararını geri almaya çağırıyoruz" dedi.
Sanayi Bakanı Stefano Patuanelli ise, "Ilva’nın kapanmasına izin vermeyeceğiz" diyerek diğer bakanlara "kriz toplantısı" çağrısında bulundu.
Ülkenin Başbakanı Giuseppe Conte de, ArcelorMittal yöneticileriyle toplantı yapacağını duyurdu.
Avrupa’nın en büyük entegre çelik üretim tesisleri olan Ilva'nın Taranto fabrikası 8 binden fazla iş gücüne sahip.
Ek kaynaklar • AFP
