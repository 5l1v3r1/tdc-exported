
# ترافیک سنگین جاده کندوان را یکطرفه کرد

Published at: **2019-11-06T12:35:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620193/%D8%AA%D8%B1%D8%A7%D9%81%DB%8C%DA%A9-%D8%B3%D9%86%DA%AF%DB%8C%D9%86-%D8%AC%D8%A7%D8%AF%D9%87-%DA%A9%D9%86%D8%AF%D9%88%D8%A7%D9%86-%D8%B1%D8%A7-%DB%8C%DA%A9%D8%B7%D8%B1%D9%81%D9%87-%DA%A9%D8%B1%D8%AF)


        رئیس پلیس راه مازندران اعلام کرد : دقایقی پیش به علت بار ترافیکی سنگین، تردد خودرویی از جاده کندوان در مسیر شمال به جنوب مسدود و از کرج به سمت مازندران یکطرفه شد.
      

        آفتاب‌‌نیوز :
      
سرهنگ علیرضا قدمی روز چهارشنبه در گفتگو با خبرنگار ایرنا افزود: محدودیت ترافیکی جاده کندوان بستگی به بار ترافیکی آن دارد و در صورت کاهش میزان تردد و روان شدن رفت وآمد محدودیت برداشته خواهد شد.
وی با بیان اینکه ترافیک در محور کندوان نیز در مسیر جنوب به شمال سنگین و نیمه سنگین است، گفت: گزارش‌ها حاکی از ورود تعداد زیاد خودرو به محورهای منتهی به شمال از سوی پایتخت است.
رئیس پلیس راه مازندران همچنین تردد خودرویی در جاده هراز را در برخی نقاط سنگین توصیف کرد و گفت: در حال حاضر ترافیک در محدوده نارنجستان تا شاه زید ، لاسم تا آب اسک و گالری امامزاده هاشم سنگین و نیمه سنگین است و در باقی نقاط پرحجم می باشد.
وی شرایط باقی محورهای استان را روان و در برخی موارد پر حجم عنوان کرد و گفت: پیش بینی می‌شود در ساعات بعد از ظهر با ورود حجم بیشتر مسافر به جاده های مازندران شاهد ترافیک سنگین تر باشیم.
سرهنگ قدمی همچنین از مردم و مسافران خواست از رانندگی حادثه ساز در این ایام خودداری نمایند و تاکید کرد: تخلفات حادثه ساز در این ایام برخورد شدید می‌شود و خودرو رانندگان نیز به مدت ۷۲ ساعت توقیف می‌شود.
شرایط جوی محور های مازندران در مناطق ساحلی و کوهستانی صاف تا نیمه ابری گزارش می شود.
پیش بینی هواشناسی مازندران نشان می دهد تا پایان هفته شاهد اسمانی صاف همراه با افزایش نسبی دما در استان باشیم.
