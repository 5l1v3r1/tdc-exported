
# 
        هشدار گوگل به کاربران در مورد آسیب پذیری خطرناک کروم
      

Published at: **2019-11-03T13:31:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637777/%D9%87%D8%B4%D8%AF%D8%A7%D8%B1-%DA%AF%D9%88%DA%AF%D9%84-%D8%A8%D9%87-%DA%A9%D8%A7%D8%B1%D8%A8%D8%B1%D8%A7%D9%86-%D8%AF%D8%B1-%D9%85%D9%88%D8%B1%D8%AF-%D8%A2%D8%B3%DB%8C%D8%A8-%D9%BE%D8%B0%DB%8C%D8%B1%DB%8C-%D8%AE%D8%B7%D8%B1%D9%86%D8%A7%DA%A9-%DA%A9%D8%B1%D9%88%D9%85)

گروه IT: به‌روزرسانی ۷۸.۰.۳۹ کروم برای رفع آسیب پذیری روز صفر CVE-2019-13720 منتشر شد که توسط دو مهندس کسپرسکی به نام های «آنتون ایوانف» و «الکسی کولائف» در نسخه ۷۸ این مرورگر شناسایی شده بود. این حفره امنیتی از نوع باگ های use after free است و در کامپوننت صوتی کروم کشف شده است.   به گزارش بولتن نیوز به نقل از دیجیاتو، این نوع باگ ناشی از تخریب حافظه است و زمانی رخ می دهد که یک اپلیکیشن در پی استفاده از فضایی در حافظه است که پس از آزادسازی به اپ دیگری اختصاص یافته. این سناریو معمولا باعث کرش اپ می شود اما گاهی اوقات عواقب بدتری نظیر اجرای کدهای مخرب را به دنبال دارد.آنطور که کسپرسکی می گوید از این آسیب پذیری روز صفر برای نصب بدافزار روی دستگاه های کاربران سوءاستفاده شده است. هرچند محققان امنیتی گروه خاصی را به عنوان عاملان این نفوذ معرفی نکرده اند اما کدهای پیدا شده شباهت هایی با بدافزار هکرهای منتسب به کره شمالی وجود دارد. کمپانی روسی در حال ردیابی حملات مبتنی بر این باگ روز صفر با اسم رمز Operation WizardOpium است.  
این دومین بار در سال جاری میلادی است که سر و کله آسیب پذیری های روز صفر در مرورگر کروم پیدا می شود. اسفند گذشته محققان از آسیب پذیری بسیار خطرناکی در مرورگر مذکور خبر دادند که به هکرها اجازه می داد با اجرای کدهای مخرب، کنترل رایانه قربانی را از راه دور در اختیار بگیرند.در خبر دیگری مربوط به کروم، گوگل در نهایت واسط برنامه نویسی واقعیت افزوده WebXR API را منتشر کرد که امکان ارائه تجربیات بهینه VR و AR برای موبایل و هدست های واقعیت افزوده در این مرورگر را به توسعه دهندگان می دهد.
