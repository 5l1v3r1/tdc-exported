
# Kjørt hjem i trillebår

Published at: **2019-11-02T18:52:09+00:00**

Author: **Håkon Østmoe Brandsnes**

Original: [Dagbladet.no](https://www.dagbladet.no/sport/kjort-hjem-i-trillebar/71776655)

Nicklas Bendtner (31) har stått for flere skandaleoverskrifter i løpet av karrieren, og i boka «Begge sider» av Rune Skyum-Nielsen forteller den tidligere RBK-spissen om en fyllefest få dager før han debuterte for det danske landslaget i 2006.

        Danmark skulle møte Polen til privatlandskamp i Odense på en onsdag. På lørdagen før - dagen før han skulle møte opp til landslagsleiren - dro derimot Bendtner på en bursdag.
      
Ifølge dansken skal han i starten ha drukket mindre enn de andre gjestene, men så fikk han ei uåpnet flaske av typen Fisherman i fanget.
- Da jeg tar flaska fra munnen igjen, er den tom, skriver Bendtner, ifølge danske Ekstra Bladet.
Dansken følte seg uovervinnelig, men så tok alkoholen kontroll, og resten har han bare blitt gjenfortalt.

        - Jeg besvimer og blir løftet opp i ei trillebår. Noen gutter kjører meg til Otto Liebes allé, hvor min 14-årige lillebror åpner, skriver Bendtner.
      
Foreldrene var ikke hjemme. Bendtner låser seg inne på toalettet. Der gjør han fra seg på seg selv, og til slutt ringer den desperate lillebroren onkelen deres, som er brannmann.
Ifølge Bendtner mener onkelen at han burde pumpes, men heldigvis kommer han seg til hektene etter å ha sovet ut rusen.
Dagen derpå blir han kjørt til landslagsleiren på Hotel Marina i Vedbæk. Ifølge Bendtner har han ingen minner fra sin første trening, men på onsdagen får han altså debuten for seniorlandslaget.

        Han blir den yngste siden legenden Michael Laudrup.
      
Mot Polen bruker han bare 30 minutter på å score, og hjelper danskene til å vinne 2-0 på hjemmebane.
Totalt står han med 30 mål på 81 kamper.
