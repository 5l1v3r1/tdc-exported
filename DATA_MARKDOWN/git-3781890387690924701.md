
# ธรรมนัสลุยปรับโครงสร้างฝนหลวง เพิ่มนักบินรับภัยแล้ง

Published at: **2019-11-06T11:21:00+00:00**

Author: ****

Original: [เดลินิวส์](https://www.dailynews.co.th/politics/740340)


        "ธรรมนัส"เร่งเดินหน้าปรับโครงสร้างกรมฝนหลวงใหม่ แก้นักบินขาดแคลน หนีไปอยู่สายการบินพาณิชย์ ชงครม.เพิ่มบุคคลากร800คน รองรับภัยธรรมชาติวิกฤติหนักขาดน้ำพื้นที่130ล้านไร่นอกเขตชลประทาน”
      
เมื่อวันที่ 6 พ.ย.ร.อ.ธรรมนัส พรหมเผ่า รมช.เกษตรและสหกรณ์ พร้อมด้วยนายสุรสีห์ กิตติมณฑล อธิบดีกรมฝนหลวงและการบินเกษตร แถลงข่าววันพระบิดาแห่งฝนหลวง ครบรอบ 64ปี แห่งการก่อเกิดโครงการพระราชดำริ  โดยจัดงานระหว่างวันที่11-14 พ.ย. ที่ศูนย์ราชการ แจ้งวัฒนะ ภายใต้แนวคิด สืบสาน รักษา ต่อยอด Digi Fonlung ร.อ.ธรรมนัส กล่าวว่าในหลวง ร.9 ทรงเสด็จเยี่ยมพสกนิกรชาวไทยหลายพื้นที่ทรงรับทราบผลกระทบเรื่องน้ำ จากภัยแล้ง ฝนไม่ตกทำให้เกษตรกรได้รับความเสียหาย พระองค์ทรงศึกษามา14ปี ท้ายสุดพระองค์ท่านสำเร็จ ตำราฝนหลวง จัดตั้งหน่วยฝนหลวง กระทรวงเกษตร ขึ้นในปี2518 หลังจากนั้นมีการตั้งกรมฝนหลวงฯ ปฏิบัติการทำฝนหลวงตอบโจทย์แก้ภัยแล้งเติมน้ำในเขื่อนและชลประทาน ในวันพระบิดาฝนหลวง เชิญชวนพี่น้องชาวไทยร่วมรำลึกพระมหากรุณาธิคุณ ทรงพระราชทานตำราฝนหลวงไว้ให้กับชาวไทยและเป็นมรดกโลก พระองค์ได้ทรงตรัสไว้ว่าประเทศไทยจะมั่นคงได้ขึ้นกับภาคการเกษตร พระองค์จึงเห็นความสำคัญ เน้นเรื่องน้ำ ป่า ดิน เพื่อให้ความเป็นอยู่คนไทยดีขึ้นอย่างยั่งยืนร.อ.ธรรมนัส กล่าวว่าได้เร่งหารือกับคณะกรรมการปฏิรูประบบราชการ(คปร.)ที่มีนายวิษุณ เครืองาม รองนายกฯเป็นประธานคพร. ชี้แจงให้เห็นความจำเป็นเร่งด่วนในเรื่องขาดแคลนกำลังคน ทั้งข้าราชการ เจ้าหน้าที่ รวมทั้งนักบิน หากไม่ได้ดำเนินการแก้ไขภายใน5ปีนี้จะมีปัญหาเรื่องบุคคลากร กระทบการปฏิบัติการฝนหลวง เนื่องจากนักบินฝนหลวงที่ปฏิบัติการหลักๆทุกวันนี้ส่วนมากจะเกษียณไป  อีกทั้งปัจจุบันนี้มีภารกิจเพิ่มมามากขึ้นจากสภาวะอากาศแปรปรวน ที่ต้องจัดหาทั้งยุทโธปกรณ์และบุคคลากรเพิ่มขึ้น ที่สำคัญที่สุดคือการขาดแคลนนักบิน โดยยังเป็นพนักงานราชการ ไม่มีความมั่นคงด้านสถานะ อัตราค่าตอบแทนไม่จูงใจ ทำให้นักบินเมื่อได้ชั่วโมงบินแล้วจะไม่อยู่กับกรมฝนหลวง ออกไปอยู่สายการบินพาณิชย์ “ จึงเป็นเรื่องที่ผมให้ความสำคัญมากที่ต้องปรับโครงสร้างกรมฝนหลวงใหม่ให้สอดรับปริมาณงานที่เพิ่มขึ้น ภัยธรรมชาติรุนแรงมากขึ้นทุกปี ส่งผลกระทบการผลิตของภาคเกษตรกรรม เกษตรกรเดือดร้อนไม่มีน้ำ การเกษตรเสียหาย ประชาชนขาดน้ำกินใช้ในพื้นที่นอกเขตชลประทานกว่า130ล้านไร่ ทั้งนี้ที่ผ่านมาใครจะทำหรือไม่ทำ ผมไม่รู้ แต่ในยุคผมจะทำให้สิ่งเหล่านี้เกิดขึ้นให้ได้เพราะงานเพิ่ม กำลังคนก็ต้องเพิ่ม ซึ่งเรื่องนี้ ท่านนายกฯ กับ ท่านวิษณุ รับปากจะดูแลให้เป็นเรื่องวาระเร่งด่วน เมื่อ คปร. ดูแผนปรับโครงสร้างเสร็จจะนำเข้าครม.เพื่ออนุมัติ”ร.อ.ธรรมนัส กล่าว  นายสุรสีห์ กล่าวว่าปัจจุบันกรมฝนหลวงฯมีอัตรากำลังข้าราชการ 205 คน ลูกจ้าง 144 คน พนักงานราชการ144 คน แบ่งเป็นนักบิน75 คน สำหรับโครงสร้างใหม่ที่เสนอครม. คือเพิ่มข้าราชการอีก 321คน พนักงานราชการ 475 คนโดยเป็นนักบิน58คน ซึ่งนักบินแบ่งเป็นระยะแรกปี63 มี44 คน ระยะที่สอง ปี63-65 มี 14 คน ส่วนเครื่องบินปัจจุบันมี45ลำ เป็นเฮลิคอปเตอร์9ลำ เครื่องบินปีกตรึง36ลำ ส่วนจะซื้ออะไรเพิ่มเป็นนโยบายของนายกฯ และรัฐมนตรีเกษตรฯ ทั้งนี้ได้มีแผนจัดซื้อเครื่องบินเพิ่ม 2ลำ ในงบปี63 นอกจากนี้กำลังหารือมาตรการจูงใจนักบิน ให้ค่าตอบแทนดีขึ้น จะปรับสวัสดิการเพิ่มขึ้นด้วยในส่วนค่าชั่วโมงบินต่อเที่ยวจาก500บาท และค่าเสี่ยงภัย500บาทและตำแหน่งพนักงานราชการ เปลี่ยนเป็นข้าราชการ นายสุรสีห์ กล่าวถึงผลสรุปในการสอบสวนข้อเท็จจริงหาสาเหตุจากเหตุการณ์เครื่องบินฝนหลวงตก นักบินสองรายเสียชีวิต ที่จ.กาญจนบุรี เมื่อวันที่ 24 ก.ย. ว่าสาเหตุจากสภาพอากาศ หมอกลงหนักมาก ทัศนะวิสัยไม่ดี รวมทั้งสภาพภูมิประเทศเป็นเนินเขา ทำให้นักบินพยายามจะบินหลบเพื่อไม่ไปชนแท่งหิน จึงเสียการทรงตัว เครื่องบินหมดกำลังตกลงไป
