
# نخست‌وزیر بریتانیا جرمی کوربین را به استالین تشبیه کرد

Published at: **2019-11-06T18:43:42+00:00**

Author: **یورونیوز فارسی **

Original: [euronews](https://farsi.euronews.com/2019/11/06/british-pm-johnson-compares-corbyn-to-stalin-amid-start-of-election-campaigns)

بوریس جانسون، نخست وزیر بریتانیا، روز چهارشنبه ۱۵ آبان جرمی کوربین رهبر حزب کارگر را به دلیل «نفرت از صاحبان سرمایه» به ژوزف استالین تشبیه کرد.
نخست‌وزیر بریتانیا در مقاله‌ای که در روزنامه دیلی‌تلگراف منتشر کرد نوشته است شیوه‌ای که جرمی کوربین در «هیولاسازی از میلیاردها» پیشه کرده، از زمان اقدامات رهبر پیشین شوروی در تعقیب مالکان زمین در دهه ۳۰ میلادی دیده نشده است.
ژوزف استالین در چارچوب سیاست‌های خود حملات لفظی به «کولاک»ها، طبقه اربابان مرفه و ثروتمند شوروی، را در دستور کار قرار داد و سپس به تعقیب و دستگیری گسترده آنان پرداخت. تخمین زده می‌شود در دهه سی حدود ۴۰۰ هزار تن از کولاک ها و بستگان‌ آن‌ها در اردوگاه‌های کار اجباری کشته شده باشند.
آقای جانسون در این مقاله ادعا کرد برکسیت «صدها میلیارد» سرمایه را به بریتانیا خواهد آورد، در حالی‌که حزب کارگر کاری نکرده جز اینکه «آن را به تعویق بیندازد و کشور را عقب نگه دارد».
اظهارات نخست‌وزیر بریتانیا حدود یک هفته پس از نطق بحث برانگیز جرمی کوربین در روز پنجشنبه گذشته بیان می شود. رهبر حزب کارگر در آن روز گفته بود دولت حزب کارگر در صورت روی کار آمدن به دنبال «طبقه بالای بسیار ثروتمند» خواهد رفت که از جیب بسیاری از مردم منافع شخصی هنگفتی به دست آورده‌اند. او مشخصا از پنج میلیاردر بریتانیایی در سخنرانی خود نام برده بود.
جدال لفظی میان بوریس جانسون و جرمی کوربین در حالی شدت گرفته است که کارزار احزاب محافظه‌کار و کارگر برای انتخابات زود‌هنگام پارلمان بریتانیا آغاز شده است. روز چهارشنبه بوریس جانسون به کاخ باکینگهام رفت تا پس از ملاقات با ملکه الیزابت شروع رسمی کارزارهای انتخاباتی را اعلام کند.
نمایندگان مجلس عوام بریتانیا سه شنبه گذشته در جریان یک رای گیری با طرح بوریس جانسون، نخست وزیر این کشور برای برگزاری انتخابات زودهنگام در روز ۱۲ دسامبر (۲۱ آذر) موافقت کردند.
بنابر نظرسنجی‌ها، حزب محافظه‌کار بین ۷ تا ۱۷ درصد از رقیب سنتی خود حزب کارگر پیش است.
بوریس جانسون ۵۵ ساله با شعار نهایی کردن هرچه سریع‌تر خروج بریتانیا از اتحادیه اروپا روی کار آمده و امیدوار است با کسب اکثریت کافی در انتخابات جدید مجلس بتواند بدون مقاومت از جانب نمایندگان، برکسیت را اواخر دسامبر یا در ماه ژانویه آینده اجرایی کند.

        بیشتر بخوانید:
      
