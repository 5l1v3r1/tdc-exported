
# במקביל למשבר בסלקום: איבדה באוקטובר כ-5,000 לקוחות

Published at: **2019-11-03T00:00:00+00:00**

Author: **אביאור אבו**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3772922,00.html)

we4G, מותג הסלולר של חברת אקפסון 018 שבבעלות חזי בצלאל, ממשיך להוביל את טבלת הניודים גם בחודש אוקטובר.
החברה סיימה את החודש עם גיוס חיובי של כ-5,100 לקוחות נטו – מדובר בגיוסים בקיזוז נטישות, לא כולל לקוחות חדשים בשוק. במקום השני נמצא המפעיל הווירטואלי רמי לוי עם גיוס חיובי של כ-1,900 לקוחות, לאחר שבתחילת ספטמבר יצא עם חבילה ב-12.5 שקל למחזיקי כרטיס האשראי של הקבוצה.
לאחריו, כלל החברות סיימו את החודש עם גיוסים שליליים: טלזר 019 עם אובדן מינורי של כ-20 לקוחות; פלאפון איבדה כ-350 לקוחות בלבד לאחר שבחודש שעבר נטשו אותה יותר מ-5,000 לקוחות על רקע עיצומי ועד העובדים; פרטנר שרגילה להיות בתחתית הטבלה איבדה כ-470 לקוחות בלבד ומבין ארבעת החברות הגדולות ממשיכה להציג את שיעורי הנטישה הנמוכים ביותר; גולן טלקום איבדה כ-570 לקוחות; ו-HOT מובייל איבדה כ-1,800 לקוחות, לאחר שבחודש שעבר גייסה כ-2,000 לקוחות בעקבות החבילה ב-14.90 שקל בשיתוף עם סאני. החברות מציגות אבדן לקוחות קטן לעומת חודשים קודמים וזאת בעקבות מספר ימי עבודה מצומצם בחודש אוקטובר לאור החגים.
בתחתית הטבלה בפער גדול מהמתחרות נמצאת סלקום שאיבדה כ-5,200 לקוחות. החברה זכתה להד תקשורתי נרחב בחודש האחרון לאחר שההנהלה הודיעה לפני החגים כי היא צפויה לפטר בין 500-1,000 עובדים במסגרת תכנית התייעלות מקיפה שמטרתה צמצום ההוצאות השנתיות של החברה.
בתגובה להודעתו של ניר שטרן, מנכ"ל החברה, עצרו עובדי סלקום את עבודתם וההסתדרות הכריזה על סכסוך עבודה. לאחר מכן הודיעו הצדדים כי העיצומים הוקפאו ובימים אלה מתנהל משא ומתן בין הצדדים כאשר הנהלת החברה שכרה את שירותיו של עופר עיני.
בנוסף, החברה הודיעה בתחילת ספטמבר כי היא מעלה מחירים בחבילת 24.90 שקל שאיתה יצאה ביום הבחירות באפריל, למרות שהציגה זאת ללקוחות כ"מחיר קבוע".
