
# Άγρια επίθεση σκύλου σε άνδρα στη Λαμία - ΦΩΤΟ

Published at: **2019-11-07T02:25:00+00:00**

Author: ****

Original: [enikos.gr](http://www.enikos.gr/society/682779/agria-epithesi-skylou-se-anthropo-sti-lamia-photo)

Το χάρο με τα μάτια του είδε το πρωί της Τρίτης άνδρας, ο οποίος δέχτηκε επίθεση από δεσποζόμενο σκύλο στο δρόμο της Αγίας Παρασκευής.
Πήγαινε σε προγραμματισμένο ραντεβού στο Νοσοκομείο Λαμίας, όταν ένα σκυλί τον έστειλε νωρίτερα στα «Επείγοντα» σοβαρά τραυματισμένο.
Σύμφωνα με το ρεπορτάζ ο άτυχος άνδρας περπατούσε στην οδό Αγίας Παρασκευής, όταν του επιτέθηκε σκυλί γνωστού επίσης κατοίκου της περιοχής.
Όπως φαίνεται και στις φωτογραφίες το σκυλί τον δάγκωσε σε χέρια, πόδια και πρόσωπο, σκίζοντάς του το παντελόνι και αφήνοντας του βαθιά σημάδια. Λίγο έλειψε μάλιστα να τον δαγκώσει και στο μάτι, ευτυχώς όμως άκουσε τη φασαρία ο αδερφός του ιδιοκτήτη του σκύλου ο οποίος και βγήκε να βοηθήσει.
Ακόμη κι εκείνος όμως δεν μπόρεσε να βγάλει εύκολα το σκύλο πάνω από τον άτυχο άνδρα.Τελικά με σοβαρά τραύματα διακομίστηκε στο Νοσοκομείο Λαμίας, όπου του τοποθετήθηκαν ακόμη και ράμματα στις πληγές του.
Σύμφωνα με την κόρη του θύματος, ο ιδιοκτήτης του σκύλου δεν ενδιαφέρθηκε να επικοινωνήσει μαζί τους ούτε έστω για μία συγνώμη, ενώ όπως πληροφορήθηκαν από τον αδερφό του, υποστηρίζει ότι το σκυλί το είχε χάσει από το προηγούμενο βράδυ. Ωστόσο η οικογένεια του ανθρώπου που δέχτηκε την άγρια επίθεση από το σκύλο, αμφισβητεί τις δικαιολογίες του ιδιοκτήτη του, αφού όπως λένε το σκυλί βγήκε κανονικά από το δικό του σπίτι.
Πηγή: lamiareport.gr
