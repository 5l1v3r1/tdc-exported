
# Фандъкова обеща работа и промяна в управлението на София

Published at: **2019-11-03T22:26:00+00:00**

Author: **Веселина Йорданова**

Original: [Dnes.bg](https://www.dnes.bg/bulgaria/2019/11/03/fandykova-obeshta-rabota-i-promiana-v-upravlenieto-na-sofiia.428442)

Новият-стар кмет на София Йорданка Фандъкова обеща конкретна работа от първия ден и персонални промени в управлението.
Разбирам това, което ми казаха в тези избори, хората очакват работа, но очакват и промяна. Ангажиментите, които съм поела, ще спазвам, включително и с работата в Общинския съвет, каза тя на пресконференция.
Според екзит пол Фандъкова побеждава на балотажа независимата Мая Манолова, подкрепена от БСП.
"Благодаря на всички, които гласуваха и показаха, че в София живеят свободни хора и не се поддават на внушения.Благодаря на десните хора, които показаха, че не бягат от най-важните ценности за града", бяха първите думи на Фандъкова.
Тя посочи, че ще направи промени в структурата на управление, които ще са свързани с персонални промени.
По думите й избирателната активност не е много по-ниска от тази, която е била и друг път. Доста сериозна конкуренция имаше на тези избори, така че хората имаха избор, смята Фандъкова.
Според нея в кампанията имало много популизъм, а и лъжи, често дневният ред на София се променял и подменял, но разумните предложения надделели.
 
