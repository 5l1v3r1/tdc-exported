
# «Milano da scrocco», la guida geniale dei tre studenti fuorisede di Brera

Published at: **2019-11-04T22:00:00+00:00**

Author: **Stefano Landi**

Original: [Corriere della Sera](https://milano.corriere.it/notizie/cronaca/19_novembre_05/milano-da-scrocco-eventi-gratis-milano-sito-web-appuntamenti-guida-geniale-tre-studenti-fuorisede-brera-195226ea-ff98-11e9-86c6-d2f1a0d8af2e.shtml)

C’è una scena cult in Ecce Bombo di Nanni Moretti. Lui chiede a lei: «Come campi?». Risposta: «Giro, vedo gente, mi muovo, conosco, faccio cose». Quarant’anni dopo il criterio è più o meno sempre quello. Basta muoversi per scroccare qualcosa. Ma serve una logica. I professionisti non improvvisano mai. Così si spiega il successo di tre studenti fuorisede dell’Accademia di Brera. A maggio dell’anno scorso dovevano dare un esame nel loro corso di Nuove tecnologie dell’arte. «Il professore ci chiede di mappare la città seguendo un criterio nostro, diverso da quelli tradizionali. Abbiamo creato un percorso di tutti i modi per campare gratis», raccontano. Risultato? Voto 30 all’esame e quel progetto, nato come esperimento didattico, diventa un sito cult che cresce in modo esponenziale.
Si chiama, per essere chiari fin da subito, «Milano da scrocco», e ha costruito una community di quasi 60 mila seguaci. Perché se scroccare a qualcuno può sembrare maleducato, per molti diventa l’unico modo di sopravvivere al carovita di una metropoli che galoppa veloce come Milano. E che però offre un calendario di appuntamenti quotidiani che possono diventare una risorsa. «Siamo dalla parte degli studenti, ma ora iniziano a seguirci anche le mamme, che trovano appuntamenti buoni per loro: siamo come una piccola redazione, lavoriamo su questo progetto cinque ore al giorno per offrire una decina di opportunità in vari settori. Pochi soldi e tanta fame: essere Scroccosauri può diventare una vera e propria religione».
I tre fondatori sono Yunes Calore, che è ligure di Sanremo (quindi è attento alla materia), 23 anni, Alessio Ferrantino, monzese di 21 e Giada Lanzotti, modenese di 22. Yunes e Alessio vivono insieme, Giada a pochi chilometri da casa loro. La sagra dello scrocco per antonomasia è la settimana del Fuorisalone. Ma sbagliato sottovalutare il resto dell’anno.
Mostre gratuite, il ristorante che inaugura, la conferenza dove strappare un caffè alla prima pausa utile, la palestra o il centro benessere che offrono il giorno free, lo show-cooking brandizzato, gli omaggini nelle stazioni per i fanatici del gadget, quello che più è inutile più lo portano via volentieri, e ovviamente il cocktail del negozio che inaugura. Che nella città da bere non mancano mai.
La coda chilometrica di qualche giorno fa in piazza Gae Aulenti per un biscottino Nutella dimostra quanto scroccare sia una passione comune. Tutto si sviluppa in tempo reale: i fan taggano qualche evento o segnalano gli spostamenti di un distributore di prodotti gratuiti. Loro, ripubblicandolo, aiutano gli altri a localizzarli in tempo reale. «Per certi versi ci stiamo migliorando la vita, dato che noi tre siamo i primi ad andare agli eventi che segnaliamo», spiega Yunes. Nella newsletter che hanno inviato settimana scorsa ai loro seguaci c’erano i 10 comandamenti dello scroccone perfetto. Per esempio come non dare nell’occhio: solo i dilettanti spingono come fosse una mischia di rugby davanti al buffet. Solo i principianti si arrendono al primo finger food. «Non sarà spingendo e urlando che si passerà una bella serata, serve pazienza. Bisogna mettere da parte la timidezza, essere puntuali: perché è normale che se arrivi tardi, come quelli che sono invitati, trovi solo le briciole». Quindi, il grissino di turno.
Bisogna poi essere disposti alla sorpresa negativa: «Nessuno può sapere come sarà l’evento a cui si sta andando, un po’ il concetto della scatola di cioccolatini di Forrest Gump. È l’occasione per scoprire posti e gente nuova. Se va male bisogna prenderla con filosofia». Il mestiere è vecchio come il mondo. «Ma attenzione: dobbiamo evolverci se vogliamo sopravvivere nelle città del presente o del futuro. Conservando lo stesso istinto di sopravvivenza».
