
# ดื่มน้ำอุ่นลดน้ำหนักได้จริง เผาผลาญดีขึ้น-ลดท้องอืด

Published at: **2019-11-06T23:50:00+00:00**

Author: ****

Original: [เดลินิวส์](https://www.dailynews.co.th/regional/740361)


        อย.ไขสงสัยดื่มน้ำอุ่นตอนเช้าวันละแก้ว ยันลดน้ำหนักได้จริงแต่น้อยมาก ชี้กระตุ้นระบบเผาผลาญ-ลดอาการท้องอืด แนะควบคุมอาหาร เลี่ยงไขมันอิ่มตัว เสริมออกกำลังกาย จะหวังดื่มน้ำอุ่นอย่างเดียวไม่พอ
      
มาอีกแล้วกับเรื่องราวเกี่ยวกับข้อมูลเชิงสุขภาพที่ได้รับการแชร์บนโลกออนไลน์ โดยล่าสุดแฟนเพจ @FDAThai สำนักงานคณะกรรมการอาหารและยา (อย.) ออกมาให้ข้อมูลว่า น้ำหนักตัวเป็นเรื่องกังวลใจของใครหลาย ๆ คน จึงมีคนค้นหาหลากหลายวิธีในการลดน้ำหนัก เช่น การดื่มน้ำอุ่นสามารถลดน้ำหนักได้ จะจริงหรือไม่ มาติดตามได้ใน อย. เช็ก ชัวร์ แชร์โดยอย. ระบุว่า มีงานวิจัยบางงาน ออกมายืนยันว่าการดื่มน้ำอุ่นอุณหภูมิประมาณ 120 องศาฟาเรนไฮด์นั้น (ราว ๆ 49 องศาฯ) สามารถช่วยลดน้ำหนักได้ แต่การดื่มน้ำอุ่นเพียงอย่างเดียวไม่ได้ช่วยลดน้ำหนักโดยตรง เป็นเพียงการช่วยกระตุ้นกระบวนการลดน้ำหนัก นักโภชนาการได้แนะนำให้ดื่มน้ำอุ่นวันละ 1 แก้วตอนเช้า เพื่อกระตุ้นกระบวนการเผาผลาญของร่างกายนอกจากนี้น้ำอุ่นยังช่วยป้องกันการเกิดอาการท้องอืด เพราะเมื่อน้ำอุ่นเข้าไปในร่างกาย จะทำให้อุณหภูมิในร่างกายสูงขึ้น จึงมีผลเพิ่มอัตราการเผาผลาญพลังงานได้ เมื่อมีการเผาผลาญเกิดขึ้น ก็จะส่งผลให้น้ำหนักตัวลดลงได้ แต่มีผลน้อยมาก แต่ทั้งนี้การดื่มน้ำอุ่นก็มีประโยชน์อีกมากมาย เช่น ทำให้ระบบทางเดินอาหารทำงานได้ดีขึ้น เพิ่มการไหลเวียนโลหิตได้ดีขึ้นดังนั้นการจะดื่มน้ำอุ่นอย่างเดียวเพื่อหวังลดน้ำหนัก จึงไม่เพียงพอ ควรควบคุมอาหาร และออกกำลังกายควบคู่ไปด้วย ซึ่งวิธีที่ดีที่สุดและปลอดภัยที่สุดในการลดน้ำหนักคือ การควบคุมอาหาร เช่น ทานอาหารที่หลากหลาย หลีกเลี่ยงการทานไขมันอิ่มตัว ควรทานผักและผลไม้ ควบคู่กับการออกกำลังกาย จะเห็นผลที่สุด ฉะนั้นก่อนจะกินและเชื่ออะไร ควรเช็กให้มั่นใจก่อนว่าข้อมูลเหล่านั้นมีความน่าเชื่อถือหรือไม่.ขอบคุณข้อมูลเพิ่มเติม : @FDAThai
