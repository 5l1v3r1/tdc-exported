
# מדריך התכל'ס המלא לרכישת סמארטפון חדש

Published at: **2019-11-02T00:00:00+00:00**

Author: **ניצן סדן**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3772837,00.html)

שנת 2019 מתקרבת לסופה, וכל יצרנית סמארטפונים כבר השיקה את המכשירים הכי-הכי שלה. מעבר לפינה מחכה עונת החגים האמריקאית, עם מבצעים והנחות ששיאם בבלאק פריידיי וסייבר מאנדיי - הילולת קניות שתפסה גם בישראל.
ולכן, זו ההזדמנות הטובה ביותר לקנות סמארטפון חדש. מדריך זה ילמד אתכם איך לבחור את הדגם הנכון עבורכם, תוך התחשבות בכל פרמטר - מגודל המסך ועד לשאלת "אייפון או אנדרואיד" הנצחית.
לפני הכל: מה התקציב שלכם? סמארטפונים נבדלים זה מזה באלמנטים רבים - אך המשמעותיים ביותר הם עמידות המכשיר, גודל התצוגה, יכולות הצילום, מערכת ההפעלה ורכיבי הממשק שבה וזמן הסוללה. אבל לפני שמתחילים לחשוב על יתרונות וחסרונות כל מועמד פוטנציאלי לרכישה, חובה להגדיר תקציב. שימו לב שהמחירים מוערכים ומקורם במנועי השוואות מחירים, ולא פעם אפשר למצוא דגם פרימיום במחיר מפתיע.
מכשירים בתמחור הפרימיום הם דגמי סדרות גלקסי נוט וגלקסי S של סמסונג, P ו-Mate של וואווי, G ו-V של LG, סדרת האייפונים העדכנית (וגם זו מהשנה שעברה), אקספריה 1 של סוני ועוד. המחיר נע בין 2,400 ל-6,000 שקל בארץ.
מכשירים בתמחור ביניים הם ה-Mi9 ו-Mi Mix של שיאומי, סדרות וואן פלוס (למעט ה-7 פרו שעולה קצת יותר), חלק מדגמי סדרת A של סמסונג, Y של וואווי, Q של LG ו-9 של נוקיה. המחיר נע בין 1,200 ל-2,400 שקל בארץ. אל תתנו למילה "ביניים" להטעות אתכם - מכשירי וואן פלוס ונוקיה 9 כוללים טריקים שאין גם לאייפון הכי יקר. ההתייחסות היא רק לרמת המחיר.
מכשירים בתמחור מוזל הם כמה מדגמי A וסדרת M של סמסונג, W ו-K של LG, וכל דגמי שיאומי רדמי וסדרה A. המחיר נע בין 500 ל-1,000 שקל בארץ.
היערכו למצב בו לא משנה כמה חיפשתם, לא מצאתם את הדגם המבוקש בפחות ממחיר המחירון. ולכן, עליכם להתחיל בסכום המקסימלי שבכוונתכם להוציא.  

        עמידות המכשירים
      
מי יכול להיכנס איתך למקלחת? 
פעם זה היה קל יותר: טלפונים פשוט לא היו עמידים; החזית צופתה בזכוכית ממוגנת כלשהי, הגב היה עשוי פלסטיק והרשת היתה מלאה במדריכי חירום לתפעול מקרים בהם נפל לכם הטלפון לשלולית. כיום זה עובד אחרת: פרט לסדרות המוזלות, כמעט לכל טלפון יש עמידות כלשהי בנוזלים ובאבק ולכלוך. מכאן, זו כבר שאלה של תקינה. מכשירים בעלי תקן IP67 ו-IP68 (מוצגים במפרטים שלהם) הם בעלי עמידות מעולה ואין מה לחשוש (לא פעם התקלחתי עם הסלולרי שלי). מכשירים בתקן MIL STD 810 הם בעלי העמידות הטובה ביותר.
ומה על השאר? להם ישנה עמידות, פשוט ללא הגדרת תקן. היצרנים לא אומרים במפורש שהטלפונים חסינים, כדי לא להסתבך בתביעות; עצתי היא לנהוג במשנה זהירות ופשוט לא להפילו למים, חול ועוד.
ומה על עמידות פיזית למכות, שריטות וכולי? הזכוכית התפשטה אל גב המכשיר, וקיבלה שרירים; כיום רוב המכשירים בקטגוריות הביניים והפרימיום עשוים זכוכית מחוסמת היטב, כזו שצריך להתאמץ כדי לנפץ. מצד שני, אם נופצה, תרגישו היטב את עלות התיקון מחוץ לאחריות.
איך זה משפיע על הרכישה שלכם? פשוט מאוד: אם יש לכם מזל ביש, העדיפו מכשיר בעל תקן עמידות, וקנו כיסוי. קחו בחשבון שהכיסוי ישפיע על גודל המכשיר, ועשוי להיות פחות נוח לשימוש ביד אחת.
מסכים ותצוגות 
QHD, סופר AMOLED ומה שביניהם
אני זוכר איך הסתכלנו, עיתונאי הטכנולוגיה, על הגלקסי נוט הראשון של 2013 ותהינו מה, מה כבר יש לעשות עם טלפון בעל מסך 5.3 אינץ'. הזמנים השתנו לשמחת כל, והיום מסך כזה נחשב פיצי, ושקול לשל מחשבון קסיו. גודל התצוגה נע בין 5.5 אינץ' ל-6.7 אינץ', כשהגודל קובע כמובן את גודל המכשיר ובהתאמה, את נוחות השימוש בו ביד אחת.
סוגיית הרזולוציה היא חסרת חשיבות; לכל מכשירי קטגוריית הביניים ומעלה יש מסכים באיכות 1,080p המכונה Full HD (כלומר 1,080 פיקסלים בדופן התצוגה), כשההבדל הכי מעשי הוא כמה בהיר המסך - כלומר, כמה קל לקרוא בו גם תחת אור שמש ישיר. יש לרזולוציות סמארטפונים שמות קוד כמו QHD ו-2K ו-HD פלוס וכולי, אבל בשורה התחתונה ההבדלים לא מהותיים כי רוב השימוש בסלולרי אינו באפליקציות שמקדשות איכות תצוגה. למשל, ווטסאפ, פייסבוק, ווייז, גוגל מפות, טוויטר או משחקי מובייל בסיסיים. גם מי שצופה בסרטים וסדרות בסלולרי (לא מבין אתכם, אין בבית טלוויזיה?) יוכל עדיין ליהנות מאיכות FHD על מסכים שאינם ברזולוציה הכי גבוהה.
ומה על הטלפונים המוזלים? לחלק מהם רזולוציה של 720p, מה שפעם נקרא HD Ready. בימים בהם גודל המסך היה קטן משישה אינץ', זה היה סביר. אבל על מסך גדול, מדובר במעט פיקסלים שצריכים לעבוד יחד ולכן, אפשר לראות אותם. אניני הטעם יעקמו את האף, אבל בשביל המשתמש הממוצע זה ממש לא נורא.
וטכנולוגיות כמו Super AMOLED, או QLED ואולטרה-אומגה-LCD? שוב, לא משנה. אלו הן טכנולוגיות תאורת המסך, שקובעות כמה חשמל הוא יזלול, ואת רמת הניגודיות והצבעוניות. כיום כל טכנולוגיות התצוגה הבשילו כך שההבדלים בין סוג לסוג קיימים - אך לא בולטים, בטח שלא עבור המשתמש הממוצע.
ומה עם תכונות תצוגה אחרות? כן, יש מכשירים כמו הוואן פלוס 7 פרו וסמארטפוני גיימרים בהם קצב רענון התצוגה מהיר יותר (90 ואף 120 הרץ), מה שגורם לממשק לרוץ בצורה שזורמת מהר בעין, אך זה לא כזה קילר פיצ'ר עבור רוב המשתמשים.
וטלפונים מתקפלים? חברים, אני עדיין לא יודע מה נותן מסך שכזה, והאם הוא משדרג מהותית את החוויה או סתם מסרבל אותה בטווח הארוך. בעצם, אף אחד לא יודע: המוצרים האלה הגיעו לשוק רק החודש. מה שאני כן יודע זה שכרגע מדובר בטלפונים של אלפיים דולר ויותר. לא שווה את הכסף, אם תשאלו אותי; מה עושה המסך המתקפל הזה, מרפא מחלות? מצלמות
כמה עדשות צריך כדי לצלם תמונה מעולה?
זוהי תכונה חשובה מאוד: הרבה משתמשים אוהבים לצלם אחרים ואת עצמם וטלפונים עושים את זה פשוט מדהים בימינו. כצפוי, למכשירי פרימיום יש מצלמות מתקדמות, אבל אפשר להוציא תמונות נהדרות גם ממכשירים זולים, שגם אצלם יש חיישנים רגישים ואלגוריתמים שמשפרים תאורת פריים בחושך.
חוץ מאשר במכשירים הבסיסיים ביותר, התמונות יהיו טובות דיין עבור השימוש הטיפוסי בהן: פרסום ברשתות חברתיות וקבוצות פרטיות. מתי צריך להתחיל להסתכל על מפרט המצלמה? כשאתם אנשים שמעדיפים צילום מסוג מסוים. למשל, מי שחולה על תמונות נוף, יעדיף מכשיר בעל עדשה רחבה במיוחד; מי שמצלם הרבה וידאו יעדיף מכשיר בעל ייצוב תמונה פיזי (OIS) בחיישנים; ומי שנוהג לעבד תמונות בקביעות יעדיף מצלמות שמפיקות תמונות ברזולוציה גבוהה יותר (אצל וואווי ב-P30 פרו למשל, יש מצב 40 מגה-פיקסל).
מספר העדשות אינו ערובה לאיכות הצילום, רק למספר מצבי הצילום בהם תוכל החומרה לתמוך גם בלי יותר מדי ענייני תוכנה, ואני אסביר: הנוקיה 9 מוציא תמונות מעולות עם חמש עדשות ושני חיישנים נוספים, בעוד הפיקסל 3 של גוגל שאלופה באלגוריתמיקה עושה את זה עם עדשה אחת. אין ממש טעם לספור מצלמות כשבאים לבחור טלפון. ואולם, יש מצלמות שמתבלטות על פני אחרות; למשל - לחובבי האייפון אספר שהקפיצה בביצועי סדרת האייפון 11 מורגשת מאוד. ממשקים ומערכות הפעלה
ההפעלה הקולית היא לא מה שקובע
פעם היו הבדלים גדולים מאוד בממשקי הבסיס של המכשירים, אך כיום כל החברות מעתיקות זו מזו רעיונות טובים, והמגמה היא מינימליזם. כל מיני תוספות ממשק - למשל, זיהוי התנועה של LG, מעיכת דפנות הטלפון של גוגל וכולי הם בגדר גימיקים תפלים לדעתי. יוצא דופן הוא העט החכם של מכשירי נוט מבית סמסונג. איזה פיצוח חמוד זה, חמוד ושימושי. אך גם כאן מדובר בתוספת חמודה ולא במשהו שאי אפשר בלעדיו.
אלמנט שתופס תאוצה בשנים האחרונות הוא ההפעלה הקולית: לאפל יש את סירי, באנדרואיד תמצאו את גוגל אסיסטנט, ולסמסונג יש את ביקסבי; שלוש סייעניות חכמות, ושלושתן לא תומכות בארץ במלוא יכולות הפלטפורמה. הפעלה קולית היא עניין של הרגל, ולדעתי לא שיקול מהותי ברכישת מכשיר. אגב, ביקסבי דוברת רק אנגלית וקוריאנית ועדיין לא פגשתי ישראלי בעל סמסונג שמשתמש בה.
יש סוגיית ממשק אחת שאנשים לא חושבים עליה יותר מדי - עניין האודיו. כיום לכל מכשירי הביניים ומעלה יש רמקול די חזק לשיחות בספיקר, ואיכות סבירה באוזניות. מי שאוזניו מפונקות, עשוי להעדיף את מכשירי הפרימיום שלרוב זוכים במגברי צליל קצת יותר מוצלחים וביצועי אודיו טובים. LG אפילו הפכה את זה לפיצ'ר מרכזי, וביצועי הצליל במכשירים שלה מעולים. זמן סוללה
מי מחזיק קצת יותר?
זוהי התכונה שהכי משפיעה על הפרקטיות של הטלפון. זה לא משנה כמה הכל בו מעולה, אם פעם ביום צריך לקוות שבמקרה יש לידכם שקע או שהטלפון יוציא שרשרת אזהרות מנומסות ואז יכבה. ביצועי הסוללה מושפעים מהעוצמה שלה, מגודל המסך - זללן החשמל המרכזי במכשיר - וממה שבעצם עושים עם הטלפון.
מי שנוהג להשתמש במכשיר למשחקים, סטרימינג באיכות גבוהה זמן ממושך - או יודע שהוא לא ממושמע דיו כדי לכבות את הבלוטות' כשיוצאים מהאוטו, לכבות את ה-WiFi כשיוצאים מהבית וכולי - צריך טלפון עם סוללה חזקה יותר. גם כאן התשובה היא לרוב מכשירי הפרימיום למיניהם. למכשירי העילית של וואווי וסוני יש זמן סוללה מעולה, בגלל שילוב בין סוללות חזקות ומערכת ניהול אנרגיה מוצלחת.

        ממה עדיף להתעלם?
      
לא כל מה שמעניין בפרסומת הוא גם שימושי
יש תכונות שנשמעות מגניבות נורא, כשבפועל מדובר בגימיקים או דברים אפויים למחצה. כדאי פשוט להתעלם מהן, למרות מה שאומרים המוכרים והפרסומות.
טעינה אלחוטית. זה שימושי אם יש לכם אוזניות אלחוטיות תואמות, אבל לא יותר. ראשית, הטעינה האלחוטית איטית בהרבה מטעינה כרגיל עם כבל; ושנית, זה לא באמת אלחוטי - יש כבל, הוא פשוט מחובר לפלטה העגולה עליה מניחים טלפונים. ותרו על התיווך ופשוט חברו לטלפון.
מציאות מוגברת. כמעט לכל חברה יש איזה פיצ'ר AR שנותן פרצוף מצויר מעופף, מאפשר לצייר על וידאו המצלמה וכולי. זה לרוב מהדברים שמנסים פעם-פעמיים, אומרים "מגניב" ושוכחים ממנו. אביזרים נלווים. ג'ויסטיק שמתלבש על צד הטלפון, למשחקים? סטנד יוקרתי לרכב? מטען עמידה לשולחן המשרד? טוסטר משולשים? כל האקססוריז לסמארטפון זמינים בעלי אקספרס ואמזון, ותמיד יהיו שם יותר זולים מאקססורי רשמי ויעשו את אותו הדבר. אייפון או אנדרואיד?
וְכִתְּתוּ חַרְבוֹתָם לְאִתִּים
לפני כעשר שנים השתוללה מלחמה עולמית בפידים בין מעריצי אפל ומעריצי אנדרואיד, כשכל צד נשבע במערכת ההפעלה שבחר ומקלל ושונא את היריבה. הטירלול הזה לא פסח על ישראל, וכשפרסמתי בזמנו ביקורת נוקבת על הצד האייפוניסטי של הסיפור (שהיה הקולני מבין השניים), קיבלתי מכתבי איום ולא פעם גם צעקו עלי ברחוב. כיום זה ממש לא משנה: לשתי מערכות ההפעלה ממשקים דומים, יכולות כמעט זהות, ביצועים דומים ואפליקציות תואמות.
אני מניח שהשיקול המרכזי הוא למה אתם רגילים; למשל, בעלי אייפון כנראה ירגישו יותר בנוח להחליפו באייפון אחר, ולא לאבד את הגישה לאפליקציות בתשלום שרכשו בחנות אפל. אם תשאלו אותי, מכשירי אנדרואיד פשוט משתלמים יותר, אפילו בזירת הפרימיום; הנוט 10 פלוס הכי יקר של סמסונג מתעלה על האייפון 11 פרו בכמה וכמה דברים, ועולה כאלף שקל פחות מהגרסה הכי זולה שלו. שיקולים נוספים
אני שלומיאל. איזה טלפון אני צריך?
עלויות תיקונים. קחו בחשבון שככל שהטלפון שלכם יותר נדיר בישראל, כך יהיה יקר ומעצבן יותר לתקן אותו. מי שקנה, למשל, קריפטו-פון אקסודוס 1 של HTC, לא יוכל לתקן מסך שבור בישראל בלי להזמין את החלק הנדרש. אם מדובר במכשיר אקזוטי כמו הגלקסי פולד המתקפל, יתכן שתצטרכו לשלוח את המכשיר לחו"ל כדי לתקן אותו.
תמיכה בשירותים מיוחדים. קחו בחשבון שלא כל פיצ'ר מגניב בסלולרי יפעל בעברית, או אפילו ייתמך כאן. למשל, לפיקסל 4 של גוגל יש המון טריקים מגניבים שקשורים להפעלה קולית, כמו קביעת פגישות בידי סייענית האסיסטנט שהוזכרה לעיל. מה זמין מזה בישראל? גורנישט; לאסיסטנט בפיקסל אין יתרון על האסיסטנט בסלולרי אחר. שלומיאליות. אתם נוטים להפיל את הסלולרי הרבה? אל תבחרו אחד על בסיס העיצוב שלו, ממילא תצטרכו לקנות עבורו כיסוי מוצלח; אתם נוהגים לשכוח את הסלולרי הרבה ולקנות חדש בתכיפות? אל תבחרו אחד יקר, חבל על הכסף. בשורה התחתונה
נסו לפני שאתם קונים
היום הרבה יותר קל לקנות סמארטפון מאשר לפני חמש-שש שנים, משום שהתעשייה הלכה וטשטשה את הגבולות בין דגם לדגם ובין סדרה לסדרה. כבר שנים רבות שלא ראיתי סמארטפון שהוא באמת גרוע - והיי, היו הרבה כאלה פעם - ולכן קשה להתאכזב. ואולם, חשוב להציץ במפרט ולהבין מה המכשיר יודע לעשות לפני שבוחרים אחד, ולא לזרום אוטומטית עם מה ש"נחשב".
לא כל טלפון מתאים לכל אחד, ואני מציע גם להתנסות בו בחנויות לפני שרצים להזמין. הרי לא הייתם קונים ספה שלא ישבתם עליה קודם ודוגרי, אתם מבלים עם הסלולרי יותר מאשר עם הספה.
