
# ปิดถาวรผับดังหาดใหญ่ ปล่อยให้เด็กเที่ยวนับร้อย-ยาอื้อ

Published at: **2019-11-02T03:45:00+00:00**

Author: ****

Original: [เดลินิวส์](https://www.dailynews.co.th/crime/739594)


        กองปราบบุกตรวจ” ZIGMA x DLAB “ผับดังกลางเมืองหาดใหญ่ พบกัญชา-ยาเค เพียบ ตรวจสอบพบไม่มีใบอนุญาตการเปิดสถานบันเทิง ถูกแจ้ง 8 ข้อหาหนัก และสั่งปิดถาวร
      
เมื่อเวลา 02.45 น. วันที่ 2 พ.ย. พล.ต.ต.จิรภพ ภูริเดช ผบก.ป. นำกำลังเจ้าหน้าที่ตำรวจ กองบังคับการปราบปรามการกระทำความผิดเกี่ยวกับการค้ามนุษย์ หรือปคม. กว่า 70 นายเข้า ตรวจค้นภายในสถานบันเทิงดัง ZIGMA x DLAB ตั้งอยู่หลังตลาดศรีตรัง เขตเทศบาลเมืองคอหงส์ อ.หาดใหญ่ จ.สงขลา  ซึ่งเปิดลักษณะกึ่งผับกึ่งเธค ขณะเข้าตรวจค้นสถานบันเทิงแห่งนี้ ยังเปิดเกินเวลาและมีบรรดานักเที่ยวทั้งชายและหญิงเข้าไปใช้บริการประมาณ 300-400 คน เจ้าหน้าที่จึงได้ทำการคัดแยกนักเที่ยว โดยพบว่าในจำนวนนี้มีเยาวชนอายุต่ำกว่า 20 ปี เข้าไปใช้บริการ 125 คน เป็นชาย 50 คนและหญิง 75 คน และยังพบร่องรอยของยาเสพติดเคตามีน รวมทั้งเศษกัญชาอีกด้วย จึงได้นำตัวเยาวชนไปยังสภ.คอหงส์ เพื่อทำประวัติและประสานให้ผู้ปกครองมารับ เนื่องจากยังเป็นเยาวชน
จากการตรวจสอบสถานบันเทิงแห่งนี้พบว่าไม่มีใบอนุญาต และเปิดให้บริการมาตั้งแต่เดือนพฤษภาคมที่ผ่านมาเป็นเวลา 6 เดือน และเป็นหนึ่งในสถานบันเทิงของเมืองหาดใหญ่ ที่กำลังได้รับความนิยมของกลุ่มวัยรุ่น และตั้งอยู่ใกล้กับมหาวิทยาลัยแห่งหนึ่งด้วย เบื้องต้นเจ้าหน้าที่ได้ดำเนินคดีกับเจ้าของและผู้ที่เกี่ยวข้องรวม 8 ข้อหา 1.เปิดสถานบริการ โดยไม่ได้รับอนุญาต หรือ เกินเวลาที่กำหนดฯ 2.ปล่อยปละละเลยให้เด็กอายุต่ำกว่า 20 ปี เข้าไปในสถานบันเทิงในเวลากลางคืน 3.ไม่ตรวจเอกสารราชการที่มีภาพถ่ายและระบุอายุผู้เข้าไปในสถานบริการฯ 4.ขายเครื่องดื่มและแอลกอฮอล์ให้กับผู้มีอายุไม่เกิน 20 ปี 5. จำหน่ายสุราเกินเวลาฯ 6.ปล่อยปละละเลยให้มีการกระทำผิดเกี่ยวกับยาเสพติดในสถานบริการ ฯ 7. ยุยงส่งเสริมให้เด็กประพฤติตนไม่เหมาะสมฯ 8.จำหน่ายสุราให้เด็กที่มีอายุต่ำกว่า 20 ปี หลังการจับกุมเจ้าหน้าที่ได้สั่งปิดสถานบันเทิงแห่งนี้แบบถาวรทันที เนื่องจากทำผิดกฎหมายชัดเจน และแหกกฏควบคุมสถานบันเทิงเกือบทั้งหมด
 
