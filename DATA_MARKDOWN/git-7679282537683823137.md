
# पुलिस प्रदर्शन: सीपी समेत छह बड़े अधिकारी आठ घंटे तक समझाते रहे

Published at: **2019-11-05T22:10:39+00:00**

Author: **वरिष्ठ संवाददाता,नई दिल्ली।**

Original: [https://www.livehindustan.com](https://www.livehindustan.com/national/story-police-protest-six-senior-officials-including-cp-continued-to-explain-for-eight-hours-2834440.html)

पुलिस महकमे का अंदाज मंगलवार को बदला हुआ था। हमेशा आदेश देने वाले पुलिस अफसर आज अनुरोध कर रहे थे। रोज अफसरों को झुककर सलाम करने वाले जवान अपनी मांगों पर डटे थे। पुलिस मुख्यालय के बाहर 10 घंटे धरने पर जमे जवानों को छह आला अफसरों ने मनाने का प्रयास किया।
सीपी के साथ दो स्पेशल सीपी, दो संयुक्त पुलिस आयुक्त और एक एडिशनल डीसीपी ने जवानों के सामने अपनी बात रखी। किसी ने संवेदना जगाने की कोशिश की तो कोई आश्वासन दे रहा था, लेकिन आक्रोशित जवानों ने सभी मांगे मानने के आश्वासन पर ही धरना खत्म किया।
सुबह नौ बजे से जुटने लगे थे जवान : आईटीओ पर सुबह नौ बजे के बाद जवान जुटने शुरू हो गए थे। दो घंटे में ही उनकी संख्या हजारों में पहुंच गई। इसके बाद एडिशनल डीसीपी हरेंद्र सिंह उन्हें मनाने पहुंचे। हरेंद्र सिंह को तीस हजारी विवाद के चलते हाईकोर्ट ने तबादले के आदेश किए थे। उन्होंने संवेदना के साथ जवानों से बात की। कहा, कि मुझे चोट आई है। तबादला भी हुआ है। इसके बाद भी हमें पुलिस के अनुशासन को बचाना है। हरेंद्र सिंह ने भावनात्मक तौर पर जुड़ने का प्रयास किया। जवानों ने धैर्य के साथ उनकी बात सुनी, लेकिन सहमत नहीं हुए।

        नर्म लहजे से स्थिति संभालने का प्रयास :
      
करीब 20 मिनट बाद विशेष पुलिस आयुक्त आरएस कृष्णय्या और संयुक्त पुलिस आयुक्त राजेश खुराना पहुंचे। कृष्णय्या ने जवानों को मनाने का प्रयास किया। अपने नर्म लहजे के साथ कृष्णय्या ने मामला संभालने का प्रयास किया। लंबे समय से दिल्ली में तैनात रहे और कुशल प्रशासक कृष्णय्या ने कहा, कि आप जो कर रहे हैं। सही नहीं है। हम मामले की जांच कर रहे हैं। जवान कार्रवाई की मांग करते रहे।
बातचीत के दौरान नारेबाजी : करीब 12 बजे पुलिस कमिश्नर अमूल्य पटनायक धरनास्थल पर पहुंचे। उन्होंने जवानों को समझाने का प्रयास किया। सीपी ने कहा कि हम आपकी समस्या को समझ रहे हैं, लेकिन आप इस तरह प्रदर्शन न करें। पटनायक की बातचीत के बीच ही जवान उनकी बात अनसुनी कर नारेबाजी करने लगे। इसके बाद पुलिस आयुक्त अमूल्य पटनायक अपने कार्यालय में चले गए।

        बिना किसी नेता के पुलिस मुख्यालय पर डटे रहे जवान
      
बगैर किसी नेता के धरने पर डटे जवान अड़े रहे। छह बड़े अफसरों का प्रयास भी कोई रंग नहीं ला सका। इसी क्रम में एक-एक करके स्पेशल सीपी क्राइम ब्रांच सतीश गोलचा, संयुक्त पुलिस आयुक्त मध्य क्षेत्र राजेश खुराना और संयुक्त पुलिस आयुक्त देवेश श्रीवास्तव प्रदर्शनकारियों को समझाने के लिए आए। उन्होंने मांगों पर सहानुभूतिपूर्वक विचार करने का आश्वासन दिया, लेकिन कोई फायदा नहीं हुआ तो तीसहजारी कोर्ट परिसर बवाल में घायल हुए एडिशनल डीसीपी हरेंद्र सिंह ने भी माइक संभाला। उन्होंने अपने साथ हुई घटना का जिक्र करते हुए पुलिस को अनुशासित बल बताया। उन्होंने पुलिसकर्मियों से धरना खत्म करने और सही मंच पर बात रखने को कहा। लेकिन प्रदर्शनकारी पुलिस आयुक्त अमूल्य पटनायक से मिलने पर अडिग रहे।

        पुलिस के जवानों से अनुशासन बचाए रखने की अपील
      
दोपहर करीब एक बजे विशेष आयुक्त क्राइम ब्रांच सतीश गोलचा मौके पर पहुंचे। गोलचा ने जवानों से कहा कि हम अनुशासित हैं। हमेें इस तरह धरना नहीं करना चाहिए। आपकी बात को ऊपर तक पहुंचाया गया। यह प्रयास भी विफल हुआ। शाम 6:30 बजे विशेष आयुक्त आरएस कृष्णय्या, संयुक्त पुलिस आयुक्त राजेश खुराना और संयुक्ता पुलिस आयुक्त देवेश श्रीवास्तव धरने पर पहुंचे। अपने स्कूली समय से वक्ता रहे देवेश श्रीवास्तव ने अपने तर्कों के सहारे जवानों को मनाने का प्रयास किया। कृष्णय्या और खुराना ने भी अपनी बात रखी। पुलिस जवानों ने उनकी बातों को ध्यान से बात सुनी, लेकिन अपनी मांग पर अड़े रहे।
ये भी पढ़ें: दिल्ली पुलिसकर्मियों ने हमले के खिलाफ किया प्रदर्शन, देखें तस्वीरें
