
# Døde etter svikt i 885 km/t

Published at: **2019-11-05T02:12:27+00:00**

Author: **Frode Andresen**

Original: [Dagbladet.no](https://www.dagbladet.no/kultur/dode-etter-svikt-i-885-kmt/71783251)

I august ble det kjent at TV-stjerna Jessi Combs (39) krasjet og døde under et rekordforsøk i delstaten Oregon i USA. Mandag frigir lokalt politi resultatene fra sine undersøkelser.

        39-åringen var blant annet kjent for sin deltakelse i Discovery-programmet «Mythbusters», samt at hun var programleder for «All Girls Garage».
      
Combs forsøkte å slå Kitty O'Neills 43 år gamle rekord ved å kjøre i over 823 km/t. Dette var noe hun hadde drømt om siden 2012, ifølge familien.
Rekordforsøket fant sted på en uttørket innsjø.
I en én side lang rapport skriver politiet at deres undersøkelser viser at dødskrasjet sannsynligvis skyldtes en mekanisk svikt.
Politiet skriver at basert på bevisene fra ulykkesstedet, så virker det som at det oppsto en mekanisk svikt knyttet til forhjulet. Sannsynligvis oppsto dette da bilen traff en gjenstand i ørkenen, skriver politiet ifølge TMZ.

        Hendelsen som ledet til ulykken oppsto i en hastighet på omkring 885 km/t, ifølge politiet.
      
Politiet mener at Combs døde av alvorlige hodeskader før den jetdrevne bilen tok fyr.
I forkant av ulykken skrev Combs følgende på Instagram:
«Det kan kanskje se ut som galskap å gå i skuddlinjen. De som tør er de som oppnår store ting. Folk sier jeg er gal. Jeg sier takk».
Det var Combs' pårørende som bekreftet at hun døde i ulykken 27. august i år.

        «Jessis drøm var å bli den raskeste kvinnen på jorda, en drøm hun hadde jaget siden 2012», skrev de i uttalelsen og fortsatte:
      
«Combs var en av de sjeldne drømmerne med mot nok til å gjøre disse mulighetene til virkelighet, og hun forlot denne jorda mens hun kjørte raskere enn noen annen kvinne i historien.»
Hennes kjæreste, Terry Madden, har siden dødsfallet delt flere av sine beste minner fra tida med Combs på sin Instagram-profil. Blant annet avslører han at han hjalp henne med bekledningen morgenen da ulykken fant sted.
