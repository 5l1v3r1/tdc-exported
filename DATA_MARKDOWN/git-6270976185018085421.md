
# Україна буде членом НАТО, - Столтенберг

Published at: **2019-11-03T20:25:53+00:00**

Author: **Ольга Проскурова**

Original: [Рубрика](https://rubryka.com/2019/11/03/ukrayina-bude-chlenom-nato-stoltenberg/)


        
          Україна буде членом НАТО, однак для цього їй слід сфокусуватися на реформах.
        
      
Про це заявив генеральний секретар НАТО Йенс Столтенберг в інтерв’ю ТСН.
Відповідаючи на питання про надання «Плану дій щодо членства» (ПДЧ) Столтенберг зазначив, що неможливо зробити якийсь конкретний графік і нагадав, що всі союзники погодилися ще в 2008 році на Бухарестському саміті, що Україна стане членом НАТО.
«Але зараз час сфокусуватися на реформах: як посилити ваші оборону і структури безпеки, як модернізувати структуру вашого управління і, звичайно, як побороти корупцію. І зробивши це, ви вже сьогодні поліпшите життя пересічних українців. А, також, просунетеся до членства в НАТО», – додав генсек Альянсу.
Столтенберг відмовився давати прогнози про конкретні терміни вступу України в НАТО.
«Звичайно, ніхто не може точно сказати, коли це буде, але, якщо подивитися на інші країни, то ми побачимо, що двері НАТО залишаються відкритими», – сказав він.
Столтенберг зазначив, що Альянс залишається прихильниками сильного і потужного партнерства з Україною.
«Отже, працюючи над тим, щоб надати повноцінне членство України, ми повинні подумати, що ми можемо зробити більше разом. Це буде добре для України і НАТО. І модернізувати українські оборонні та безпекові структури, допомогти їм якісною підготовкою, допомогти їм посилити можливості, зокрема, системи команди і контролю, допомогти з кібербезпекою. Все це ми робимо. Все це важливо. Це робить Україну кращою країною, навіть, якщо ви і не є повноцінним членом НАТО. Це те, що ми робимо, навіть, поки ви не член НАТО», – додав він.
Нагадаємо, що за результатами засідання Комісії Україна-НАТО Президент України Володимир Зеленський і генеральний секретар Єнс Столтенберг зробили низку важливих заяв.
Зокрема, Зеленський підтвердив бажання отримати ПДЧ в НАТО, а Столтенберг у Раді заявив, що двері НАТО залишаються відчиненими для України.
