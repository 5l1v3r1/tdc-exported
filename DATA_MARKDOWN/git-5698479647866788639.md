
# تاثیر ناآرامی‌های عراق؛ ورود ۱۰ میلیارد دلار ارز به ایران مختل می‌شود؟

Published at: **2019-11-05T18:00:59+00:00**

Author: **یورونیوز فارسی **

Original: [euronews](https://farsi.euronews.com/2019/11/05/effects-iraq-demonstrations-iran-economy)

با ادامه اعتراض‌های عمومی نسبت به فساد، بیکاری و سطح پائین خدمات عمومی در عراق، برخی تجار ایرانی از توقف فعالیت خود در بازار عراق خبر می‌دهند.
این در شرایطی است که ارزش بازار عراق برای اقتصاد ایران طی سال های اخیر تا سطح بازار بزرگ چین افزایش یافته است.
مطابق آمار رسمی سازمان توسعه و تجارت ایران، مقصد ۸.۹ میلیارد دلار از ۴۴.۳ میلیارد دلار صادرات غیرنفتی ایران در سال ۱۳۹۷ کشور عراق بوده است. به عبارت دیگر عراق در سال گذشته با ۲۵۷ میلیون دلار اختلاف نسبت به چین به دومین منبع تامین ارز صادرکنندگان ایرانی بدل و ۲۰ درصد ارز حاصل از صادرات غیرنفتی ایران از بازار این کشور تامین شد.
این در حالی است که مجموع صادرات غیرنفتی ایران به عراق در سال ۱۳۸۷ حدود ۲.۳ میلیارد دلار بوده است.
افزون بر صادرات رسمی ۹ میلیارد دلاری به عراق، مطابق برآورد اتاق بازگانی مشترک ایران و عراق نزدیک به ۱ میلیارد دلار کالای ایرانی سالانه به مقصد بازار همسایه غربی، قاچاق می‌شود.
با وجود رشد ۳۷ درصدی صادرات ایران به عراق در سال گذشته خورشیدی، اتاق بازرگانی ایران در تلاش است تا ارزش صادرات غیرنفتی به عراق را در سال جاری به ۱۲ میلیار دلار برساند.
بر همین اساس آمار گمرک ایران نشان می‌دهد که طی نیمه اول سال ۱۳۹۸ سهم ارزش صادرات کالاهای ایرانی به عراق در مجموع صادرات غیرنفتی ایران در مقایسه با سال گذشته روند صعودی داشته و از ۲۲ درصد فراتر رفته است.
با این وجود به دلیل آن چه که رشد «ایرانی هراسی» در عراق توصیف می‌شود، بازار این کشور در حال بسته شدن به روی تجار ایرانی است. به عنوان نمونه، مهدی علیپور، عضو هيات رئيسه اتحاديه صادركنندگان كالاهاي صنعتي و معدني، با انتشار توئیتی نسبت به از دست دادن بازار عراق ابراز نگرانی کرده است.
