
# چه تعداد عروس و داماد وام 60 میلیون تومانی گرفتند؟

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696543/%DA%86%D9%87-%D8%AA%D8%B9%D8%AF%D8%A7%D8%AF-%D8%B9%D8%B1%D9%88%D8%B3-%D9%88-%D8%AF%D8%A7%D9%85%D8%A7%D8%AF-%D9%88%D8%A7%D9%85-60-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%DA%AF%D8%B1%D9%81%D8%AA%D9%86%D8%AF)

۵۴۹ هزار و ۷۶۰ فقره وام قرض الحسنه ازدواج از ابتدای سال جاری تا پایان مهرماه، توسط نظام بانکی به متقاضیان پرداخت شده است.
به گزارش خبرآنلاین، بانک مرکزی اعلام کرد: در راستای اجرای بند (الف) تبصره ۱۶ قانون بودجه سال جاری کشور مبنی بر اعطای تسهیلات قرض الحسنه ازدواج به زوج ها، ۱۷۱ هزار و ۹۰۶ میلیارد ریال در قالب ۵۴۹ هزار و ۷۶۰ فقره وام قرض الحسنه ازدواج از ابتدای سال جاری تا پایان مهر ماه توسط نظام بانکی به متقاضیان پرداخت شده است.
در این مدت تعداد ۲۵ هزار و ۴۹۴ فقره تسهیلات قرض الحسنه ازدواج به ایثارگران با سقف فردی ۶۰۰ میلیون ریال پرداخت شده است.
گفتنی است در سال جاری با توجه به مفاد بند (الف) تبصره ۱۶ قانون بودجه کل کشور، به منظور حمایت از ازدواج جوانان، از محل منابع پس‌انداز و جاری قرض‌الحسنه نظام بانکی، تسهیلات قرض‌الحسنه ازدواج به زوج‌هایی که تاریخ عقد آنها بعد از یک فروردین ۱۳۹۶ است و تاکنون وام ازدواج دریافت نکرده‌اند، پرداخت می شود.
تسهیلات قرض‌الحسنه ازدواج برای هریک از زوج‌ها در سال ۱۳۹۸ سیصد میلیون (۳۰۰/۰۰۰/۰۰۰) ریال با دوره بازپرداخت پنج ساله با اخذ یک ضامن معتبر و سفته است. بانک‌ها و مؤسسات اعتباری غیربانکی می توانند یارانه پرداختی به اشخاص را به عنوان تضمین در این زمینه بپذیرند.
