
# Elitní maratónski bežci reagujú na kontroverzné tenisky Nike: Obuv za vás maratón nevyhrá

Published at: **2019-11-04T11:45:00+00:00**

Author: **Viktor Kniš**

Original: [REFRESHER](https://refresher.sk/76186-Elitni-maratonski-bezci-reaguju-na-kontroverzne-tenisky-Nike-Obuv-za-vas-maraton-nevyhra)


        Bežci za adidas, Nike, Asics či Saucony sa vyjadrili na adresu tenisiek, v ktorých nedávno Eliud Kipchoge zabehol maratón pod dve hodiny.
      
Pred niekoľkými týždňami sme informovali o oficiálnej sťažnosti, ktorú podali niekoľkí profesionálni bežci na medzinárodnú atletickú asociáciu. V nej písali, že tenisky, v ktorých Eliud Kipchoge nedávno zabehol maratón pod dve hodiny, by mali byť nelegálne. Podľa nich totiž použitá technológia v podrážke pomáha bežcovi behať o dve minúty rýchlejšie pri takej dlhej trase. 
Médiá a novinári už našli aj vysvetlenie, prečo by nemal byť problém, že Kipchoge použil práve technológiu týchto tenisiek, aj keď bežal v prototype Alpha – podľa nich je to v poriadku, pretože si model Nike Vaporfly môže jednoducho zaobstarať v obchode každý maratónsky bežec. Zároveň platí, že všetky posledné najlepšie časy boli zabehnuté atlétmi, ktorí mali obuté tenisky a doteraz nikto oficiálnu žiadosť na asociáciu nepodával. 
Aktuálne sa pre Outsideonline vyjadrili aj ďalší profesionáli, ktorí patria pod bežecké tímy rôznych značiek. Boli ochotní vyjadriť sa bez anonymity a do úvahy brali aj skutočnosť, že ich sponzorujú veľké korporáty. Vo všeobecnosti nevidia problém v tom, že mal Eliud Kipchoge obuté tenisky, ktoré majú v podrážke špeciálny karbónový plát a komory naplnené tekutinou.
Mary Keitany, ktorú sponzoruje adidas tvrdí, že na teniskách nezáleží: „Nie je to obuv, ktorá beží, je to osoba, a tak sa nestarám o to, aký model tenisiek bežci používajú. Viem, že moje tenisky sú adidas a som s tým spokojná.“ 
Súhlasí aj kolegyňa Allie Kieffera sponozorovaná značkou Asics: „Aby som bola úprimná, je mi to jedno. Aktuálne som behala v prototype tenisiek Asics a považujem to za legálne aj napriek tomu, že si tieto tenisky nemôže kúpiť ktokoľvek.“ K tomuto názoru sa pripája aj ďalšia bežkyňa z tímu Asics Sara Hall, ktorá si myslí, že aktuálna situácia zbytočne hádže zle svetlo na atletiku. 
Vyjadrili sa aj bežci za Nike – Geoffrey Kamworor a Lelisa Desisa, ktorí sa zhodli, že nie je nad čím premýšľať, pretože si model Vaporfly môže zaobstarať každý a je vhodný aj pre amatérskych maratóncov. 
