
# ۲ روزه بدن تان را سم زدایی کنید

Published at: **2019-11-04T16:31:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619881/%DB%B2-%D8%B1%D9%88%D8%B2%D9%87-%D8%A8%D8%AF%D9%86-%D8%AA%D8%A7%D9%86-%D8%B1%D8%A7-%D8%B3%D9%85-%D8%B2%D8%AF%D8%A7%DB%8C%DB%8C-%DA%A9%D9%86%DB%8C%D8%AF)


        روش‌های سم زدایی بدن از قرن‌ها پیش در دنیا وجود داشته است حتی در توصیه‌های بقراط هم این روش‌ها و تاثیر آنها بر سلامتی وجود دارند اما باید در انتخاب رژیم سم‌زدا دقت کرد.
      

        آفتاب‌‌نیوز :
      
تعطیلات آخر هفته‌ها تنها برای تمیز کردن خانه نیست، لازم است بدن‌تان را هم پاک کنید. دکتر اوز با یک برنامه دقیق و خاص به شما آموزش می‌دهد كه چگونه بدن‌تان را از تمام سمومی که درآن جمع شده خالی کرده و آن را برای شروع یک هفته متفاوت و خاص آماده کنید. از همین حالا فهرست خرید را بردارید و خود را برای یک آخر هفته با بدن پاک آماده کنید.

        هوشمند انتخاب کنید
      
روش‌های سم زدایی بدن از قرن‌ها پیش در دنیا وجود داشته است حتی در توصیه‌های بقراط هم این روش‌ها و تاثیر آنها بر سلامتی وجود دارند اما باید در انتخاب رژیم سم‌زدا دقت کرد. بسیاری از رژیم‌های غذایی سم‌زدا بدن را در معرض کاهش شدید کالری دریافتی قرار می‌دهند و می‌توانند بدن را از دسترسی به مواد غذایی مورد نیاز خود بازدارند، به آن گرسنگی دائم بدهند و سوخت و ساز را کاهش دهند.جنبه‌های منفی دیگر بعضی از این رژیم‌ها از دست دادن آب بدن، خستگی، سرگیجه، تهوع و حتی آسیب رساندن به دستگاه گوارش به ویژه روده بزرگ است. در این برنامه غذایی هیچ‌کدام از این اتفاق‌ها برای بدن شما نمی‌افتد. می‌توانید تنها با یک تغییر کوچک در برنامه غذایی آخر هفته خود، مواد خطرناک را از بدن‌تان پاک کنید. با این مواد غذایی سم‌زدا که به راحتی می‌توانید آنها را در سوپر مارکت‌ها پیدا کنید، می‌توانید علاوه بر دفع سموم بدن، وزن خود را کاهش دهید و سطح انرژی بدن خود را بالا ببرید.

        سیستم سم‌ زدای بدن شما
      
بدن شما درون خودش یک سیستم یا دستگاه سم‌زدا دارد و می‌تواند سموم را دفع و از بدن بیرون براند. این دستگاه 3 عضو مهم دارد:

        کبد
      
اولین خط دفاعی بدن در برابر سموم، کبد شماست. کبد درست مانند یک فیلتر در جریان خون قرار می‌گیرد و می‌تواند سموم مواد غذایی‌ای که می‌خورید را تصفیه کند.

        روده بزرگ
      
این عضو باکتری‌هایی دارد که می‌توانند هم مواد سالم و هم مواد ناسالم تولید کنند. شما باید جریان عبوری از روده بزرگ خود را منظم نگه دارید تا این عضو بتواند نقش مهم خود را در بیرون راندن مواد شیمیایی ناسالم، پیش از آنکه بتوانند به بدن شما آسیب برسانند، انجام دهد.

        کلیه
      
کلیه‌ها به طور منظم خون شما را فیلتر می‌کنند و مواد سمی را به شکل ادرار از بدن شما بیرون می‌رانند. برای یک رژیم سم‌زدا که به درستی عمل کند شما باید با تغذیه مناسب بدن خود با مواد سالم و حیاتی، از این سه ارگان مهم محافظت کنید.این رژیم 48ساعته پاک‌کننده بر پایه مصرف غذاهای سم‌زداست که باعث می‌شوند سیستم سم‌زدای بدن شما به درستی کار کند. این برنامه غذایی به غذاهایی که در روزهای عادی هفته می‌خورید وابسته نیست و اصلا لازم نیست در این 48 ساعت تنها غذاهای خام بخورید.

        چک لیست خرید
      
قبل از شروع، به سوپر مارکت بروید و این لیست را تهیه کنید : یک بسته غلات صبحانه بدون شکر و چربی، یک بسته کوچک جوز هندی، یک ساقه متوسط زنجبیل یک بسته کوچک روغن بذرع کتان، یک بسته آلو بخارا، یک پیمانه شیربرنج، یک آناناس، 3 خیار بزرگ، یک کلم، 3 لیمو، یک دسته نعنا، یک پیمانه بادام، یک ظرف بذر کتان، یک بسته بلوبری خشک، یك موز، 2 پیاز قرمز، 3 ساقه کرفس، یک بسته رازیانه، یک بسته زیره سیاه، یک بسته نمک دریایی، یک بسته فلفل سیاه، یک بسته قارچ، 4 کله سیر، یک بسته فلفل پاپریکا، یک دسته آویشن تازه، یک دسته جعفری، 3 سیب، یک بسته تربچه، نیم کیلو لوبیا سبز، یک شیشه روغن زیتون، یک پاکت آب آناناس بدون شکر، یک پاکت آب انار و آب معدنی.

        صبحانه
      
در این 2 روز صبح‌های خود را با خوردن یک کاسه غلات صبحانه آغاز کنید. انواع بدون چربی و شکر آنها سالم هستند و علاوه بر داشتن پروتئین، فیبر بالایی هم دارند و به دفع کمک می‌کنند. این خاصیت آنها را با مصرف آلو بخارا کامل کنید. آلو یک ملین واقعی است. برای درست کردن این صبحانه یک لیوان غلات را با آب، نصف فنجان آلو، نوک قاشق جوز هندی، یک قاشق چایخوری زنجبیل رنده شده، یک قاشق روغن بذر کتان و 2 قاشق شیربرنج ترکیب کرده و میل کنید.

        میان وعده
      
این نوشیدنی سم‌زدا را می‌توانید هر زمانی در طول روز مصرف کنید. برای درست کردن آن نصف فنجان آناناس، 2خیار، 4 فنجان کلم خرد شده، نصف لیمو، نیم سانتی‌متر زنجبیل رنده شده و نصف فنجان نعناع را در آبمیوه‌گیری بریزید و آب آنها را بگیرید. کلم می‌تواند کلیه‌های شما را پاک کند، آناناس به هضم غذا کمک می‌کند و زنجبیل جریان ترشح صفرا در کیسه صفرای شما را تحریک می‌کند.اگر آبمیوه‌گیری در دسترس‌تان نیست یا به نوشیدنی دیگری نیاز دارید می‌توانید با ترکیب یک فنجان آب آناناس بدون شکر، یک لیمو، یک فنجان آب انار و سه فنجان آب، نوشیدنی دیگری درست کرده و میل کنید.

        ناهار
      
برای درست کردن این اسموتی میوه خوشمزه، یک چهارم فنجان بلوبری، نصف فنجان بادام، دو قاشق بذر کتان، یک چهارم موز و نصف فنجان یخ را در بلندر بریزید و آنقدر هم بزنید تا صاف و یکدست شود. بلوبری کورستین دارد و قدرت سیستم ایمنی بدن را افزایش می‌دهد و برای کبد شما خوب است. موز پر از ویتامین B6 است که یک ویتامین ضروری برای سم‌زدایی کبد است. بذر کتان هم سرشار از امگا 3 و فیبر است و می‌تواند یک دفع سالم و کامل را برای شما به ارمغان بیاورد.

        سالاد
      
اگر دوست دارید میان وعده جامد بخورید می‌توانید با خرد کردن ساقه‌های کرفس، تربچه و خیار، یک سالاد درست کنید و آن را با آبلیمو، روغن زیتون، نمک و فلفل مزه‌دار کنید. این میان وعده را بدون سس در یک کیسه پلاستیکی یا ظرف در دار قرار دهید و هر وقت که می‌خواهید در طول روز آن را میل کنید.

        شام
      
در این 2 روز می‌توانید برای شام سوپ سبزیجات بخورید. برای درست کردن این سوپ دو پیاز قرمز، دو ساقه کرفس، چند رازیانه، 2 قاشق چایخوری زیره سیاه، 2 قاشق چایخوری نمک دریایی، کمی فلفل سیاه، یک فنجان قارچ ورقه شده، 4حبه سیر خرد شده، نصف کلم، دو لیوان آب معدنی، 2 قاشق غذاخوری فلفل پاپریکا، 2 قاشق غذاخوری آویشن تازه خرد شده و 4 قاشق غذاخوری جعفری خرد شده را در بلندر بریزید و با هم مخلوط کنید. رازیانه در این دستور به جریان صفرا در کیسه صفرای شما کمک می‌کند. سیر برای کمک به عملکرد کبد و صفرا عالی است. کلم برای سم‌زدایی از کبد و کلیه خوب است و قارچ به افزایش آنزیم‌های کبدی کمک می‌کند. می‌توانید سوپ را با ورقه‌های سیب سرو کنید زیرا سیب عملکرد کبد و کلیه را افزایش می‌دهد.

        بهتر نتیجه بگیرید
      
برای اینکه از این رژیم نتیجه بهتری بگیرید، لازم است در این 2 روز بعد از ساعت 8شب هیچ غذایی نخورید. تنها چیزی که می‌توانید قبل از خواب بخورید، یک فنجان چای سبز یا چای ریشه قاصدک است. این چای به دفع سموم از کبد شما کمک خواهد کرد.
منبع:مجله سیب سبز
