
# Disney ammette: Usciti troppi film di Star Wars negli ultimi anni

Published at: **2019-11-04T12:45:00+00:00**

Author: **Gaetano Mero**

Original: [DDay.it](https://www.dday.it/redazione/32935/dinsey-ammette-usciti-troppi-film-di-star-wars-negli-ultimi-anni)

Disney ha intenzione di tirare il freno a mano sulla produzione di nuovi film e serie TV che riguardano l’universo Star Wars. Bob Iger, Amministratore Delegato della società, durante un'intervista alla BBC ha affermato di voler rivedere la programmazione di uscite future sul franchise creato da George Lucas.
“Abbiamo distribuito troppi film di Star Wars in un periodo di tempo relativamente breve” ha dichiarato Iger. “Non sono assolutamente deluso da quanto realizzato, penso solo che ci sia qualcosa di speciale in un film della saga. Per questo meno è meglio”.
Le parole di Bob Iger sono state subito associate al riscontro al di sotto delle aspettative ottenuto da Solo: A Star Wars Story, distribuito a maggio dello scorso anno. Secondo Disney, dunque, tempi di attesa più lunga servono a far maturare idee migliori sullo sviluppo della saga senza abusare del brand Star Wars.
Il franchise ha visto sfumare di recente anche la realizzazione di una trilogia guidata da David Benioff e DB Weiss, creatori di Game of Thrones, che hanno abbandonato ufficialmente il progetto per dedicarsi alla produzione di contenuti per Netflix.
I fan della saga non resteranno in ogni caso a bocca asciutta: Kathleen Kennedy, presidente di Lucasfilm, ha difatti affermato che i progetti futuri - in cui è inclusa anche la serie The Mandalorian in arrivo sul servizio di streaming Disney+ - copriranno un arco temporale di dieci anni. A dicembre arriverà inoltre nelle sale Star Wars: The Rise of Skywalker, capitolo conclusivo dell’intero arco narrativo iniziato nel 1977.
