
# Marea Britanie: O vioară veche de peste 300 de ani uitată în tren a fost returnată proprietarului

Published at: **2019-11-03T09:09:56+00:00**

Author: **Jurnal.md**

Original: [Jurnal.md](http://jurnal.md/ro/news/5174807452f4e8f2/marea-britanie-o-vioara-veche-de-peste-300-de-ani-uitata-in-tren-a-fost-returnata-proprietarului.html?utm_source=RSS&utm_medium=RSS&utm_campaign=RSS)


        O vioară preţioasă, veche de 310 ani, uitată într-un tren de un violonist britanic în urmă cu aproape două săptămâni, i-a fost returnată recent proprietarului, transmite DPA.
      
Muzicianul profesionist Stephen Morris şi-a regăsit instrument preţios, una din puţinele viori create de artizanul David Tecchler, după "negocieri secrete" a informat BBC.
Morris şi-a uitat vioara în tren atunci când a coborât cu bicicleta în staţia Penge East din sudul Londrei, pe 22 octombrie.
"Este devastator să o pierd şi, dincolo de valoarea ei, îmi asigură traiul", a afirmat muzicianul atunci când a cerut ajutor pentru a-şi găsi vioara pierdută, a cărei valoare este estimată la 250.000 de lire sterline.
Potrivit BBC, vioara a fost înapoiată într-o parcare din Beckenham, în sudul Londrei, predarea fiind supravegheată de ofiţeri de poliţie în haine civile.
Bărbatul care a luat vioara din tren a spus că îi pare rău şi şi-a cerut scuze.
După ce poliţia britanică care se ocupă de transport a făcut publică o imagine înregistrată de o cameră de supraveghere cu bărbatul bănuit că a luat instrumentul, Morris a fost contactat pe Twitter şi schimbul a fost programat pentru ziua de vineri.
"Şi-a cerut scuze foarte mult şi a spus că dorea să mi-o înmâneze personal", a comentat Morris, care a precizat că vioara şi arcuşul sunt intacte.
"Nu se putea un final mai fericit", a declarat satisfăcut muzicianul britanic.
