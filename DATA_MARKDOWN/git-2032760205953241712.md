
# Mincovňa Kremnica investuje do nových technológií, kupuje raziaci lis za státisíce eur

Published at: **2019-11-04T12:35:03+00:00**

Author: **Webnoviny**

Original: [Denník politika](http://dennikpolitika.sk/archiv/88640)

4.11.2019 (Webnoviny.sk) – Štátny podnik Mincovňa Kremnica (MK) pokračuje v rekonštrukcii svojich objektov a zároveň investuje do nových technológií. Všetko zvláda podnik realizovať z vlastných zdrojov, pričom jeho hospodársky výsledok za prvých deväť mesiacov je vo výške 823 tisíc eur. Ako agentúru SITA informovala Ivana Koreňová z marketingového oddelenia MK, pred dvomi rokmi obstarali novú vákuovú pec na zlato za 57 tisíc eur a v tomto roku podpísali zmluvu na raziaci lis za 700 tisíc eur, ktorý má byť dodaný do Vianoc. V kremnickej mincovni pracuje stabilne 230 až 235 zamestnancov a tento stav chce vedenie udržať.
V Kremnici má MK v správe dva areály, v ktorých sa nachádza viacero budov. „Dva objekty na Štefánikovom námestí sú nehnuteľnou kultúrnou pamiatkou. Mincovňa Kremnica sa o ne stará s patričnou úctou a ohľadom na starobylý pôvod objektov. Rekonštrukcie, ktoré v nich prebehli alebo prebehnú v budúcnosti sú vždy schválené Krajským pamiatkovým úradom,“ uviedla Koreňová s tým, že v súčasnosti sa v týchto objektoch zamerali na výmenu strešnej krytiny a opravu vonkajších fasád budov.
Keďže sa jedná o časovo aj cenovo náročné projekty a podnik ich realizuje výhradne z vlastných zdrojov, oprava bude vykonávaná postupne, podľa stavu opotrebovania.
Pre areál na ulici ČSA má Mincovňa schválený projekt obnovy budov, v rámci ktorého chce na budovách vymeniť vonkajšie plášte a vymeniť strešné krytiny.
„Obnova uvedených budov bude tiež z vlastných zdrojov Mincovne a bude prebiehať postupne podľa možností podniku. Celkové náklady sa v tejto chvíli ťažko odhadujú, nakoľko ešte nie je dokončené vypracovanie všetkých potrebných projektových dokumentácií,“ objasnila Koreňová.
Viac k témam: rekonštrukciaZdroj: Webnoviny.sk – Mincovňa Kremnica investuje do nových technológií, kupuje raziaci lis za státisíce eur © SITA Všetky práva vyhradené.
