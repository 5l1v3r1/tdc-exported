
# Проф. Константинов разби мистерията с 15% недействителни гласове, ето откъде са се появили

Published at: **2019-11-06T08:30:00+00:00**

Author: ****

Original: [Blitz.bg](https://blitz.bg/obshtestvo/intervyu/prof-konstantinov-razbi-misteriyata-s-15-nedeystvitelni-glasove-eto-otkde-sa-se-poyavili_news707639.html)

https://blitz.bg/obshtestvo/intervyu/prof-konstantinov-razbi-misteriyata-s-15-nedeystvitelni-glasove-eto-otkde-sa-se-poyavili_news707639.html Blitz.bg
Проф. Михаил Константинов направи горещ коментар за балотажа и корекциите на ЦИК на т. нар. техническа грешка със 100 000 гласоподаватели в София. Той говори и за недействителните бюлетини, за градската десница, за победителите и победените на местните избори.Кой е той?Проф. Михаил Константинов е роден на 5 март 1948 г. в София. През 1986 г. става доктор по математика в Института по математика и механика към БАН.Заместник-ректор на УАСГ от 1999 до 2003 г. Член на Централните избирателни комисии за парламентарни, европейски, президентски и местни избори от 1991 до 2011 г. Почетен гост и лектор в университети в Англия, Германия и Франция.Съветник на Организацията за сигурност и сътрудничество в Европа; сътрудник на Международната фондация за избирателни системи; координатор на ЕС за България по електронно гласуване.Преподавател в Университета по архитектура, строителство и геодезия. Автор на 600 научни труда и 40 книги по математика и теория на управлението. Председател на Съвета на директорите на “Информационно обслужване” АД.Ето какво каза той в интервю за в. Труд:
– Проф. Константинов, как ще отговорите на твърденията на президента, че броят на недействителните бюлетини е много висок и че изборният процес е отстъпил от прозрачността си?– Вместо да коментирам оценките на друг човек, предпочитам да кажа какви са фактите. Вашите читатели са интелигентни хора и сами ще преценят дали това е реално.Истината е, че броят на недействителните гласове за общински съветници е 15.09%. Броят на недействителните гласове и при трите кметски избора е малко над 4%. Процентът при общински съветници е много висок.Искам да припомня, че в Европа за нормален процент на недействителни гласове се смята от 2 до 4 на сто. И в този смисъл 15% са много. Трябва обаче да видим откъде е дошло това, защото става дума за едни и същи избиратели.Защо в единия случай 15% от тях не могат да гласуват правилно, а същите тези избиратели гласуват доста добре за кметове.
– Има ли обяснения защо е така?– Причината е много проста – объркват ги преференциите. Отбелязват преференция, а не отбелязват партия и така гласът е недействителен. Интересно е да видим какво е станало през 2015 година, на предишните местни избори. Недействителните гласове за общински съветници тогава са над 14% – т. е. практически процентът е същият.Недействителни гласове за всички видове кметове са между 4 и 6 на сто, малко по-високи отколкото тази година, но пак доста по-ниски отколкото за общински съвет. Оказва се, че и преди четири години избирателите са били масово объркани от преференциите. За да докажа това твърдение, връщам още 4 години назад до 2011-а, като тук отбелязвам, че тогава нямаше гласуване за кметове на райони, имаше за кметове на общини и кметове на кметство.Недействителните гласове през 2011 г. за общински съветници са само 6%. Забележете, те са 2 пъти по-малко отколкото на последните и предпоследните местни избори. Виждате, че когато няма преференции, процентът на недействителни бюлетини не е толкова абсурдно висок, както в момента. Появят ли се преференции, недействителните гласове скачат над 15%. Това е факт, върху който нашите законодатели трябва да се замислят.
– Нали не казвате, че трябва да отпаднат преференциите? Подобен опит имаше по време на промените в Изборния кодекс, но при дебатите се изтъкна, че не бива да се отнема правото на гражданите да редактират решенията на партиите.– Нямам нищо против, това е целта на преференциите, само искам да отбележа, че в големите общини преференциите почти не действат. В София, примерно няма нито един разместен кандидат, а имайте предвид, че в столицата са най-дълги листите, по 61 човека, би било логично да има размествания. В други големи общини има едно-две размествания или няма.Ако трябва да сме точни, от всичките 5135 съветници, са разместени някъде около 900. Някои биха казали, че това е голям брой, но много от тези размествания всъщност не променят персоналния състав на съвета – тоест, тези хора са същите, които биха влезли и без преференции. Ще ви дам пример с европейските избори, които всички помним. Станишев от листата на БСП от пето място отиде на второ с преференции, обаче и да си беше останал на същата позиция, той пак щеше да влезе в европарламента.Тоест, преференциите разместиха един човек при БСП, но не промениха състава на евродепутатите. На много места в страната има същия ефект. Разместват се вътре в листата вече избраните. Или пък се разместват, защото някой става кмет и т. н. За мен ползата от преференциите, при този преференциален праг, е съмнителна.
– Какви са основните изводи след местните избори? Владислав Горанов заговори, че в София Мая Манолова е била подкрепена от либерало-анархисти…– Не мога да давам персонални оценки на кандидатите. Всички те имат своето достойнство и място в избирателния процес. Това, което мога да кажа е, че в България и по света през последните години се появява една маса избиратели, които са много далече от партийната дисциплина и от идеологическите норми.Те си гласуват за каквото поискат, за каквото им харесва, организират се чрез социалките (социалните мрежи, б. а.) и общо взето показват независимо поведение. Това доведе до доста изненади в изборите както на Запад, така и в България. Те обаче са си напълно легитимни избиратели, имат право на своето мнение и вече съвременните политици трябва да вземат предвид това нещо.Невинаги тези избиратели са млади, но повечето от тях са такива. Давам пример за България – избирателите от градската левица, гласували за Борис Бонев; избирателите от градската десница, които са гласували за Борислав Игнатов. Това са хора с доста свободно поведение.Днес са за едно, утре са за друго, техните симпатии-антипатии са различни от тези на по-старото поколение. Това трябва да бъде отчитано.– Защо твърдите, че за Бонев са гласували от градската левица?– Защото „Спаси София“ като сдружение беше ляво обединение. Доколкото изобщо съществува това разделение на ляво и дясно – Игнатов е градска десница, Бонев е градска левица. Ако те самите не харесват това определение, аз им се извинявам, не съм искал да ги обидя.Но аз се опитвам да дам едно бързо и запомнящо се определение, дори и ако то е метафора, за да отреди техните качества. Защото сега да казваме „либералното и т. н“, това са изпразнени термини от съдържание. Боневска левица, само че градска.
– Как да си обясним големите отклонения в екзитполове?– В София беше много интересно на балотажа, тъй като екзитполът даде 10 пункта в полза на Фандъкова. Когато преброиха протоколите, в тези секции с екзитпола, там изведнъж се оказа, че дистанцията от 10 пункта падна на пет. Това е истинската преднина, която виждаме и в крайния резултат.Просто се оказа, че хората, които са разпитвани на излизане от избирателните секции, не казаха истината. Това е. А защо е така, всеки може да си обясни. Това са хора, които са гласували за десен районен кмет, от десницата предполагам, но им е било неудобно да кажат, че са подкрепили Манолова. Това е моята хипотеза.Вижте, механизмът на екзитпола работи перфектно в България. Има само два случая, при които той се е издънил – в Пловдив (б. р. след първия тур се твърдеше, че на балотаж отива Дани Каназирева) и в София. В първия случай е поради специфични причини.Докато в София е много явен примерът. Става въпрос за хора, които са пуснали друг глас. Истинските гласове са били преброени и те дават 5% разлика между двете дами. Тоест оказва се, че при екзитпола участниците дори крият, че са гласували за Манолова.
– Една от най-коментираните теми е заличаването на 100 000 избиратели в София между първия и втория тур. Наистина ли става въпрос за техническа грешка, както твърдят от ЦИК?– Числото, посочено като избиратели на първия тур, не е вярно. Веднага уточнявам, че то няма никакво отношение към изборния резултат. Резултатът се определя от бюлетините в урните. Станала е грешка, която не е на Информационно обслужване, не е и моя, но аз съм длъжен да я посоча. Повтарям, че тя няма никакво отношение към резултата.
– Как ще се отрази техническата грешка със сбъркания брой гласоподаватели в София?– Грешката е крайно неприятна, защото руши доверието в изборния процес.
– Как можем да си обясним резултатите от избора за районни кметове в София – „Демократична България“ печелят в 8 района?– Да, така е. ГЕРБ печелят в 12, един кмет печели БСП и трима са така наречените независими. В това няма нищо странно. София е десен град, „Демократична България“ би трябвало да е дясна партия. Получава се общо 21 десни, 3 независими и един ляв районен кмет.
– Можете ли да направите прогноза как ще работи новия шарен и фрагментиран общински съвет в столицата?– Съветът изобщо не е фрагментиран и шарен. Има само 5 партии и един независим кандидат, докато миналият общински съвет имаше 9 партии – той беше шарен, този не е. Партиите са също толкова на брой, колкото са и в парламента и горе-долу са едни и същи. Първо да уточня, че ГЕРБ и ВМРО имат мнозинство, ако добавим и „Атака“, която е част от управляващото мнозинство на национално ниво, стават 33 души.Така че за всички разумни решения има мнозинства. Аз лично разчитам, решенията в Столичния общински съвет да не се взимат „силово“ от мнозинствата, а да се търси максимално широко съгласие и то по-специално със съветниците от „Демократична България“, които мисля че бяха 12 и разбира се, със съветниците от БСП, когато се поддържат общи каузи. Но пак повтарям, Йорданка Фандъкова може да разчита изцяло на общинския съвет.Правя и една малка забележка – ако „Спаси София“ на г-н Бонев беше участвала като партия или коалиция, тогава съветът щеше да е абсолютно различен и ГЕРБ щеше да има 24 съветници, ВМРО щеше да има 3, и „Атака“ щеше да има един съветник, с което общият им брой вместо 33 щеше да е 28. Но всичките гласове на Бонев за общински съветници меко казано „отидоха в небитието“.
– Традиционно след местни избори, всички партии казват, че са спечелили. И в момента ГЕРБ твърдят, че преди са имали 130, а сега се спечелили в 140 общини. БСП твърдят, че са си удвоили, утроили резултата. Чисто математически, каква е истината?– Всички твърдения, които изброихте са верни. Само че трябва да се добави, че БСП са увеличили един абсолютно позорен, срамно нисък резултат през 2015 година. Те бяха задълбали в тинята. Сега са изпълзели от там, отърсили са се малко и показват едно реално присъствие на опозиция, за което трябва да бъдат поздравени.Нищо особено няма и всичко, което изказахте, е вярно. Освен това има едно много старо правило, още по времето на г-н Софиянски през 1995 г., когато беше „почервеняла“ картата на България, то гласи така: „Който спечели София не може да е загубил изборите“.
Там където ГЕРБ има кмет и/или мнозинство в общинския съвет, там е съсредоточена, не съм правил сметка, но около 80 на сто от икономиката на България и 90% от населението.
Много е важно да завършим оптимистично. Изборите приключиха, остава да работим заедно за България.
