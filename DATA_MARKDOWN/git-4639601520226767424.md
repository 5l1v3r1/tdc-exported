
# Βόρεια Μακεδονία : Για την ένταξη και μόνο στο ΝΑΤΟ άξιζε η αλλαγή του ονόματος

Published at: **2019-11-01T13:57:24+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/world/voreia-makedonia-gia-tin-entaksi-kai-mono-sto-nato-aksize-i-allagi-tou-onomatos/)

Για την ένταξη και μόνο στο ΝΑΤΟ άξιζε η αλλαγή του ονόματος της Βόρειας Μακεδονίας, δηλώνει ο πρόεδρος της χώρας Στέβο Πενταρόφσκι.
Σε συνέντευξη του στην δημόσια τηλεόραση της Σερβίας (RTS) ο Πενταρόφσκι, αν και εκφράζει την απογοήτευση του για τη στάση της Ευρωπαϊκής Ένωσης, αναφέρει ότι βασικός στόχος των Σκοπίων ήταν η ένταξη στην βορειοατλαντική συμμαχία.

        Διαβάστε ακόμη : Μέγαρα : Νέα στοιχεία για τον δράστη του φονικού – Τι προκάλεσε την οργή του
      
«Κάθε κράτος, σύμφωνα με τα εθνικά του συμφέροντα, την εσωτερική κατάσταση, κοιτάζοντας την ιστορία αλλά και την σημερινή κατάσταση στον περίγυρο του, καθορίζει την πολιτική του. Από το 1991-1992, από τη σύσταση του πρώτου πολυκομματικού Κοινοβουλίου, υπάρχει απόλυτη συναίνεση, όλων των κομμάτων, ότι το ΝΑΤΟ αποτελεί στρατηγικό στόχο. Συνεπώς η ένταξη μας στο ΝΑΤΟ δεν είναι βραβείο της παρηγοριάς αλλά είναι το πρώτο, το μεγάλο βραβείο» επισημαίνει ο Στέβο Πενταρόφσκι.
Απαντώντας σε ερώτηση για την τοποθέτηση του ότι η Συμφωνία των Πρεσπών τελεί υπό αναστολή εξαιτίας της άρνησης της ΕΕ να εγκρίνει την έναρξη ενταξιακών διαπραγματεύσεων, υπογραμμίζει ότι πρόκειται για επιλεκτική προβολή των δηλώσεων από τα ΜΜΕ για λόγους εντυπωσιασμού.
«Το όνομα του κράτους στις δημόσιες/κρατικές υπηρεσίες το έχουμε αλλάξει. Έξω από το γραφείο μου αναγράφεται το νέο όνομα και αυτό θα παραμείνει. Στη συμφωνία που κάναμε με την Ελλάδα προβλέπεται ότι στους επιμέρους τομείς, π.χ. οικολογία, ανθρώπινα δικαιώματα, θα υπάρξει σταδιακά αλλαγή του ονόματος, όσο προχωράμε από κεφάλαιο σε κεφάλαιο. Αυτό δεν αφορά το σύνολο της Συμφωνίας αλλά συγκεκριμένους τομείς στις διαπραγματεύσεις με τις Βρυξέλες, όπου θα αρχίσει να χρησιμοποιείται το νέο όνομα» διευκρίνισε ο κ. Πενταρόφσκι.
Επίσης, στη συνέντευξη του στην RTS, επέκρινε την ιδέα του Γάλλου Προέδρου Εμανουέλ Μακρόν για παροχή καθεστώτος προνομιακού οικονομικού εταίρου στις χώρες των Δυτικών Βαλκανίων. Πρόσθεσε πως ανέλαβε πρωτοβουλία για την έκδοση κοινής διακήρυξης από όλες τις χώρες των Δυτικών ΒαλκανίωΝ,  όπου θα αναφέρεται με σαφήνεια και αποφασιστικότητα ότι θα γίνει αποδεκτή μόνον η πλήρης πολιτική και οικονομική ενσωμάτωση στην Ευρωπαϊκή Ένωση.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
