
# Стъпка към мира: Йеменското правителство постигна споразумение със сепаратистите на юг

Published at: **2019-11-05T18:03:00+00:00**

Author: ****

Original: [bTV Новините](https://btvnovinite.bg/svetut/jemenskoto-pravitelstvo-postigna-mirno-sporazumenie-sas-separatistite-na-jug.html)

Международно признатото правителство на  Йемен и подкрепяните от ОАЕ  сепаратисти в южната част на страната са подписали споразумение за спиране на огъня и споделяне на властта, предава „Ал Джазира”.
За подписването на споразумението е съобщил саудитският престолонаследник принц Мохамед Бин Салман по саудитска телевизия.
Салман описва постигнатото Риадско споразумение като решаваща крачка към спирането на кървавата гражданска война в Йемен, която продължава вече 4 години.
„Това споразумение ще отвори нов период на стабилност в Йемен”, заяви саудитският принц по време на подписването.
Специалният пратеник на ООН поздрави страните за постигнатата договорка и я определи като „важна крачка” по пътя за спирането на войната.
Все още не са известни всички детайли на споразумението, но според източници, запознати с преговорите, е постигната договорка за включване на сепаратистите в управляващия кабинет, а техните военни сили ще преминат под правителствен контрол.
Гражданската война в Йемен въвлече всички регионални сили и стана един от ключовите конфликти в противопоставянето между Саудитска Арабия и Иран.
