
# آقازادگی در کنکور سیستماتیک شده است/ عدالت آموزشی در کشور رعایت نمی‌شود

Published at: **2019-11-07T16:15:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545476.html/%D8%A2%D9%82%D8%A7%D8%B2%D8%A7%D8%AF%DA%AF%DB%8C-%D8%AF%D8%B1-%DA%A9%D9%86%DA%A9%D9%88%D8%B1-%D8%B3%DB%8C%D8%B3%D8%AA%D9%85%D8%A7%D8%AA%DB%8C%DA%A9-%D8%B4%D8%AF%D9%87-%D8%A7%D8%B3%D8%AA--%D8%B9%D8%AF%D8%A7%D9%84%D8%AA-%D8%A2%D9%85%D9%88%D8%B2%D8%B4%DB%8C-%D8%AF%D8%B1-%DA%A9%D8%B4%D9%88%D8%B1-%D8%B1%D8%B9%D8%A7%DB%8C%D8%AA-%D9%86%D9%85%DB%8C-%D8%B4%D9%88%D8%AF)

عبدالله ارجاعی گفت: عدالت آموزشی در کشور رعایت نمی‌شود و هم‌اکنون اگر ما جلوی این بی‌عدالتی را نگیریم طی 10 سال آینده یک شکاف طبقاتی فوق‌العاده ایجاد می‌شود.
به گزارش شبکه اطلاع رسانی راه دانا؛ به نقل از صبح توس؛ عبدالله ارجاعی، دبیر ستاد احیای امر به معروف و نهی از منکر استان خراسان رضوی طی بازدید از غرفه «صبح توس» در نمایشگاه بین‌المللی مشهد اظهار کرد: متأسفانه ما یک درد ملی داریم و آن این است که فاصله طبقاتی در جامعه در حال نهادینه شدن است و فقر و بی‌سوادی با هم درآمیخته شده‌اند.
وی افزود: ماجرای این فاصله طبقاتی ریشه در نوع و الگوی اتصال آموزش عمومی و همگانی به آموزش عالی است که وظیفه این اتصال بر عهده کنکور بوده تا به واسطه آن میزان دانش داوطلبان ورود به دانشگاه‌ها سنجیده شود اما در واقع اتفاقی که افتاده است این کنکور تبدیل شده به مسابقه‌ای که شرایط به‌صورت متوازی بین شرکت‌کنندگان برقرار نیست.
ارجاعی خاطرنشان کرد: اگر نگاهی به آمار قبولی‌های کنکور بیندازید درمیابید که میزان قبولی افراد از مناطق محروم سال به سال در حال کاهش است و تعداد کمی از رتبه‌های یک تا سه‌رقمی کنکور بدون استفاده از کتاب‌های کمک‌آموزشی و کلاس‌های کنکور توانسته‌اند وارد دانشگاه‌ها شوند.
دبیر ستاد احیای امر به معروف و نهی از منکر استان خراسان رضوی تصریح کرد: از این رو اتفاقی که در کشور دارد می‌افتد این است که فاصله طبقاتی در کشور همراه می‌شود با فاصله تحصیلاتی و کم‌کم ماجرای قبول شدن فرزند یتیم یک کارگر در رشته پزشکی دارد به یک افسانه و داستان تبدیل می‌شود.
وی یادآور شد: هم‌اکنون یک بسته آموزشی پزشکی به‌راحتی بالغ‌بر 5 میلیون تومان هزینه دارد و طی بررسی‌های انجام‌شده معلوم شد که یک خانواده به‌طور متوسط برای دانش‌آموز سال آخرش از حداقل کتب کمک‌آموزشی و از یک کلاس کنکور معمولی برخوردار شود باید حداقل 10 میلیون تومان هزینه کند؛ چند درصد خانواده دانش‌آموزان متقاضی ورود به دانشگاه توانایی پرداخت این هزینه را دارند؟
ارجاعی خاطرنشان کرد: متأسفانه دیگر بسیاری از کتب آموزشی ما بدون کتاب‌های کمک آموزی قابل فهم نیستند؛ از طرف دیگر نمی‌خواهم سیستم رسمی آموزش کشور را متهم به این کار کنم اما قطعاً دست‌های پشت پرده‌ای در حال هدایت این جریان است.
دبیر ستاد احیای امر به معروف و نهی از منکر استان خراسان رضوی بیان کرد: با نگاهی به گردش مالی کنکور در کشور درمیابیم که این یکی از پرسودترین اقتصادهای کشور است اما سؤال من از مسئولان و رسانه‌ها این است که چرا ما باید ورود به دانشگاه‌ها را منوط به پول و ثروت کنیم؟
وی افزود: سهم دانش‌آموز نخبه بی‌بضاعت در این بازار کجاست؟ متأسفانه عدالت آموزشی در کشور رعایت نمی‌شود و هم‌اکنون اگر ما جلوی این بی‌عدالتی را نگیریم طی 10 سال آینده یک شکاف طبقاتی فوق‌العاده ایجاد می‌شود که دیگر تحصیل‌کرده‌های درجه‌یک در دانشگاه‌های خوب ما که در آینده مدیران کشور می‌شوند دیگر خواستگاه آن‌ها طبقه محروم نیست.
ارجاعی تاکید کرد: آقا زادگی با این روند فعلی که در سیستم آموزشی کشور ایجادشده است قابل‌قبول نیست و این آقازادگی در کنکور سیستماتیک شده است که زنگ خطر بزرگی برای جامعه علمی ما محسوب می‌شود.
انتهای پیام/
