
# Футболните съдии с декларация против обвиненията в корупция (ВИДЕО)

Published at: **2019-11-01T12:02:00+00:00**

Author: **Станимира Атанасова**

Original: [bTV Новините](https://btvnovinite.bg/sport/futbolnite-sadii-s-deklaracija-protiv-obvinenijata-v-korupcija-video.html)

Футболните съдии и Българския футболен съюз ще излязат с обща декларация против обвиненията в корупция, отправяни към тях в последните седмици. Това стана ясно след срещата на реферите в базата на БФС в Бояна. 
Днес (1 ноември) те се събраха за първи път под ръководството на временно изпълняващия длъжността шеф на съдийската комисия - Костадин Стоичков. Йордан Сталев беше отстранен от длъжност от Изпълкома на БФС след като той и няколко от неговите служители бяха разпитани заради подозрения за манипулиране на резултати от футболни мачове.
"Събрахме се относно обвиненията за корупция. Футболният съюз и съдийството като цяло ще излезем с декларация против това нещо. След като няма доказателства, не можем да обвиняваме каквото и да било", заяви след срещата един от водещите рефери у нас - Ивайло Стоянов.
Той разкри, че на срещата е присъствал и представител на Агенцията за борба с корупцията, който е посочил, че в последните години сигналите от УЕФА за манипулирани резултати във футболните срещи у нас са намалели значително. 
