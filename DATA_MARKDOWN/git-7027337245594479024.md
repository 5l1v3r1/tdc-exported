
# کمالوندی: 25 تن گاز هگزافلوراید اورانیوم (uf ۶) تولید کرده ایم

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697150/%DA%A9%D9%85%D8%A7%D9%84%D9%88%D9%86%D8%AF%DB%8C-25-%D8%AA%D9%86-%DA%AF%D8%A7%D8%B2-%D9%87%DA%AF%D8%B2%D8%A7%D9%81%D9%84%D9%88%D8%B1%D8%A7%DB%8C%D8%AF-%D8%A7%D9%88%D8%B1%D8%A7%D9%86%DB%8C%D9%88%D9%85-uf-%DB%B6-%D8%AA%D9%88%D9%84%DB%8C%D8%AF-%DA%A9%D8%B1%D8%AF%D9%87-%D8%A7%DB%8C%D9%85)

سخنگوی سازمان انرژی اتمی گفت: از پسماندهای دوره‌های گذشته در سایت شهید احمدی روشن ۲۵ تن گاز هگزافلوراید اورانیوم (uf ۶) تولید کرده ایم.
به گزارش خبرگزاری مهر، بهروز کمالوندی در گفتگو با بخش خبری ۲۱ شبکه یک سیما اظهارداشت: دو هزار کیلو از این گاز به سایت فردو انتقال یافته و به لوله‌های خوراک سانتریفیوژ تحت نظر بازرسان سازمان بین المللی انرژی اتمی متصل شده است.
وی گفت: تزریق گاز، خلاء سازی خطوط، رساندن سانتریفیوژها به دوره اسمی، بررسی شیرها، سامانه‌های اتوماسیون و زنجیرهای سانیریفیوژها با سرعت بسیار زیاد و موفقیت آمیز انجام شده است و تا ساعت ۲۴ امشب کار خارج کردن گازهای سبک را تمام می‌کنیم و به مرحله برداشت محصول می‌رسیم.
سخنگوی سازمان انرژی اتمی با بیان اینکه در دوره خارج کردن گازهای سبک، محصول پسماند را دوباره مخلوط می‌کنیم افزود: از ابتدای نیمه شب امشب، شیرها را باز و محصول را جمع آوری می‌کنیم.
کمالوندی تصریح کرد: از فردا محصول، نمونه گیری می‌شود و تا شنبه روند پایداری ادامه خواهد یافت و بازرسان آژانس این نمونه‌ها را می‌بینند.
سخنگوی سازمان انرژی اتمی ادامه داد: حدود ۱۰ تا ۱۱ صبح شنبه به سطح غنی سازی ۴ و نیم درصد و به حد پایدار می‌رسیم.
وی گفت: در این روز در بازدید خبرنگاران نشست خبری نیز خواهیم داشت.
کمالوندی افزود: در حوزه غنی سازی، دیروز و روز قبل از آن به ۸ هزار و ۶۰۰ سو ظرفیت تولید دست یافتیم و با ۹۰۰ سو که در فردو به این ظرفیت اضافه می‌شود به ۹ هزار و ۵۰۰ سو خواهیم رسید که این در حدود ظرفیت پیش از برجام که حداکثر ۱۱ هزار سو بود، است.
سخنگوی سازمان انرژی اتمی افزود: صنعت هسته‌ای کشورمان صنعت شادابی است و دانشمندان ما قله‌های فناوری را فتح کرده اند و در موقعیت بسیار خوبی هستیم.
