
# 
        ونزوئلا دیپلمات‌های السالوادور را اخراج کرد
      

Published at: **2019-11-03T23:41:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637963/%D9%88%D9%86%D8%B2%D9%88%D8%A6%D9%84%D8%A7-%D8%AF%DB%8C%D9%BE%D9%84%D9%85%D8%A7%D8%AA%E2%80%8C%D9%87%D8%A7%DB%8C-%D8%A7%D9%84%D8%B3%D8%A7%D9%84%D9%88%D8%A7%D8%AF%D9%88%D8%B1-%D8%B1%D8%A7-%D8%A7%D8%AE%D8%B1%D8%A7%D8%AC-%DA%A9%D8%B1%D8%AF)

به گزارش بولتن نیوز، وزارت خارجه ونزوئلا در پیامی در حساب رسمی توئیتر خود با بازنشر پیام «خورخه آره‌آسا» وزیر خارجه این کشور نوشت: براساس اصل اقدام متقابل، ونزوئلا کارکنان دیپلماتیک السالوادور در کاراکاس را اخراج می‌کند. متاسفانه ابوکیله [رئیس جمهوری السالوادور] با حمایت از راهبرد متجاوزانه آمریکا در قبال ونزوئلا، آلت دست سیاست خارجی ایالات متحده شده است.
روز گذشته السالوادور با ادعای غیرقانونی بودن دولت «نیکولاس مادورو» رئیس جمهوری ونزوئلا، از دیپلمات‌های این کشور خواست ظرف ۴۸ ساعت خاک السالوادور را ترک کنند.
دولت السالوادور در بیانیه ای اعلام کرد که «نجیب ابوکیله» رئیس جمهوری السالوادور، «خوان گوایدور» رهبر مخالفان ونزوئلایی را تا زمان برگزاری انتخابات آزاد در این کشور آمریکای مرکزی به عنوان رئیس جمهور موقت ونزوئلا به رسمیت می‌شناسد.
در این بیانیه همچنین آمده است: السالوادور، هیات دیپلماتیک جدید ونزوئلا را که گوایدو معرفی خواهد کرد، در کشور خواهد پذیرفت و این کشور منتظر است در آینده نزدیک اعتبارنامه‌های نمایندگان دیپلماتیک جدید ونزوئلا را دریافت کند.
کشورهای مختلفی، گوایدور را با ادعای غیرقانونی بودن روند انتخاب دوباره مادورو به رسمیت شناخته‌اند.
رهبر مخالفان ونزوئلا کنترل چند سفارتخانه این کشور را از جمله در آمریکا و کاستاریکا در اختیار دارد.
«رونالد جانسون» سفیر آمریکا در السالوادور، بلافاصله پس از صدور بیانیه دولت السالوادور در پیامی به زبان اسپانیایی در صفحه توئیتر خود از تصمیم السالوادور کشور کوچک آمریکایی مرکزی قدردانی کرد.
اقدام دولت السالوادور کمتر از یک هفته بعد از تصمیم دولت آمریکا برای تمدید یکساله حمایت موقت از السالوادوری‌های ساکن آمریکا، صورت گرفت.
دولت «دونالد ترامپ» رئیس جمهوری آمریکا انتخاب مادورو را برای دومین دوره ریاست جمهوری به رسمیت نشناخته و خواستار کناره‌گیری او از قدرت و برگزاری مجدد انتخابات است.
واشنگتن تاکنون کوبا را مسوول حمایت از دولت مادورو دانسته و فشارهای اقتصادی خود را بر هاوانا (پایتخت کوبا) افزایش داده تا این کشور را وادار به توقف حمایت از دولت کاراکاس کند.
