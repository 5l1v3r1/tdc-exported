
# Pågrepet amerikansk høyreekstremist fortsatt i Norge

Published at: **2019-11-03T12:03:52+00:00**

Author: **NTB**

Original: [Aftenbladet](https://www.aftenbladet.no/lokalt/i/GGXO9q/paagrepet-amerikansk-hoeyreekstremist-fortsatt-i-norge)

Bakgrunnen for PSTs pågripelse av den høyreekstreme profilen var frykt for at han kunne påvirke andre til å utøve vold.
Johnson var blant mellom 50 og 100 personer som lørdag skulle delta på en konferanse i Oslo arrangert av det høyreekstreme nettverket Scandza Forum.
PST varslet at Johnson ville bli bortvist fra Norge. Søndag har UDI fattet et bortvisningsvedtak.
Greg Johnsons norske forsvarer, advokat John Christian Elden, har klaget på bortvisningsvedtaket.
– Vi har klaget over vedtaket, men ikke konklusjonen i det han ønsker å reise fra riket da han har nytt foredrag i Portugal i morgen, skriver han i en SMS til NTB søndag.
Elden opplyser at Johnson foreløpig ikke har fått forlate landet, men ifølge PST er det ikke opplagt at Johnson får bli bortvist dit han ønsker.
– Regelverket er slik at han sendes tilbake til det landet han kommer fra, eller det landet han har oppholdstillatelse. Det er ikke sånn at det er fritt valg av land, sier seniorrådgiver Martin Bernsen i PST til NTB.
Ifølge Bernsen er det Politiets utlendingsenhet (PU) som jobber med bortvisningsvedtaket søndag.
Greg Johnson har tidligere uttrykt støtte til Anders Behring Breiviks begrunnelse for 22-juli-terroren og kalt terroren for «nødvendig», ifølge Filter Nyheter.
Johnson har avvist at han har støttet bruk av vold som politisk virkemiddel og mener at teksten om 22. juli er tatt ut av sammenheng.
