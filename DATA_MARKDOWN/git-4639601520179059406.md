
# Πειρατεία στο Τόγκο : Θρίλερ με τον 20χρονο έλληνα όμηρο – Τα ερωτήματα, οι κρίσιμες ώρες

Published at: **2019-11-05T08:38:49+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/05/world/peirateia-sto-togko-thriler-me-ton-20xrono-ellina-omiro-ta-erotimata-oi-krisimes-ores/)

Στο «κόκκινο» έχει φτάσει η αγωνία για τα τέσσερα μέλη του πληρώματος του ελληνόκτητου πετρελαιοφόρου «ELKA ARISTOTLE» που απήχθησαν ανοιχτά των ακτών του Τόγκο το απόγευμα της Δευτέρας μετά από επίθεση πειρατών.
Μεταξύ των απαχθέντων είναι και ένας 20χρονος έλληνας δόκιμος, με τον πατέρα του να μην μπορεί να καταλάβει πως ανέβηκαν στο πλοίο οι πειρατές.

        Διαβάστε ακόμη : EBZ : Έκλεισε η συμφωνία με την Royal Sugar
      
Οι πειρατές φέρεται να πλησίασαν με ταχύπλοα και αντάλλαξαν πυροβολισμούς με τη φρουρά του πλοίου, προκαλώντας τον τραυματισμό ενός φύλακα. Κατάφεραν, ωστόσο, να ανέβουν στο πλοίο. Τότε, σήμανε αμέσως συναγερμός, με τα μέλη του πληρώματος να τρέχουν προς τις καμπίνες για την ασφάλειά τους.
Κάποιοι, όμως, δεν πρόλαβαν με αποτέλεσμα οι πειρατές να απαγάγουν τέσσερα μέλη του πληρώματος, ανάμεσά τους κι ένας Έλληνας.
Όπως ανέφερε μιλώντας στο One Channel ο πρώην μισθοφόρος, Γιάννης Ροβύθης, αυτός είναι και ο τρόπος με τον οποίο δρουν οι πειρατές της Αφρικής.
«Οι επιθέσεις γίνονται οργανωμένα, ώστε να απασχολείται όλη η ομάδα πάνω στο πλοίο» αναφέρει χαρακτηριστικά. «Οι επιθέσεις γίνονται η νωρίς το πρωί, ή αργά το βράδυ όπου είναι μειωμένη η ορατότητα» συμπληρώνει και συνεχίζει πως «οι Σομαλοί πειρατές θέλουν κατά κύριο λόγο να απαγάγουν το πλήρωμα ενός πλοίου για να ζητήσουν λύτρα και να πάρουν το μεγαλύτερο πιθανό ποσό».
