
# На захоплених РФ кораблях велися ремонтні роботи — адвокат Полозов

Published at: **2019-11-06T01:04:00+00:00**

Author: ****

Original: [НВ](https://nv.ua/ukr/world/geopolitics/kerchenskiy-konflikt-na-zahoplenih-rf-korablyah-velisya-remontni-roboti-novini-ukrajini-50051832.html)

Таку думку висловив адвокат звільнених українських моряків Микола Полозов в ефірі Радіо Свобода.
«За моєю інформацією, принципова домовленість про це була досягнута, питання було в технічній частині, оскільки кораблі не експлуатувалися кілька місяців. Крім того, катер Бердянськ постраждав унаслідок обстрілу, і в техніків прикордонної служби були питання щодо плавучості цих суден, вони боялися, що просто не зможуть їх фізично передати», — розповів адвокат.
Читайте також:&nbspУкраїна очікує повернення захоплених РФ кораблів до кінця року — Полозов
Полозов додав, що, наскільки йому відомо, на захоплених кораблях здійснювався певний комплекс ремонтних робіт.
«Я думаю, що тільки-но буде досягнутий задовільний стан їхньої плавучості, щоб їх можна було передати — їх, швидше за все, передадуть», — зазначив Полозов.
За його словами, з українського боку за питання повернення захоплених кораблів відповідає Андрій Єрмак, помічник Президента Володимира Зеленського, з російського — віцепрем'єр Дмитро Козак.
Раніше повідомлялося, що Росія проігнорувала всі вимоги України повернути захоплені кораблі ВМС.
4 листопада Україна направила РФ ноту з вимогою віддати кораблі Військово-морських сил ЗСУ, що були захоплені в районі Керченської протоки в 2018 році.
25 листопада 2018 року РФ захопила в Керченській протоці український буксир Яни Капу і малі броньовані артилерійські катери Бердянськ і Нікополь, які прямували з Одеси до Маріуполя. На борту кораблів було 22 військові моряки та двоє співробітників СБУ.
25 травня 2019 року Міжнародний трибунал ООН з морського права постановив, що Росія має звільнити українських моряків і передати Україні захоплені українські судна.
7 вересня 2019 року українські моряки і працівники СБУ повернулися в Україну в межах взаємного звільнення утримуваних осіб.
