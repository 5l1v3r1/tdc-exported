
# Опозиція у Британії порушила питання зв’язків радника Джонсона з Росією

Published at: **2019-11-03T15:01:18+00:00**

Author: ****

Original: [ГЛАВКОМ](https://glavcom.ua/world/observe/opozitsija-u-britaniji-porushila-pitannja-zv-jazkiv-radnika-dzhonsona-z-rosijeju-637357.html)

Тіньовий міністр закордонних справ Британії Емілі Торнберрі поставила питання про зв’язки ключового радника прем’єра з питань Brexit Домініка Каммінгса з Росією.
Про це повідомляє Sunday Times.
Каммінгс, старший радник прем’єр-міністра Бориса Джонсона, провів три роки в Росії з 1994 по 1997 рік після того як закінчив Оксфордський університет.
У своєму листі, адресованому міністру закордонних справ Домініку Раабу, Торнберрі стверджує, що до тіньових міністрів звернувся з «серйозною стурбованістю інформатор офіційного рівня», але додає:» Ми не претендуємо на достовірність його заяв».
Вона запитала у уряду, який рівень перевірки безпеки пройшов Каммінгс перед призначенням на Даунінг-стріт.
«Я б припустила, що з огляду на рівень його посади і вплив, який вона дає йому на прийняття рішень, його мали піддати найвищому рівню перевірки і в результаті він міг вивчати цілком таємні розвідувальні матеріали та відвідувати наради з військових і охоронних операцій Британії за кордоном», – пише вона.
В уряді заявили: «Ми не коментуємо дії приватних осіб щодо забезпечення безпеки».
Копія листа була спрямована також раднику прем’єр-міністра з національної безпеки Марку Седвіллу і главам британської служби контррозвідки МІ-5 і британської зовнішньої розвідки МІ-6.
Нагадаємо, прем’єрміністр Великобританії Боріс Джонсон пообіцяв вивести країну зі складу ЄС до січня і встановив новий «абсолютно останній» термін виходу країни з Євросоюзу.
Як повідомлялося, прем’єрміністр Великої Британії Боріс Джонсон відмовився від ідеї впровадження «жорсткого» Brexit.
