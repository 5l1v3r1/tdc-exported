
# Температура як у квітні, але наближається похолодання – прогноз

Published at: **2019-11-04T11:20:15+00:00**

Author: ****

Original: [Українська правда](https://www.pravda.com.ua/news/2019/11/4/7230922/)

Найближчої доби погоду в Україні визначатиме атмосферний фронт: буде вогко, тепло й вітряно.
Джерело: Facebook-сторінка синоптика Наталки Діденко
Пряма мова: "Вогко, тепло та вітряно – основні образи, дійові особи завтрашнього синоптичного дня в Україні. 5-го листопада через нашу територію проходитиме атмосферний фронт - посол одразу трьох циклонів Zend, Benedikt та Arne.
Тому з ночі до ночі проходитимуть періодичні дощі: спочатку, вночі та вранці у західних та північних областях, далі аж до нашого Сходу. Завтра вдень дощі найбільш ймовірні вздовж смуги Суми-Полтава-Херсон, опади будуть коливатися ліворуч та праворуч від цієї ділянки".
Деталі: За даними Діденко, також вдень дощі пройдуть на Закарпатті. На решті території України – без істотних опадів.
Вітер південно-західного напрямку, теплий, поривчастий, до сильного.
Температура повітря, "як у квітні" – +14+20 градусів, на Заході та Сході +11+16 градусів.
У Києві дощ більш ймовірний вночі, у вівторок удень – без істотних опадів. Вітер у столиці також ще буде рвучким, з південного заходу. Температура повітря вночі +11+13, вдень близько +15 градусів.
За даними синоптика, найближче похолодання очікується 7-го листопада, проте лише на Заході та Півночі України.
