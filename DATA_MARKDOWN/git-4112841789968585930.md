
# Marvel už údajne pracuje na Ant-Man 3. Kedy dorazí do kín, aké postavy uvidíme a kto ho zrežíruje?

Published at: **2019-11-02T10:09:00+00:00**

Author: **Dominik Vetrák**

Original: [REFRESHER](https://refresher.sk/76129-Marvel-uz-udajne-pracuje-na-AntMan-3-Kedy-dorazi-do-kin-ake-postavy-uvidime-a-kto-ho-zreziruje)


        Ant-Man je ďalším hrdinom, ktorý dokáže uzatvoriť svoju trilógiu filmov.
      
Možnosť Ant-Mana 3 bola ho hviezdach. Dvojka na pokračovanie hravo zarobila, no nešlo o najvyššie marvelácky tržby, a tak sa dalo očakávať, že bude štúdio venovať zdroje niečomu potenciálnejšiemu. Opak je však pravdou a po Endgame, kedy dozaista chytil ďalších fanúšikov, sa Scott Lang vráti v treťom filme, uvádza The Hollywood Reporter.
Tretiu časť má zrežírovať opäť Peyton Reed, ktorý sa postaral o oba predošlé diely. Druhý bol síce lepší, no stále to neboli filmy, ktoré by vyliezli z priemerných vôd. Úprimne, o tú trojku veľa ľudí asi ani nestojí. Marvel ju už nebude môcť promovať ako film potrebný pre užitie si Endgame naplno. 
V hlavnej role sa, samozrejme, vráti Paul Rudd a očakáva sa, že sa vráti aj zvyšok hereckého obsadenia z dvojky. Snáď teda uvidíme aj Ghost a jej zaujímavé schopnosti. Zdroje THR tvrdia, že začiatok natáčania sa plánuje na koniec budúceho roka, respektíve začiatok roka 2021. V každom prípade, premiéry sa dočkáme v roku 2022. Snímku zrejme Disney oficiálne ohlási na niektorej z budúcoročných akcií, kde by sme sa pravdepodobne mali dozvedieť viac aj o Fáze číslo 5. 
