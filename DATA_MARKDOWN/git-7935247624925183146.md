
# Şampiyonluk yolunda evde ilk kayıp!

Published at: **2019-11-05T01:00:00+00:00**

Author: **Ertan Erkuvvet**

Original: [OLAY](https://www.olay.com.tr/sampiyonluk-yolunda-evde-ilk-kayip-15529yy.htm)

Balıkesirspor karşısında ikinci yarıdaki etkili oyununu golle süsleyemeyen Bursaspor, Büyükşehir Belediye Stadı’nda ilk kez puan bıraktı
İlk 45 dakikayı uykuda geçiren Timsah, Diarra’nın kafasında topun direkten döndüğü, Burak Kapacak’ın karşı karşıya atamadığı maçta galibiyeti kaçırarak, 2. sıraya çıkma fırsatını tepti.
TFF 1. Lig’de Büyükşehir Belediye Stadı’nı adeta kalesi yapan Bursaspor, ikinci yarısında birçok pozisyon bulduğu maçta Balıkesirspor ile golsüz berabere kalarak evinde ilk kez puan kaybetti. Yeşil beyazlılar, bu sonuçla 2. sıraya yükselme fırsatını da elinin tersiyle itti. İlk 11 konusunda istikrar yakalamaya başlayan Yalçın Koşukavak, beklenildiği gibi İstanbulspor’u 2-1 yenen kadroyu bozmadı. Sadece cezası biten Diarra’yı ilk 11’e monte eden Yalçın Hoca, geçen hafta stoperde oynattığı Aykut Akgün’ü de cezalı Selçuk Şahin’in yerine orta sahaya kaydırarak maça başladı.

        İLK YARI UYUTTU
      
İki takımın da ‘aman kaybetmeyeyim’ düşüncesiyle başladığı maçın ilk yarısı kayda değer tek bir pozisyon olmadan tamamlandı. Sadece 26. dakikada Burak Kapacak topu filelere gönderdi ama pozisyonun öncesinde Latovlevici’nin elle oynamasına düdük çalmıştı zaten.
İkinci yarıda maça sol kanatta başlayan Burak Kapacak’la birlikte hücum yönünü de sağ tarafa kaydıran Bursaspor, rakip kaleyi adeta abluka altına aldı. 54’te Timsah’ın sürpriz golcüsü Diarra’nın kafasında top direkten dönerken, 66’da Özer’in güzel pasında Burak Kapacak’ın topu filelere göndermesi gerekirdi.
Takımının iştahını gören Yalçın Koşukavak 68’de Seleznov’u da sahaya sürerek galibiyeti ne kadar istediğini gösterdi. Ancak Ukraynalı forvetin hocasının beklentisine karşılık verdiği söylenemez. Yalçın Hoca’nın ilk yarı boyunca ileriye çıkmakta zorlanan takımda Burak’ı neden ısrarla sol kanatta oynattığını da anlamış değilim.

        BOLU’DA KAZANMAK GEREK
      
Burada Shehu’ya ayrı bir parantez açmak istiyorum. Süper Lig’de geçirdiği 1,5 sezonda sakatlık ve hastalıklarla boğuşup sadece 27 maçta forma giyen Nijeryalı futbolcu, bu sezon ise istikrarlı futbolu ve tecrübesiyle takıma önemli bir katkı veriyor.
Bursaspor bu sezon evinde ilk kez puan kaybetti ama ikinci yarıda ortaya konulan iştahlı futbol taraftarını gelecek haftalar için umutlandırdı. Yeşil beyazlılar, haftalar sonra ilk kez bu kadar tempolu bir görüntü sergiledi. Bu tür kayıplar uzun maratonda mutlaka olacaktır, ancak bunları deplasmanda telafi etmek gerek. Timsah, bu istekli futbolunu pazar günü Boluspor karşısında da sergilerse evine 3 puanla dönmesi çok da sürpriz olmaz.
