
# ۵ نکته مهم که برای اجاره خانه باید در نظر بگیرید

Published at: **2019-11-02T14:30:26+00:00**

Author: **بهاره رضاجو**

Original: [چطور](https://www.chetor.com/183877-%d8%b1%d8%a7%d9%87%d9%86%d9%85%d8%a7%db%8c-%d8%a7%d8%ac%d8%a7%d8%b1%d9%87-%d8%ae%d8%a7%d9%86%d9%87/)

اجاره‌کردن خانه یکی از بزرگ‌ترین نگرانی‌های خانواده‌هایی است که از خودشان خانه‌ای ندارند. فرقی ندارد که چندمین بار است این کار را انجام می‌دهید، درهرصورت هنگامی که موعد آن فرامی‌رسد، فشار و استرس ناشی از آن کل خانواده را تحت‌تأثیر قرار می‌دهد. به‌هرحال، این کاری است که دیر یا زود باید انجامش دهید. در این مطلب، درباره همه نکات مهمی که برای اجاره‌کردن خانه باید در نظر بگیرید صحبت خواهیم کرد.
قبل از هر چیز، باید تصمیم بگیرید که در کدام منطقه می‌خواهید دنبال خانه اجاره‌ای بگردید. البته معمولا کم پیش می‌آید که خانه‌ای کاملا باب‌میل‌تان پیدا کنید که تمام نیازها، علایق و ترجیحات شما را برآورده کند و تازه با بودجه‌ای که دارید هم سازگار باشد. به همین دلیل، باید فهرستی از اولویت‌های‌تان تهیه کنید و براساس آن جلو بروید. اگر برای این کار به کمک بیشتری نیاز دارید می‌توانید از راهنمای اجاره خانه و مطالب مشابه آن استفاده کنید.
راه‌های مختلفی برای جست‌وجوی خانه وجود دارد. البته تا همین چند سال پیش، اگر کسی دنبال خانه اجاره‌ای می‌گشت، باید آن‌قدر از این بنگاه به آن بنگاه یا مشاور املاک می‌رفت تا بتواند خانه‌ای مناسب پیدا کند. آگهی‌های روزنامه‌ای یا سپردن به دوست و آشنا هم از دیگر روش‌های رایج در پیداکردن خانه اجاره‌ای بودند. اما امروزه جست‌وجوی آنلاین کار پیداکردن خانه را بسیار ساده‌تر کرده است. با این روش، در زمان و هزینه صرفه‌جویی می‌کنید و، علاوه بر آن، از شلوغی خیابان‌ها و کلافگی هم در امان خواهید ماند.
برای این کار، گزینه‌های مختلفی دارید: انواع وب‌سایت‌های اجاره خانه مثل شیپور، دیوار و اپلیکیشن‌های تلفن‌همراه. اما نکته مهم این است که معتبرترین و بهترین سایت اجاره خانه را بشناسید تا خدای‌ناکرده سرتان کلاه نرود. سایت‌های معتبر اطلاعات به‌روز و تصاویر دقیقی از خانه را، از همه زوایای آن، در اختیار شما قرار می‌دهند. همچنین، اطلاعات تکمیلی لازم درباره محیط اطراف خانه، امکانات نزدیک آن و موارد مهم دیگر را به اطلاع می‌رسانند.
پس از جست‌وجوی خانه به‌شکل آنلاین، بازهم باید در محل حضور یابید و آن را دقیق‌تر بررسی کنید.
خانه‌ای که قرار است اجاره کنید باید رنگ‌آمیزی شده باشد، در غیر این صورت از صاحب‌خانه بخواهید این کار را انجام دهد. اگر خانه به تعمیر نیاز دارد، صاحب‌خانه حتما باید قبل از نقل‌مکانِ شما این کارها را انجام دهد. درضمن، حواس‌تان به رطوبت باشد. اگر کوچک‌ترین نشانه‌ای از رطوبت در دیوارها دیدید، اصلا ریسک نکنید، زیرا خانه‌ای که رطوبت‌خیز باشد بلای جان‌تان خواهد شد.
پس از اینکه خانه را تحویل گرفتید، حتما از همان ابتدا از آسیب‌های حتی جزئی عکس بگیرید و به‌شکل رسمی ثبت کنید. این کار بسیار مهم است، زیرا ممکن است پس از اینکه خانه را تخلیه می‌کنید صاحب‌خانه شما را مقصر بداند و خسارت آنها را از شما بگیرد.
یکی از مهم‌ترین مواردی که باید هنگام بررسی محیط اطراف خانه در نظر بگیرید این است که سیستم حمل‌ونقل عمومی به‌آسانی در دسترس باشد. سوپرمارکت، نانوایی و محل‌های خرید ارزاق روزانه بهتر است اطراف خانه وجود داشته باشند. از سوی دیگر، دقت کنید که بیمارستان، مدرسه و سایر مکان‌های شلوغ و پُرسروصدا زیاد به منزل‌تان نزدیک نباشند. البته همه اینها بستگی به اولویت‌های شما دارد. به‌عنوان‌مثال، شاید برای‌تان مهم است که مدرسه فرزندتان چند قدم بیشتر با خانه‌تان فاصله نداشته باشد.
وقتی خانه را پسندیدید، می‌توانید برای مذاکره اقدام کنید. میزان رهن و اجاره خانه را با میزان بودجه‌تان بسنجید. برخی صاحب‌خانه‌ها پیش‌پول بیشتری می‌خواهند و در عوض کرایه نمی‌خواهند یا کرایه را کمتر می‌کنند. اما برخی دیگر پیش‌پول کمتری می‌خواهند و در عوض کرایه بیشتری می‌گیرند. درباره این مسائل گفت‌وگو کنید.
درباره نوع پرداخت کرایه هم صحبت کنید. برخی صاحب‌خانه‌ها پول نقد و چک قبول می‌کنند، اما برخی دیگر مشکلی با پرداخت کارتی ندارند. هر پولی که به‌صورت نقد پرداخت می‌کنید حتما رسیدش را دریافت کنید و نزد خود نگه دارید. در غیر این صورت ممکن است نتوانید آن را اثبات کنید.
اگر حیوان خانگی دارید، باید حتما درباره آن با صاحب‌خانه پیشاپیش صحبت و توافق کنید. اگر بعدا هم می‌خواهید سرپرستی یک حیوان خانگی را قبول کنید، باید با صاحب‌خانه تماس بگیرید و از او اجازه بخواهید. فکر نکنید چون خانه را اجاره کرده‌اید متعلق به شماست. حیوانات خانگی می‌توانند به خانه آسیب برسانند و شاید صاحب‌خانه این موضوع را دوست نداشته باشد.
درباره میزان رفت‌وآمد و مهمانی‌هایی که برگزار می‌کنید با صاحب‌خانه توافق کنید.
اگر قرار است صاحب‌خانه با شما در یک خانه زندگی کند، حتی‌الامکان باید درب ورودی خانه جدا باشد.
معمولا پیش‌پول و اجاره ماه اول در هنگام امضای قرارداد پرداخت می‌شود. بنابراین، قبل از هرچیز یادتان باشد که در هنگام امضای قرارداد باید پول موردنیاز را همراه داشته باشید.
شروط اجاره‌نامه باید دقیق و واضح باشد. بدون خواندن کامل متن قرارداد و درک کامل شروط آن چیزی را امضا نکنید. اگر نکته‌ای برای‌تان مبهم است، بی‌رودربایستی از طرف دیگر قرارداد بخواهید آن را برای‌تان روشن کند. موارد زیر باید به‌درستی در قرارداد درج شده باشند:
خانه‌ای که اجاره می‌کنید قرار است یک یا چند سال محل زندگی شما باشد، بنابراین در انتخاب آن از همان ابتدا دقت کنید و تصمیم درستی بگیرید.
آیا تاکنون در اجاره خانه با چالش یا مشکل خاصی مواجه شده‌اید؟ از تجربیاتی که دارید برای ما بنویسید.
