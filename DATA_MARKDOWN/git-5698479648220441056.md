
# بریژیت ماکرون و یادآوری دوران معلمی

Published at: **2019-11-07T11:54:30+00:00**

Author: ****

Original: [euronews](https://farsi.euronews.com/2019/11/07/brigitte-macron-wife-french-president-visit-china-school)

بریژیت ماکرون، همسر رئیس جمهوری فرانسه در جریان سفر رسمی آقای ماکرون به چین به همراه پنگ لیوان، همسر رئیس جمهوری این کشور از یک مدرسه راهنمایی در شانگهای بازدید کرد. در جریان این بازدید که روز سه‌شنبه انجام شد، دانش آموزان مدرسه زبان‌های خارجی شانگهای که زیر نظر دانشگاه بین‌المللی این شهر اداره می‌شود، با اجرای چندین نمایش تئاتر، رقص از بانوی اول فرانسه استقبال کردند و با اهداء تابلویی دست‌ساز از او تقدیر کردند.
خانم ماکرون که سال‌ها معلم بوده با حضور در کلاس درس فرانسه ضمن طرح چند پرسش از دانش‌آموزان در مورد فرهنگ فرانسه بر لزوم تلاش برای تقویت تبادل دانشجو میان دو کشور تاکید کرد و خواستار افزایش همکاری با همتای چینی خود برای تقویت مبادلات فرهنگی میان فرانسه و چین شد.
