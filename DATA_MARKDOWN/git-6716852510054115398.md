
# MotoGP: Z výhry v Malajsii se raduje Viňales

Published at: **2019-11-03T01:49:00+00:00**

Author: **Michaela Neumannová**

Original: [MotoGPsport.cz](https://motogpsport.autorevue.cz/clanek/diskutujte-pri-zavodech-v-malajsii_5)

Do závodu královské kubatury v Malajsii, který byl vypsán na dvacet kol, startoval z první pozice Fabio Quartararo, pro kterého to byl letošní pátý start z první pozice. Spolu s ním z první řady vyráželi i další jezdci Yamahy - Viňales a Morbidelli. Márquez, který měl včera hodně těžký pád, vyrážel až z jedenácté pozice, což byla jeho letošní nejhorší startovní pozice.
Závod musel vynechat Miguel Oliveira, kterého trápí zranění z Austrálie. Nejel ani Tito Rabat, který má problém s rukou a chyběl i Takaaki Nakagami, který podstoupil operaci ramene a nahrazuje jej Johann Zarco.
Po startu se vedení ujal Morbideli, Quartararo po startu z pole position klesl o několik pozic. Márquez se naopak posunul o několik míst vpřed.
Ještě během prvního kola se vedení ujal Miller, ale následně jej překonal Viňales. Quartararo byl osmý za Rinsem.
V nájezdu do druhého kola vedl stále Viňales. Na druhé místo se na chvíli dostal Márquez, ale o něco později jej předjel Miller. Quartararo pokračoval na osmé pozici. Morbidelli, který v úvodu chvilku vedl, se propadl na šesté místo.
Osmnáct kol před koncem byli v první pětce Viňales, Miller, Márquez, Dovi a Rossi. Viňales v čele mezitím trochu ujížděl pronásledovatelům. Márquez předjel Millera a dostal se na druhé místo ale Miller si to nechtěl nechat líbit a snažil se útočit. O něco později se ovšem před Millera dostal i Dovi a navíc pak na Millera začal útočit i Rossi.
V době, kdy do konce zbývalo šestnáct kol, měl Viňales v čele náskok už přes 1,5 s.  Márquez na druhé pozici sice (v této fázi) na Viňalese nestačil, ale trochu poodjel Dovimu. V první pětce byli i Miller a Rossi. Před Morbidellim na šestém místě už byl Rins. Morbidelli jel sedmý, tedy jedno místo před Quartararem, který startoval z pole position. Za Quartararem jel jeho krajan Zarco, který nyní jede na Hondě.
Čtrnáct kol před cílem se pořadí na prvních třech pozicích neměnilo, ale rozestupy se ještě zvětšily, protože Dovi před tím trochu chyboval. Před Millera se na čtvrté místo posunul Rossi. Následně Miller málem upadl, ale nakonec situaci ustál a udržel za sebou Rinse, tedy alespoň zatím, protože Rins vypadal, že se bude snažit útočit. Mezi jezdci došlo i ke kontaktu, ale neupadli. Osmý Quartararo se v této fázi docela přiblížil Morbidellimu, ale ne natolik, aby mohl zaútočit.
V době, kdy do konce zbývalo jedenáct kol, stále vedl Viňales, druhý byl Márquez a třetí Dovi, ale velmi blízko za Dovim byl Rossi. Miller se propadl za Rinse a Morbidelliho a začal na něj útočit i Quartararo. Bojovalo se i o třinácté místo mezi bratry Espargarovými. Před touto dvojicí jezdil Joan Mir – nejrychlejší muž warm upu, který ovšem v závodě na svou ranní rychlost nenavázal.
Devět kol před závěrem vedl Viňales zhruba o 1,8 s před Márquezem. Márquez kroužil poměrně osamoceně na druhé pozici. Až relativně daleko za ním jel Dovi, který stále držel za sebou Rossiho.
V dalším okruhu upadl Iannone. Jezdec, který před týdnem zajel svůj nejlepší výsledek s Aprilií, dnes na tento úspěch nenavázal, ale naštěstí se mu při nehodě nic vážného nestalo.
Osm okruhů před cílem se Rossi na chvíli ukázal před Dovim, ale Dovi mu rychle předjetí vrátil. Quartararovi se mezitím podařilo dostat se na sedmé místo před Millera. Ačkoliv Quartararo startoval z první pozice, jeho tempo v závodě nebylo takové jako v případě ostatních tří jezdců Yamahy, pravděpodobně mohlo hrát roli to, že Quartararo zvolil jinou směs pneumatik než jiní jezdci Yamahy.
Krátce před tím, než Quartararo předjel Millera, tak z Mlllerova motocyklu něco upadlo. Brzy si pak na Millera začal brousit zuby i Zarco.
Viňales nadále navyšoval vedení. Šest kol před závěrem už vedl zhruba o 2,5 s. Márquez zůstával osamoceně druhý. Dovi stále dokázal držet Rossiho za sebou. Této dvojici se navíc blížil Rins, který se také mohl zapojit do boje o podium.
Na zemi skončil Crutchlow, který před týdnem vybojoval podium v Austrálii. Jezdec je naštěstí v pořádku.
Čtyři kola před koncem se Quartararo pokusil předjet Morbidelliho, ale nepodařilo se mu to. Rossi se na chvíli ukázal před Dovim, ale Dovi se zase rychle vrátil zpět.
Po kontaktu s Mirem , skončil na zemi Zarco, který v té chvíli bojoval v elitní desítce. Zarcův krajan Quartararo to přehnal se snahou o předjetí Morbidelliho, projel se mimo trať, ale neupadl a ani nepřišel o pozice, jen ztratil kontakt se svým týmovým kolegou.
Následně bylo oznámeno, že incident mezi Mirem a Zarcem je vyšetřován. Pak netrvalo dlouho a Mir dostal penalizaci v podobě „long lap penalty“.
Viňales pokračoval v čele i v předposledním kole, nic se neměnilo ani na dalších pozicích provizorního podia, ačkoliv se za Dovim stále těsně drželi Rossi a Rins.
V nájezdu do posledního kola měl Viňales natolik komfortní náskok, že jen vlastní chyba nebo technický problém by jej mohl připravit o výhru. Nic z toho se nestalo. Viňales si dojel pro výhru. Márquez navzdory tomu, že se včera docela dost potloukl, dojel do cíle jako druhý. Dovi udržel soupeře za sebou a raduje se z podia.
Rossi se musel smířit s nepopulární bramborovou medailí. První pětku uzavřel Rins. Morbidelli dorazil do cíle jako šestý. Quartararo dojel po startu z pole position až sedmý. Dále dojeli Miller, Petrucci a Mir.
Karel Abraham nebodoval, dojel sedmnáctý.
Další závod se jede za dva týdny ve Valencii a bude to poslední závod letošního roku.

        GP Malajsie - MotoGP, závod
      
Foto: Yamaha
