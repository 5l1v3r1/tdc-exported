
# Torra demana el vot per JxCat perquè és l'enemic que Madrid vol abatre

Published at: **2019-11-07T20:44:01+00:00**

Author: ****

Original: [Ara.cat](https://www.ara.cat/politica/eleccions-espanyoles-generals-10-novembre_0_2339766233.html)

El mateix dia que la premsa publica que el sumari de l’operació Judes vincula el president, Quim Torra, amb els CDR i l’endemà que Pedro Sánchez es vantés de controlar la fiscalia per portar l’excap de l’executiu exiliat, Carles Puigdemont, a Espanya –tot i rectificar després–, JxCat ha demanat el vot perquè considera que és la formació que l’Estat té més interès a debilitar. El president de la Generalitat, Quim Torra, que ha desmentit les informacions que el vinculen als CDR, ha demanat el vot per la candidatura de Laura Borràs perquè és la "més determinada" i l'"enemic a abatre", autoincloent-se "modestament en aquesta llista", pel poder de Madrid. 
Seguint la mateixa línia, el cap de llista de Tarragona, Ferran Bel, ha dit que el tracte que té la premsa de Madrid envers Catalunya, i els personatges que assenyala -ha dit-, posant d'exemple Mas, Puigdemont i Torra, també han de ser una motivació per anar a les urnes a votar JxCat. El president del grup parlamentari, Albert Batet, també ha insistit que qui molesta a Madrid és Puigdemont i que, això, a parer seu, s'ha demostrat aquesta setmana quan el president espanyol en funcions, Pedro Sánchez, l'ha situat en la "diana". "Davant l'atac persistent, hem de respondre amb vots", ha conclòs.
Batet ha definit com a "vot útil" l'opció de JxCat, davant d'altres "d'inútils". I ha citat dos exemples, en al·lusió a Esquerra i a la CUP, que la formació que lidera Laura Borràs ja va criticar ahir a Girona. "Són inútils els vots que són a canvi de res (...). També els que diuen que ho bloquejaran tot", ha afirmat Batet, que ha demanat als assistents votar amb "intel·ligència".
Després de passar el dia a Amer amb la família Puigdemont -l'expresident no ha participat en el míting arran de la mort del seu pare-, Batet ha volgut mostrar també el seu "orgull" de pertànyer al projecte de l'expresident exiliat, malgrat l'amalgama de sensibilitats que integra. "Ens uneixen valors i els representen molt bé els tres presidents", ha dit, posant en valor Mas com a "convergent" i Torra com a independent "que surt de la seva zona de les comoditats personals" en els "moments transcendents". També la "fermesa" i la "persistència" de Puigdemont. Seguidament, ha demanat "votar amb intel·ligència" en les pròximes eleccions del 10 de novembre, carregant –com ja va fer ahir JxCat a Girona– contra Esquerra i la CUP. 
La cap de llista, Laura Borràs, ha tornat a oferir "unitat" a Esquerra: "¿Hem vingut a celebrar victòries de partit o derrotes de país?". Borràs ha demanat formar un grup únic independentista a Madrid que representi la "majoria republicana de Catalunya". "Encara estem esperant un sí", ha tornat a insistir dirigint-se a ERC. La candidata ha demanat als republicans que "recapacitin", perquè "els presos i els exiliats són de tots". I ha conclòs: "Qui no vol la unitat, no prioritza la independència. I nosaltres volem la unitat".
L'expresident Artur Mas ha assegurat que el "problema d'Espanya no es resoldrà a còpia de repetir eleccions", sinó quan afronti el "conflicte democràtic que li planteja una bona part de Catalunya". "La solució és sit and talk", ha sentenciat contundent, asseverant que perquè això passi s'han de "reforçar els projectes independentistes i, en concret, el de JxCat".
Per a Mas, cal premiar la força independentista que ha defensat la "unitat" que "la gent demana al carrer". "És important que la gent que demana unitat als partits entengui que hi ha un espai polític que s'ha esforçat fins a les últimes conseqüències per fer-ho", ha expressat Mas. L'expresident també ha contestat l'article que Sánchez ha fet en diversos diaris europeus, en què afirmava que l'independentisme "desestabilitza" els valors europeus.
En un discurs que ha anat in crescendo, Mas ha enumerat el que considera que sí que va en contra de la UE: "Desestabilitza Europa que el president en funcions digui que la Fiscalia depèn d'ell, que el govern espanyol vulgui intervenir les comunicacions a internet, o que líders polítics es passin dos anys en presó preventiva sent innocents. Això sí que es carrega els principis fonamentals d'Europa, que volem que li digui a Madrid que segui i parli", ha exclamat l'expresident Mas.
