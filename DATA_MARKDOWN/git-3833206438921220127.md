
# Трагедия в Мексико, избиха мормoнско семейство

Published at: **2019-11-05T17:14:00+00:00**

Author: ****

Original: [Plovdiv24.bg](https://www.plovdiv24.bg/novini/mejdunarodni/Tragediya-v-Meksiko-izbiha-mormonsko-semeistvo-911423)

Най-малко три жени и шест деца от американската мормонска общност са били убити при въоръжено нападение в Северно Мексико, съобщи вчера роднина на жертвите. Предполага се, че убийците са от престъпните банди, свързани с наркокартелите, които действат в граничните със САЩ райони.
Жертвите са членове на фамилията ЛеБарон, свързана с разцепила се мормонска общност, заселила се в Мексико преди няколко десетилетия, отбеляза Би Би Си. Пътували са в конвой от превозни средства.
Министърът на сигурността на Мексико Алфонсо Дурасо изрази предположение, че нападателите са допуснали грешка и са нападнали не когото са искали.
В щата Сонора в Северно Мексико си съперничат две банди: Ла Линеа, която има връзки с по-големия картел Хуарес, и Лос Чапос, която е част от картела Синалоа.
Членовете на семейството, са разкрили пред вестник "Ню Йорк Таймс", че две от убитите деца са на по-малко от година.
След масовото убийство президентът на САЩ Доналд Тръмп изрази днес готовност да окаже на Мексико военна помощ в борбата с наркокартелите, предаде Франс прес, на която се позова БТА.
"Ако Мексико има нужда или моли за помощ, за да се отърве от тези чудовища, Съединените щати са готови" да окажат помощ за бързо и ефикасно решаване на въпроса, заяви Тръмп в поредица от публикации в Туитър.
Той добави, че "е време Мексико, с помощта на Съединените щати, да обяви война на наркокартелите и да ги изличи от лицето на Земята".
Мексиканският президент Андрес Мануел Лопес Обрадор заяви днес, че ще обсъди с американския си колега сътрудничеството между двете страни в борбата с наркотрафикантите.
Представители на мормонската общност са принудени през 19-и век да емигрират от Съединените щати в Мексико, за да избегнат преследвания заради практикуваната от тях полигамия. Голям брой мормони от Мексико имат двойно мексиканско и американско гражданство, отбелязва Франс прес.
