
# Μέγαρα : Τι είπε ο δράστης στον αδελφό του μετά το φονικό

Published at: **2019-11-03T21:05:42+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/03/society/megara-ti-eipe-o-drastis-ston-adelfo-tou-meta-to-foniko/)

Σοκάρουν οι αποκαλύψεις για το φονικό στα Μέγαρα όπου ο σωφρονιστικός υπάλληλος σκότωσε τον 48χρονο κουνιάδο του και τραυμάτισε την 43χρονη σύζυγό του.
Σύμφωνα με τα όσα έγιναν γνωστά μετά το άγριο φονικό, ο 50χρονος προέβη σε αυτό το στυγερό έγκλημα επειδή θεωρούσε πως υπεύθυνος για τον χωρισμό του με την σύζυγό του ήταν ο 48χρονος αδελφό της.

        Διαβάστε ακόμη : Το σχέδιο της κυβέρνησης για τις πορείες στο κέντρο – Τα μέτρα για να μην «παραλύει» η Αθήνα
      
Ο 50χρονος μάλιστα ο οποίος  φέρεται να αντιμετώπιζε σοβαρά ψυχολογικά προβλήματα δεν δίσταζε να λέει στην πρώην σύζυγό του: «θα τα πληρώσει όλα ο αδελφός σου».
Στην δημοσιότητα μάλιστα  βγήκε το πρώτο τηλεφώνημα που έκανε ο δράστης μετά το φονικό στα Μέγαρα.
Ο πρώτος άνθρωπος με τον οποίο επικοινώνησε ήταν ο αδελφός του:
«Γύρω στις 19:30 με πήρε τηλέφωνο ο αδελφός μου και μου είπε ότι είχε πάει στο σπίτι της πρώην γυναίκας του στα Μέγαρα για να δει το παιδί. Δεν θυμόταν όμως τι είχε γίνει. Μου είπε ότι πίστευε ότι είχε κάνει κάποιο κακό. Τον ρώταγα αλλά δεν έβγαζα νόημα απ’ όσα μου έλεγε», λέει ο αδελφός του δράστη.
Όταν ενημερώθηκε από το διαδίκτυο για το τι είχε συμβεί επικοινώνησε και πάλι μαζί του. «Του είπα να πάρει αμέσως το δικηγόρο του. Αργότερα, με πήρε αυτή και μου είπε να βρεθούμε όλοι μαζί, για να παραδοθεί ο αδελφός μου στην ασφάλεια. Έτσι και έγινε. Όταν τον είδα, ήταν σοκαρισμένος, δεν τον ρώτησα κάτι. Στους αστυνομικούς είπα για την πιεσμένη κατάσταση στην οποία ήταν», τόνισε ο αδελφός του 50χρονου σωφρονιστικού στον Ant1.
Σύμφωνα με μάρτυρες από το στενό του περιβάλλον, ο 50χρονος σωφρονιστικός υπάλληλος  τον τελευταίο καιρό ήταν πολύ πιεσμένος επειδή η γυναίκα του έφυγε με το παιδί τους για τα Μέγαρα, με αποτέλεσμα να μη μπορεί να το βλέπει εύκολα.
Σύμφωνα με συναδέλφους του,  εξέφραζε συχνά το θυμό του για τον χωρισμό τους, ενώ φαινόταν να μην μπορεί να διαχειριστεί κι ένα ακόμα πλήγμα στην προσωπική του ζωή.
Όπως αποκαλύπτει το κεντρικό δελτίο του Star, ο 50χρονος άνδρας είχε επισκεφτεί το μοναστήρι, την προηγούμενη Κυριακή, πέντε μέρες πριν το φονικό.
Όπως λένε επρόκειτο για έναν πολύ αγαπητό άνθρωπο, που πήγαινε συχνά κοντά τους, για να  εκκλησιαστεί και να προσευχηθεί.
Όπως αποκαλύπτει η εν διαστάσει σύζυγος του δράστη είπε στις Αρχές:
«Πήγα έντρομη στο σπίτι και είδα τον αδελφό μου ξαπλωμένο μέσα στα αίματα και τη γυναίκα του, λίγο πιο πέρα, χτυπημένη κι αυτή. Πρέπει να σας πω κάποια πράγματα για τον σύζυγό μου.
Γνωρίζω ότι υπάρχουν πρωτοκολλημένα έγγραφα στην υπηρεσία του, που έχουν σχέση με την ψυχική του υγεία», ανέφερε η γυναίκα του.
Λίγο πριν οπλίσει το χέρι του,  ο κατηγορούμενος πέρασε να δει τον γιο του, σε μια μη προγραμματισμένη συνάντηση. Όπως ισχυρίστηκε η εν διαστάσει σύζυγός του, το γεγονός ότι απέφυγε να τον πάει βόλτα, την προβλημάτισε. Όμως δεν μπορούσε να φανταστεί το κακό που ερχόταν.
«Ήταν ήρεμος, έδωσε κάποια παιχνίδια στον γιο μας, τον φίλησε κι αφού πέρασαν δύο λεπτά μου είπε ότι θα φύγει. Μου έκανε εντύπωση, γιατί είχε κάνει τόση απόσταση και τον ρώτησα αν ήθελε να πάρει το παιδί μαζί του για μια βόλτα. Ο κατηγορούμενος αρνήθηκε, γιατί, όπως μου είπε, δεν ήθελε να τον ταλαιπωρήσει. Λίγο αργότερα ενημερώθηκα ότι είχε πάει στο σπίτι του αδελφού μου και είχε πυροβολήσει τον ίδιο και τη γυναίκα του.
Μέχρι σήμερα ο 50χρονος σωφρονιστικός υπάλληλος υποστηρίζει πως τη στιγμή του φονικού, στο μυαλό του επικρατούσε απόλυτο σκοτάδι.
«Κάποια στιγμή μίλησα με τον αδελφό μου, δε θυμάμαι να τον πήρα εγώ ή εκείνος και του ζήτησα βοήθεια, για το πώς θα φύγω από τα Μέγαρα. Σήμερα ενημερώθηκα για το περιστατικό που έγινε. Είμαι συντετριμμένος, αλλά δε θυμάμαι τίποτε άλλο».
Ο 50χρονος σωφρονιστικός υπάλληλος κρατείται προσωρινά στην Υποδιεύθυνση Ασφάλειας Δυτικής Αττικής, ενώ την Τρίτη αναμένεται να οδηγηθεί στον ανακριτική για απολογία.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
