
# Dublet w każdym meczu. Kamil Wilczek piłkarzem miesiąca duńskiej ekstraklasy

Published at: **2019-11-07T22:01:00+00:00**

Author: ****

Original: [TVN24](https://eurosport.tvn24.pl/pilka-nozna,105/liga-dunska-kamil-wilczek-pilkarzem-pazdziernika-broendby,983803.html)

31-letni napastnik wyprzedził w głosowaniu swojego klubowego kolegę Dominika Kaisera oraz Patricka Olsena z Aalborga.
Gol za golem
Wilczek w październiku zdobywał po dwie bramki w starciach z FC Kopenhagą (3:1), Lyngby (3:0) oraz Randers (5:2). W końcówce ostatniego z tych spotkań został ukarany czerwoną kartką, przez co musiał pauzować w konfrontacji z Silkeborgiem (1:0).
W trwających rozgrywkach Polak utrzymuje znakomitą dyspozycję strzelecką. W czternastu meczach zanotował aż czternaście trafień, czyli tylko o cztery mniej niż w całym minionym sezonie.
Wilczek zdecydowanie przewodzi w klasyfikacji najskuteczniejszych snajperów Superligi. Drugi na liście Ronnie Schwartz ma na swoim koncie dziesięć goli w piętnastu występach. To jedyni gracze duńskiej ekstraklasy, którzy na tym etapie rozgrywek mogą pochwalić się dwucyfrową liczbą zdobytych bramek.
Świetna forma nie przekłada się jednak na powołania do reprezentacji Polski. Najlepszy strzelec i kapitan Broendby jak dotąd nie znalazł uznania w oczach Jerzego Brzęczka. Jedyne mecze w biało-czerwonym trykocie zaliczył jeszcze za kadencji Adama Nawałki. Przed nadchodzącymi spotkaniami eliminacji do mistrzostw Europy z Izraelem i Słowenią selekcjoner kadry postawił na Roberta Lewandowskiego, Arkadiusza Milika, Krzysztofa Piątka oraz Dawida Kownackiego.
Autor: jac / Źródło: eurosport.pl, tipsbladet.dk
