
# Συναρπαστικές ανακαλύψεις του Voyager 2 στο «αχαρτογράφητο» διαστρικό διάστημα

Published at: ****

Author: ****

Original: [CNN.gr](https://www.cnn.gr/news/kosmos/story/196277/synarpastikes-anakalypseis-toy-voyager-2-sto-axartografito-diastriko-diastima)

Newsroom, CNN Greece 10:41 , 05 November 2019
Το διαστρικό διάστημα, γνωστό και ως μεσοαστρικό, είναι το διάστημα μέσα σε έναν γαλαξία, το οποίο δεν καταλαμβάνεται από αστέρες και τα πλανητικά τους συστήματα. Περιέχει διαστημική σκόνη και συντρίμμια, κοσμική ακτινοβολία, διάφορα ιόντα, υποατομικά σωματίδια, αλλά και ποσότητες διαστημικών αερίων.
Τα πρώτα αποτελέσματα της έρευνας δημοσιεύτηκαν χθες στο περιοδικό Nature Astronomy, αναφέρει το CNNi, και σύμφωνα με τις εκτιμήσεις των επιστημόνων το Voyager θα χρειαστεί 2.300 χρόνια για να φτάσει μέχρι τον… πυρήνα του διαστρικού διαστήματος και περί τα 30.000 για να περάσει στην άλλη πλευρά του.
Υπάρχει ένα σύνορο στο γαλαξία στο οποίο καυτοί ηλιακοί άνεμοι συναντώνται με το διαστρικό διάστημα. Είναι η επονομαζόμενη ηλιοπάθεια, η άκρη της ζώνης επιρροής του ήλιου.
Τα στοιχεία του Voyager 2 δείχνουν με ακρίβεια πως έκανε το πέρασμα από την μία περιοχή στην άλλη την 5η Νοεμβρίου του περασμένου έτους, όταν και βγήκε από την ηλιόσφαιρα – τη… «φούσκα» που δημιουργείται γύρω από τον ήλιο και η οποία, στην ουσία, αποτελεί το πεδίο επιρροής του.
 
Χρειάστηκε λιγότερο από μία ημέρα για να γίνει η μετάβαση από το θερμό και χαμηλής πυκνότητας πλάσμα που υπάρχει στην ηλιοπάθεια στο ψυχρό, υψηλότερης πυκνότητας πλάσμα του διαστρικού διαστήματος. Κατά κάποιον τρόπο, υπάρχει μία ισορροπία μεταξύ αυτών των δύο περιοχών και οι επιστήμονες θεωρούν ότι έχει να κάνει με την πυκνότητά τους.
Το 2012, το Voyager 1 είχε καταφέρει, επίσης, να κάνει το ίδιο ταξίδι. Ωστόσο τα ευρήματά του δεν μπορούσαν να στηριχθούν με αποδείξεις λόγω ενός χαλασμένου μηχανήματος.
«Είναι ένα υπέροχο ταξίδι που ξεκίνησε με την εκτόξευση δύο διαστημοπλοίων το 1977 για να ερευνήσουν στον Δία και τον Κρόνο», σημείωσε ο Ed Stone, μέλος της επιστημονικής ομάδας του Voyager από το 1975 και καθηγητής φυσικής στο Ινστιτούτο Τεχνολογίας της Καλιφόρνια, που συνυπογράφει την έρευνα.
«Το ταξίδι μας πηγαίνει όλο και βαθύτερα μέσα στο διάστημα», προσέθεσε, τονίζοντας πως υπήρχαν πολλές άγνωστες μεταβλητές που έκαναν το ταξίδι του Voyager εξαιρετικά δύσκολο.
Αυτό που ανακάλυψαν οι επιστήμονες σε αυτές τις αποστολές είναι πως σωματίδια από κάθε μία από τις δύο πλευρές… χύνονται στο σύνορό τους, δημιουργώντας ένα στρώμα μεταξύ της ηλιοπάθειας και του διαστρικού διαστήματος.
