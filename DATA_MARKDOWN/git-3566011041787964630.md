
# تکذیب بازداشت «الصرخی»/ تحرکات افراد ناشناس در نجف اشرف/ اهدای خون از سوی حشد شعبی به مردم

Published at: **2019-11-07T18:44:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545507.html/%D8%AA%DA%A9%D8%B0%DB%8C%D8%A8-%D8%A8%D8%A7%D8%B2%D8%AF%D8%A7%D8%B4%D8%AA--%D8%A7%D9%84%D8%B5%D8%B1%D8%AE%DB%8C---%D8%AA%D8%AD%D8%B1%DA%A9%D8%A7%D8%AA-%D8%A7%D9%81%D8%B1%D8%A7%D8%AF-%D9%86%D8%A7%D8%B4%D9%86%D8%A7%D8%B3-%D8%AF%D8%B1-%D9%86%D8%AC%D9%81-%D8%A7%D8%B4%D8%B1%D9%81--%D8%A7%D9%87%D8%AF%D8%A7%DB%8C-%D8%AE%D9%88%D9%86-%D8%A7%D8%B2-%D8%B3%D9%88%DB%8C-%D8%AD%D8%B4%D8%AF-%D8%B4%D8%B9%D8%A8%DB%8C-%D8%A8%D9%87-%D9%85%D8%B1%D8%AF%D9%85)

صدور حکم احضار برخی مسئولان عراقی، اقدام افراد ناشناس در بستن اجباری یک دانشکده در نجف اشرف و تکذیب خبر بازداشت الصرخی که وی را از عوامل خرابکاری‌‌ها و درگیری‌ها در کربلای معلی می‌دانند، و اقدام انسان‌دوستانه حشد شعبی از جمله خبرهای عراق است.
به گزارش شبکه اطلاع رسانی راه دانا؛ خبرگزاری رسمی عراق، خبر اخیر برخی رسانه‌ها مبنی بر بازداشت محمود الصرخی از عاملان خرابکاری و درگیری در کربلای معلی را تکذیب کرد. این رسانه گزارش داد : پلیس کربلا شایعه دستگیری الصرخی را تکذیب کرد.
اخیرا برخی منابع خبری از جمله سایت المسله از دستگیری محمود الصرخی خبر داده بودند. الصرخی فرد روحانی‌نمایی است که وی را از عوامل اصلی ناامنی و درگیری‌ها و طرفدارانش را متهم اصلی در حمله به کنسولگری ایران در کربلای معلی می‌دانند. الصرخی که از عوامل اطلاعاتی رژیم بعثی سابق عراق بوده، خود را به دروغ مرجع تقلید معرفی و ادعا کرد  که آیت الله است، وی حتی مدعی ارتباط با امام زمان(عج) هم شده است.
الصرخی در سال 1393(2014 میلادی) و هنگام بروز فتنه داعش، به مخالفت با فتوای جهاد کفایی آیت الله سیستانی مرجع عالی دینی عراق برای بسیج مردمی و مقابله با این گروه تروریستی تکفیری برخاست و حتی مدعی شد که عناصر داعش از اهل سنت بوده و به دست گرفتن سلاح علیه داعش حرام است، وی به زعم خود فتوای آیت الله سیستانی را هم باطل اعلام کرده بود.
صدور احکام احضار برای برخی مقامات و مسئولان عراقی
خبرگزاری رسمی  عراق همچنین از صدور حکم احضار استاندار سابق بصره و برخی کارکنان استانداری بصره از سوی دادگاه تحقیق ویژه مسائل شفاف سازی خبر داد.
همچنین هیئت شفاف سازی عراق از صدور حکم احضار رئیس شورای استان دیالی و معاونان وی و تمام اعضای شورای استان که تعدادشان 26 نفر است بر اساس احکام ماده 340 خبر داد.
هیئت شفاف سازی عراق اوایل ماه جاری از صدور 60 حکم دستگیری و احضار نمایندگان و مسئولان محلی به اتهام فساد و زیان رساندن به بیت المال خبر داده بود.
این هیئت همچنین برای یکی از نمایندگان پارلمان عراق احضاریه فرستاده است.
اقدام افراد ناشناس در بستن دانشکده آموزش دختران در نجف اشرف
شاهدان گزارش دادند که افرادی، اساتید و دانشجویان آموزش دختران در نجف اشرف را وادار به بستن دانشکده کردند.
شبکه السومریه به نقل از شاهدان گزارش داد این افراد ناشناس وارد ساختمان دانشکده دخترانه در محله الامیر شدند و اساتید و دانشجویان را مجبور کردند تمام بخش‌های دانشکده را ترک کنند، آنها شعار می‌دادند که «اعتصاب اعتصاب در نجف، کار خیر»
السومریه همچنین از اقدام نیروهای حشد شعبی در اهدای خون به تظاهرات کنندگانی که در جریان تظاهرات در نجف اشرف مجروح شدند، خبر  داد.
تاکید ائتلاف الفتح بر اجماع سیاسی درباره تعدیل قانون انتخابات
یک عضو ائتلاف الفتح از وجود اجماع سیاسی درباره تغییر قانون انتخابات و جایگزینی کمیساریای عالی انتخابات خبر داد. عامر الفایز از رهبران ائتلاف الفتح امروز پنجشنبه از متقاعد شدن تمام فراکسیون‌های پارلمانی برای تغییر قانون انتخابات و تغییر اعضای کمیساریای عالی مستقل انتخابات خبر داد و گفت در صورت انجام این تغییرات، انتخابات پارلمانی زودهنگام برگزار خواهد شد.
الفایز به پایگاه خبری المعلومه گفت فراکسیون‌های پارلمانی به این باور کامل رسیده‌اند که قانون انتخابات و کمیساریای عالی انتخابات کاملا تغییر کند. وی افزود این باور در راستای پاسخگویی گروه‌های سیاسی به تمایل ملت و خواسته‌های تظاهرات کنندگان قرار دارد.
وی افزود جلسات آتی پارلمان عراق شاهد بررسی تغییر و جایگزینی کمیساریای عالی انتخابات خواهد بود و در صورت تغییر و انتخاب کمیساریای جدید برای انتخابات، احتمالا انتخابات پارلمانی زودهنگام برگزار خواهد شد.
کمیته اصلاح قانون اساسی که اخیرا از سوی پارلمان عراق تشکیل شد، وجودی طرحی برای عدم ترکیه این کمیته بر ماده 142 را اعلام و ارسال نامه‌ای به دادگاه فدرال برای جایگزینی ماده 142 با ماده 126 قانون اساسی را تکذیب کرد.
مهمترین نکات مطرح شده در کنفرانس مطبوعاتی فراکسیون پارلمانی صادقون :
حمایت از تظاهرات مسالمت آمیز و ادامه آن بهترین راه برای تحقق خواسته‌هاست، گریزی از تغییرات در قانون اساسی و انجام  اصلاحات در قوای مجریه و مقننه نیست. شکل نظام سیاسی باید از پارلمانی به شبه ریاستی تغییر یابد.
کمیساریای عالی انتخابات باید منحل شود و کمیته دیگری تشکیل و قانون انتخابات هم تغییر کند.
خواهان انحلال شوراهای استانی و شهر و انتخاب مستقیم استاندار توسط مردم هستیم.
ماده 18 قانون اساسی باید فعال شود که بر اساس آن افراد دو تابعیتی حق تصدی مناصب بلندپایه را ندارند.
قوانین نفت و گاز و تامین اجتماعی و دادگاه فدرال باید تصویب شود.
اینکه ماده 49 قانون اساسی ویژه تعداد کرسی‌های پارلمانی تعدیل شود که بر اساس آن، برای هر 250 هزار نفر یک کرسی در پارلمان وجود داشته باشد.
حل مشکل بیکاری و تسریع در فعال کردن بخش خصوصی و کاهش سن بازنشستگی و کاهش تعداد کارگران خارجی و مبارزه با فساد از دیگر مسائل مطرح شده در کنفرانس فراکسیون پارلمانی صادقون است.
اهدای خون از سوی حشد شعبی به تظاهرات کنندگان در نجف اشرف
رسانه‌های عراق از اقدام نیروهای حشد شعبی در اهدای خون به مجروحان تظاهرات نجف اشرف خبر دادند.
تیپ دوم حشد شعبی امروز پنجشنبه اقدام به اجرای برنامه اهدای خون به مجروحان تظاهرات در نجف اشرف اعم از تظاهرات کنندگان و نیروهای امنیتی کرد.
سرتیپ شیخ طاهر الخاقانی فرمانده این تیپ در بیانیه‌ای گفت تیپ دوم حشد شعبی همانطور که در صف نخست لبیک گفتن به ندای مرجعیت و مسابقه در جانفشانی و ایثار برای این کشور عزیز قرار داشته، و همانطور که در خاکریزهای مقدم نبرد با تروریسم و نیز مشارکت در دفع خطر سیل و سیلاب در برخی مناطق جنوبی و ارائه خدمات رسانی به مردم نقش داشته، امروز برنامه اهدای خون را اجرا کرده است و با این اقدام، پیام روشنی به جهانیان ارسال کرد مبنی بر اینکه حشد شعبی در کنار تظاهرات کنندگان مسالمت جو و نیز در کنار نیروهای امنیتی قرار دارد. وی افزود برنامه اهدای خون برای تقویت و ارائه خدمات مطلوب به این مجروحان صورت گرفته است.
ازسرگیری فعالیت در بندر ام قصر و پالایشگاه نفت الناصریه
خبرگزاری رویترز گزارش داد فعالیت در بندرگاه ام قصر در استان بصره و پالایشگاه الناصریه در جنوب عراق پس از رفتن معترضان ازسرگرفته شده است.
 
