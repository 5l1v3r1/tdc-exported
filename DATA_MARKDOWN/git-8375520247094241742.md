
# Кличко показав, як Київ бореться з незаконними МАФами (фото, відео)

Published at: **2019-11-04T10:27:13+00:00**

Author: ****

Original: [ГЛАВКОМ](https://glavcom.ua/kyiv/news/klichko-pokazav-yak-kijiv-boretsya-z-nezakonnimi-mafami-foto-video-637520.html)

З 2014 року у столиці демонтували близько 12,5 тис. МАФів, тільки цього року - понад 1,6 тис. Про це мер Києва Віталій Кличко повідомив у дописі до відео, що опублікував у Facebook, і в якому показав, як демонтують незаконні тимчасові споруди.
«Ми продовжуємо очищувати столицю від МАФів, що псують вигляд наших вулиць, створюють незручності біля зупинок громадського транспорту і в підземних переходах. Системне прибирання Києва від незаконних ларьків розпочали влітку 2014 року. Було чимало спротиву, погроз інспекторам та, навіть, фізичного протистояння під час демонтажів. Але з того часу прибрали близько 12,5 тисяч МАФів. Тільки з початку цього року було демонтовано понад 1,6 тис. незаконних тимчасових споруд і торгових точок - від найменшого лотка-штендера з овочами-фруктами до ангарів площею в 500-800 квадратних метрів», - підкреслив Кличко. 
Також, за словами мера Києва, демонтують авто, що без будь-яких дозволів намагаються продавати каву та фастфуд, самовільно встановлені літні майданчики кафе, барів та ресторанів, незаконні огорожі. А також - незаконні гаражі, автомийки, складські приміщення. Демонтують тільки ті споруди, що працюють без дозвільних документів. Адже понад 5 тисяч столичних МАФів – законні. За планом, в місті має бути 6,5 тисяч торгових кіосків, пересувних кав’ярень та інших тимчасових споруд.   
