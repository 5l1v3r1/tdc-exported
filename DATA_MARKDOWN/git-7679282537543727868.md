
# पीएमसी बैंक की एक और जमाकर्ता की मौत, अब तक 7 खातेदार की जा चुकी है जान

Published at: **2019-11-01T19:08:19+00:00**

Author: **एजेंसी,मुंबई**

Original: [https://www.livehindustan.com](https://www.livehindustan.com/national/story-another-64-year-old-pmc-bank-depositor-dies-after-heart-attack-2827879.html)

घोटाले से घिरे पंजाब एंड महाराष्ट्र कोऑपरेटिव (पीएमसी) बैंक की 64 वर्षीय जमाकर्ता की पड़ोसी नवी मुंबई में दिल का दौरा पड़ने के कारण मौत हो गयी। उनके परिवार ने शुक्रवार को यह जानकारी दी। बैंक में 4,355 करोड़ रुपये का घोटाला सामने आने और आरबीआई द्वारा धन निकासी पर लगाए प्रतिबंधों के बाद कुलदीप कौर विज (64) पीएमसी बैंक की सातवीं जमाकर्ता हैं जिनकी मौत हो गयी है। 
नवी मुंबई के खारघर इलाके में सेक्टर 10 में रहने वाली कौर की मंगलवार रात को एक अस्पताल में मौत हो गयी। उनके पति वरिंदर सिंह विज (74) ने बताया कि वह बैंक में अपना पैसा फंसे होने को लेकर चिंतित थी और टीवी पर जमाकर्ताओं के प्रदर्शन के बारे में खबरें देखने के बाद थोड़ा तनाव में थीं।
उन्होंने बताया कि कौर को अस्पताल में भर्ती कराया गया लेकिन इलाज के दौरान उन्हें मृत घोषित कर दिया गया। जीटीबी नगर में गुरु तेग बहादुर हाई स्कूल में कोच के तौर पर काम करने वाली विज का पीएमसी बैंक में वेतन का खाता था।
उन्होंने कहा, ''हमारे पास स्वास्थ्य बीमा की किश्त चुकाने के लिए पैसे नहीं थे। अभी तक सात जमाकर्ताओं की मौत हो चुकी है। बैंक को और कितनी मौतों की जरूरत है?
