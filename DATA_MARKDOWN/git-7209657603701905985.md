
# Bambina morta nel Reno, la perizia: E' annegata

Published at: **2019-11-05T11:00:09+00:00**

Author: **NICOLA BIANCHI**

Original: [il Resto del Carlino](https://www.ilrestodelcarlino.it/bologna/cronaca/bambina-morta-reno-perizia-1.4870055)

Bologna, 5 novembre 2019 - La piccola Blessing Okojie, 7 anni, è morta per annegamento. E, secondo il consulente tecnico dalla Procura, Federica Fersini, sarebbe rimasta in acqua tra i 3 e i 5 minuti. «Una risposta – attacca subito l’avvocato Marco Giampaoli che, con la collega Giada Palandri, rappresenta la famiglia della bambina – che ora non può non richiedere un vaglio dibattimentale». Eccola l’attesa verità dell’autopsia, richiesta dal pubblico ministero Flavio Lazzarini, per fare chiarezza una volta per tutte sulla tragedia della bambina di origini camerunensi, che viveva a Spazzavento (Prato) con i due fratellini, 3 e 5 anni, e i genitori. Un documento già confluito nel fascicolo aperto per omicidio colposo, ma ancora a modello 44, cioè senza indagati.

        LEGGI ANCHE Bimba morta nel fiume durante la gita, "Decesso per annegamento" - "Fateci capire cosa è successo" - L'autopsia: "Morta per annegamento"
      
Era il 4 luglio quando nel Reno, a Molino del Pallone, a cavallo tra il Bolognese e la Toscana, Blessing veniva trovata senza vita. Il suo corpicino era stato raccolto in meno di mezzo metro d’acqua, al parco fluviale, meta scelta dalla parrocchia pistoiese di San Bartolomeo per il campo solare. Blessing, con il fratellino più piccolo e una novantina di altri bambini, accompagnati da 15 operatori, secondo le ricostruzioni dei carabinieri, all’ora di pranzo era a fare il bagno con un’amichetta. Poi la tragedia. Il primo a intervenire era stato uno dei responsabili del centro estivo il quale, dopo averla portato fuori dall’acqua, aveva iniziato a rianimarla. Sul posto erano arrivate anche un’ambulanza da Porretta, un’automedica da Marano e l’eliambulanza di Pavullo, che in mancanza di uno spazio per l’atterraggio, aveva sbarcato due soccorritori con il verricello nel letto del Reno. «Nell’atto vengono esclusi il malore, – ripren de l’avvocato – la congestione e danni cagionati da terzi, come una possibile caduta. Il corpo non aveva alcun danno». C’è anche un altro aspetto importante, riportato nel lavoro del tecnico della Procura: il lasso di tempo durante il quale la bimba sarebbe rimasta sott’acqua. Tra i 3 e i 5 minuti, tempo dell’annegamento in acqua dolce (diversamente, la durata complessiva in acqua di mare, varia tra i 6 e 7 minuti. Il tutto, però, può cambiare notevolmente nei singoli casi).

        LEGGI  ANCHE Bimba morta nel Reno, aperta un'inchiesta per omicidio colposo
      
«Vogliamo la verità», continuano a gridare Adesuwa e Benson Okojie, genitori di Blessing, quel 4 luglio al suo primo giorno di campo scuola. La madre, l’aveva mandata perché da poco aveva trovato un lavoro temporaneo; mentre il padre, pastore protestante, l’estate scorsa era impiegato all’aeroporto di Firenze. «Ora – continua l’avvocato Giampaoli – aspettiamo di capire quali decisioni prenderà la Procura. Due le strade ipotetiche: archiviare o iscrivere nel registro degli indagati per omicidio colposo chi era addetto alla sorveglianza della bambina». I genitori, intanto, proprio nei giorni scorsi hanno chiesto di poter vedere di persona il luogo dove ha perso la vita la figlia. E in quel doloroso sopralluogo a Molino del Pallone, saranno accompagnati presto dai loro avvocati. «Soffrono tantissimo – conclude Giampaoli –, stanno cercando anche un nuovo alloggio su Pistoia perché l’attuale abitazione, quella che ha visto crescere la loro Blessing, evoca in tutti ricordi devastanti». © RIPRODUZIONE RISERVATA
Iscriviti alla newsletterRimani sempre aggiornato sulle notizie nazionaliAccedi per Iscriverti
