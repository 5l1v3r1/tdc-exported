
# Bjarte Myrhol akuttinnlagt

Published at: **2019-11-07T15:26:00+00:00**

Author: **Øyvind Godø**

Original: [Dagbladet.no](https://www.dagbladet.no/sport/bjarte-myrhol-akuttinnlagt/71795010)

Norges landslagskaptein Bjarte Myrhol ble onsdag akuttinnlagt og operert. Det skriver Myrhols danske klubb Skjern Håndbold i en pressemelding.
Det hele skyldes en alvorlig tarminfeksjon, beskrevet som et hull på tarmen, kalt diverticulitis på fagspråket.
Myrhol har over en lengre periode slitt med infeksjon i tarmene.
Dette er andre gang på fire måneder at Myrhol blir akuttinnlagt.

        - Vi føler med Bjarte og familien, som har vært igjennom mye de siste månedene. Vi vet ikke mye på nåværende tidspunkt annet enn at vi kommer til å savne ham utrolig mye, sier Skjerns styreforman Carsten Thygesen i en pressemelding.
      
- Alle i og rundt Skjern håndball sender familien de beste tanker og håper at vi snart får vår kaptein tilbake på håndballbanen.
Den norske håndballstjerna er ute på ubestemt tid fra håndballarenaen.

        Myrhol har bidratt sterkt til å få Norge til VM-finalen to ganger. Norge er sammen med Sverige og Østrig verter for EM i januar, men det er foreløpig uvisst om Myrhol kan delta der.
      
- Det viktige for Bjarte nå er å få den beste behandlingen og oppfølgingen. Vi kommer til å holde løpende kontakt med ham og Skjern i tiden som kommer. Samtidig vil vi nå ønske ham riktig god bedring, sier landslagssjef Christian Berge til handball.no.
EM spilles i perioden 10. til 26. januar 2020.
