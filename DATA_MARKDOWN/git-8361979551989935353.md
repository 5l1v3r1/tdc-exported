
# Кабмін визначився, кому довірити захист бізнесу

Published at: **2019-11-04T18:20:00+00:00**

Author: ****

Original: [НВ](https://nv.ua/ukr/biz/economics/zahist-biznesu-kabmin-zatverdiv-sklad-komisiji-z-pitan-zahistu-biznesu-novini-ukrajini-50051577.html)

У Комісію з питань захисту бізнесу, створену при уряді, увійшли 10 осіб. Її головою став прем'єр-міністр Олексій Гончарук. Відповідна постанова Кабміну опублікована на Урядовому порталі.
Читайте також:
Анатолій ЯровийЧому поява комісії із захисту бізнесу — поганий сигнал
Секретарем Комісії стане радник прем'єр-міністра. До її складу увійдуть заступники міністрів юстиції, економіки, внутрішніх справ, а також заступник директора Держбюро розслідувань. За погодженням до складу комісії входять бізнес-омбудсмен, секретар Національної інвестиційної ради, заступник голови СБУ і заступник директора НАБУ.
Як зазначається, Комісія створена для «поліпшення бізнес-клімату в Україні та створення умов для залучення інвестицій, шляхом захисту бізнесу від незаконного впливу представників влади».
Комісія розробить вимоги до звернень (скарг). Перед безпосереднім розглядом Комісією, скаргу буде попередньо оцінювати бізнес-омбудсмен. Для цього відведено максимальний термін — три робочих дні. Потім звернення розглядаються Комісією, а рішення за необхідності публікується на офіційному сайті Кабміну.
Повноваження комісії дозволяють їй ініціювати притягнення до відповідальності за порушення норм законодавства представників держорганів, органів місцевого самоврядування та посадових осіб.
Як повідомлялося, рішення про створення Комісії з питань захисту бізнесу Кабмін ухвалив 16 жовтня.
