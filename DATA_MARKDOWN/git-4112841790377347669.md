
# Conor McGregor dostal za napadnutie dôchodcu v bare pokutu 1 000 €

Published at: **2019-11-01T21:33:00+00:00**

Author: **Daniel Mikolášik**

Original: [REFRESHER](https://refresher.sk/76120-Conor-McGregor-dostal-za-napadnutie-dochodcu-v-bare-pokutu-1-000)


        Nie je to však prvýkrát, čo má temperamentný Ír opletačky so zákonom.
      
Bývalý majster ľahkej váhy organizácie UFC Conor McGregor si vypočul svoj rozsudok v súvislosti s fyzickým napadnutím dôchodcu v jednom z dublinských barov. Zápasník sa priznal k obvineniu a svoj čin oľutoval. Súd mu nariadil vyplatiť pokutu vo výške 1 000 €. Informuje o tom stanica BBC.
Vo videu, ktoré v auguste tohto roka zverejnil portál TMZ Sports, mal Conor v hlavnom meste Írska zájsť do miestneho baru a po slovnej potýčke napadnúť staršieho muža. Incident sa stal ešte v apríli, no video sa dostalo na internet až v lete.
MMA zápasník prišiel do baru a rozhodol sa pozvať miestnych štamgastov, sediacich za barom, na jedno kolo jeho obľúbenej írskej whiskey značky Proper No. Twelve. Jeden z mužov menom Desmond Keogh však McGregora odmietol. Takúto odpoveď celosvetová hviezda rozhodne nečakala, a tak položila pohár priamo pred neho. Postarší štamgast opäť odpovedal, že nemá záujem.
Na kamerových záberoch z krčmy je už len vidieť, ako Conor nečakane vystrelí svoju notoricky známu ľavú päsť a udrie dotyčného dôchodcu, ktorý sa odmietol nechať pozvať od azda najznámejšieho MMA bojovníka. Na prekvapenie starček aj napriek silnému úderu zostal sedieť na stoličke a tváril sa, akoby sa nič nestalo.
31-ročný zápasník, ktorý oznámil svoj odchod do športového dôchodku v marci tohto roka, sa k incidentu vyjadril už v auguste. „Nezáleží na tom, čo sa tam vtedy stalo. Nezachoval som sa správne. Ten starší muž si nezaslúžil, aby to dopadlo tak, ako to dopadlo,“ povedal McGregor pre ESPN ešte v čase, keď sa kauza prevalila.
Poškodený údajne prijal ospravedlnenie od Conora. Nie je to však prvýkrát, čo mal Ír opletačky so zákonom. V minulosti rozbil telefón fanúšikovi v Miami či hodil vozík a rozbil okno autobusu s bojovníkmi, ktorí odchádzali z tlačovky pred UFC 223 v newyorskom Barclays Center.
