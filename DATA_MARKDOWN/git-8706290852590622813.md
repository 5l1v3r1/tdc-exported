
# Η απάντηση του υπουργείου Προστασίας του Πολίτη στον ΣΥΡΙΖΑ

Published at: **2019-11-06T20:32:00+00:00**

Author: ****

Original: [enikos.gr](http://www.enikos.gr/politics/682741/i-apantisi-tou-ypourgeiou-prostasias-tou-politi-ston-syriza)

Απάντηση στην ανακοίνωση του ΣΥΡΙΖΑ για τις δηλώσεις του υπουργού Προστασίας του Πολίτη Μιχάλη Χρυσοχοΐδη έδωσε το Υπουργείο Προστασίας του Πολίτη σημειώνοντας μεταξύ άλλων ότι «στην ανακοίνωση του ο ΣΥΡΙΖΑ θίγει 3 σημεία που για κακή του τύχη τα απαντά με δική του ανακοίνωση για το ίδιο θέμα το Ευρωπαϊκό Κοινοβούλιο».
Αναλυτικά όσα αναφέρει η ανακοίνωση του υπουργείου Προστασίας του Πολίτη:
«Το γραφείο Τύπου του ΣΥΡΙΖΑ εξέδωσε ανακοίνωση για το μεταναστευτικό με αφορμή την παρουσία και ομιλία του Υπουργού Προστασίας του Πολίτη Μιχάλη Χρυσοχοΐδη στην Επιτροπή Πολιτικών Ελευθεριών του Ευρωπαϊκού Κοινοβουλίου.
Στην ανακοίνωση του ο ΣΥΡΙΖΑ θίγει 3 σημεία που για κακή του τύχη τα απαντά με δική του ανακοίνωση για το ίδιο θέμα το Ευρωπαϊκό Κοινοβούλιο.
Μιλά ο ΣΥΡΙΖΑ για καταστροφική ανεπάρκεια διαχείρισης που τάχα «ομολόγησε» ο υπουργός. Το κοινοβούλιο αναφέρει πως «οι περισσότεροι βουλευτές επαίνεσαν τις προσπάθειες που καταβάλλουν οι αρχές της Ελλάδας».
Αναφέρεται μετά ο ΣΥΡΙΖΑ σε κραυγαλέα κατάργηση βασικών κανόνων του προσφυγικού δικαίου, βάσει των οποίων η χώρα οδηγείται σε διεθνή απομόνωση. Το Ευρωπαϊκό κοινοβούλιο αναφέρει πως οι βουλευτές «κατέκριναν το έλλειμα αλληλεγγύης από τα άλλα κράτη μέλη της ΕΕ». Αξίζει παράλληλα να σημειωθεί πως σήμερα ο αρμόδιος Γάλλος υπουργός ανακοίνωσε 20 νέα μέτρα για το άσυλο, που στηρίζονται σε δύο άξονες: αυστηροποίηση και ανθρωπισμό. Αυτολεξεί ότι αναφέρεται και στον ελληνικό νόμο. Μεταξύ των μέτρων η παροχή ασφαλιστικής κάλυψης όχι με την είσοδο στη χώρα αλλά τρεις μήνες μετά και για ειδικές εξετάσεις 9 μήνες μετά. Όπως χαρακτηριστικά είπε το σύστημα ασύλου χρησιμοποιήθηκε για ιατρικό τουρισμό σε πολλές περιπτώσεις. Καμία αναφορά λοιπόν από το κοινοβούλιο για θέματα δικαίου, παράλληλος με την Ελλάδα δρόμος στην πολιτική ασύλου από την Γαλλία.
Στο τελευταίο σημείο ο ΣΥΡΙΖΑ αυτοθαυμάζεται για το δικό του έργο στο προσφυγικό εξηγώντας πως διεθνοποίησε το θέμα και με πόση επάρκεια το διαχειρίσθηκε. Η επάρκεια δεν σχολιάζεται, ξεχειλίζει στα στρατόπεδα και στα νησιά. Όσο για την διεθνοποίηση πάλι το Ευρωπαϊκό κοινοβούλιο αναφέρει πως οι βουλευτές «τόνισαν τις φρικτές συνθήκες στις οποίες διαβιούν χιλιάδες αιτούντες άσυλο στα νησιά της Ελλάδας. Οι ευρωβουλευτές καταδίκασαν τον υπερπληθυσμό στις εγκαταστάσεις, την έλλειψη βασικής περίθαλψης και την απουσία μέτρων προστασίας των πιο ευάλωτων ομάδων, μεταξύ άλλων προβλημάτων.». Η καταγγελία των βουλευτών για την ντροπή της Μόριας και της Σάμου είναι αυταπόδεικτα η πιο τρανταχτή διεθνοποίηση.
Ο Υπουργός με την ομιλία του πέτυχε αυτή την αντίδραση του κοινοβουλίου. Δηλαδή προκάλεσε μια ανακοίνωση που επιβεβαιώνει τις Ελληνικές θέσεις για Ευρωπαϊκή, αλληλεγγύη και διαχείριση του μεταναστευτικού-προσφυγικού, μια ανακοίνωση που προσπαθεί να ευαισθητοποιήσει την Ευρωπαϊκή κοινή γνώμη στην δραματική κατάσταση των νησιών του Αιγαίου.
Οι Ευρωβουλευτές με την ανακοίνωσή τους ανταποκρίθηκαν στην έκκληση του Υπουργού. Ο ΣΥΡΙΖΑ πάλι δεν κατάλαβε, ο ΣΥΡΙΖΑ είναι πάλι αλλού, εξακολουθεί στον μοναχικό δρόμο ενός παράλληλου σύμπαντος, όπου όποιος διαμαρτύρεται είναι ρατσιστής, όπου το δίκαιο παραβιάζεται-και στην Γαλλία προφανώς-, ο ΣΥΡΙΖΑ καταγγέλλει, καταγγέλλει συλλήβδην, αδιάκριτα και ασταμάτητα.
Ευτυχώς η πολιτική δεν καθορίζεται πια, η Ελλάδα δεν κυβερνάται πλέον από τον επαρκή ΣΥΡΙΖΑ».
