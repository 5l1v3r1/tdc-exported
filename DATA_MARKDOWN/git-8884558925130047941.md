
# Kaj je nujno preveriti pred zimo?

Published at: **2019-11-07T14:59:52+00:00**

Author: **Artur Švarc**

Original: [Primorske novice](https://www.primorske.si/zanimivosti/kaj-je-nujno-preveriti-pred-zimo)


        Po indijanskem poletju se je v začetku novembra jesen končno odločila, da gre proti zimi. To pomeni tudi nekaj napotkov za vaše jeklene konjičke.
      
Najprej: s 15. novembrom obvezne zimske gume, nekateri prelazi pa so že zdaj pobeljeni. A še pred snežnimi padavinami pričakujemo jesensko deževno obdobje, temperature blizu ledišča pa lahko pomenijo tudi spremenjene pogoje na asfaltni podlagi. Kaj lahko storite sami, da bo prehod v temni del leta bolj enostaven?
1. Preverite vse žarnice v lučeh na vašem avtomobilu in jih po potrebi zamenjajte. Luči naj bodo redno očiščene umazanije, da boste bolje videli (in bili vidni).
2. Ne odlašajte z menjavo gum za zimske, kakšen teden prej pomeni tudi manj gneče pri vulkanizerjih, prav tako preverite globino profila in redno tudi tlak v gumah.
3. Preverite stanje akumulatorja. Prehod v deževno in hladnejšo dobo preseneti mnoge voznike s praznim akumulatorjem, sploh če je avto v vlažnem okolju in če dlje časa stoji.
4. Preverite čistilo za vetrobransko steklo. Po potrebi s seboj vozite večjo plastenko že pripravljene tekočine za dolivanje. Ni večje težave kot umazane šipe s prazno posodo za čistilo.
5. Preverite hladilno tekočino v motorju, sploh sredstvo proti zmrzovanju. Motor, hlajen samo z vodo in temperature pod ničlo ne dajejo ravno najboljšega rezultata za dolgo življenje motorja.
6. Preverite stanje brisalcev. Strgana guma pomeni, da bodo umazanijo le razmazali. Preverite tako sprednje kot zadnje brisalce, če jih vaš avto ima. In ko bo na steklu zmrzal, nikar ne uporabljajte brisalcev za čiščenje, saj jih s tem pospešeno uničite. Vsekakor naj ima vaš avto na dostopnem mestu tudi strgalo za led.
