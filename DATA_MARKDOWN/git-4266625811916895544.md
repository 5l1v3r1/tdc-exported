
# ЗСУ готуються до розведення сил у Петрівському

Published at: **2019-11-07T05:32:00+00:00**

Author: ****

Original: [ZIK.UA](https://zik.ua/news/2019/11/07/zsu_gotuyutsya_do_rozvedennya_syl_u_petrivskomu_1685555)


        Заходи з розведення сил у Петрівському планують розпочати 8 листопада за умови дотримання режиму "Тиша" на цій ділянці протягом 7 днів.
      
Про це повідомляє пресцентр штабу ООС.
"Українська сторона готується до розведення сил та засобів на ділянці №3 (Богданівка - Петрівське). Початок практичних заходів попередньо заплановано на 8 листопада 2019 року за умови дотримання режиму "Тиша" на цій ділянці протягом 7 діб", - йдеться у повідомленні.
Крім цього, у штабі зазначили, що на ділянці розведення №2 у Золотому на Луганщині продовжується технічне обстеження, розмінування доріг та очищення місцевості від вибухонебезпечних об'єктів. 
Зокрема, у цій операції задіяні 5 груп спеціалістів рятувальної служби України. За минулу добу вже було обстежено 10,4 гектара території та вилучено 9 вибухонебезпечних предметів. За попередньою інформацією,  роботи з розмінування триватимуть до 9 листопада.
