
# הדירקטוריון אישר למליסרון להגיש הצעה לרכישת אחזקות מגדל בקניון רמת אביב

Published at: **2019-11-04T00:00:00+00:00**

Author: **אורנה יפת**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773041,00.html)

מליסרון בדרך לרכישת אחזקות נוספות בקניון רמת אביב: דירקטוריון חברת הנדל"ן שבשליטת ליאורה עופר אישר היום (ב') לחברה להגיש הצעת רכש לרכישת אחזקות חברת הביטוח מגדל בקניון. הדירקטוריון "הסמיך את הנהלת החברה לנהל משא ומתן עם מגדל ולחתום על מסמכי רכישת החזקות מגדל בקניון רמת אביב".
מליסרון היא בעלת השליטה ומחזיקה ב-73.4% מהבעלות על הקניון, מהקניונים המובילים בישראל שמושך קהל יעד ממעמד סוציו-אקונומי גבוה. הקניון מסווג בדוחותיה של מליסרון כ"נכס מהותי מאוד".
בחודש שעבר פרסמה מגדל, שמחזיקה ב-26.6% מחברת קניון רמת אביב, הבעלים של הקניון, מכרז למכירת מניותיה. מגדל מוכרת את האחזקות בקניון רמת אביב על רקע דרישות חוק הריכוזיות שמונע מגוף פיננסי להחזיק מעל 10% בגוף ריאלי.  
קניון רמת אביב כולל כ-32 אלף מ"ר. בספרים של מליסרון הוא רשום לפי שווי של 2.5 מיליארד שקל..
