
# USA zavedly nové sankce proti Íránu

Published at: **2019-11-01T01:19:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/usa-zavedly-nove-sankce-proti-iranu/1815816?utm_source=rss&utm_medium=feed)

Washington - Spojené státy zavedly nové sankce proti Íránu. Tentokráte se týkají sektoru stavebnictví, jakož i dodávek materiálů využitelných v jaderném a raketovém programu Teheránu. Oznámilo to americké ministerstvo zahraničí.
Stavebnictví v Íránu je podle šéfa americké diplomacie Mikea Pompea přímo či nepřímo kontrolováno revolučními gardami, složkou íránských ozbrojených sil, kterou Spojené státy řadí mezi teroristické organizace.
Rozhodnutí oznámené ministerstvem zahraničí podle agentur odráží snahu zvýšit ekonomický tlak na Írán. Ale současně ponechává dveře otevřené diplomacii dovolením práce zahraničních společností - evropských, ruských a čínských - na civilním programu v íránských jaderných zařízeních, aniž by jim hrozily americké sankce.
"Toto rozhodnutí umožní zachovat dohled nad civilním jaderným programem Íránu, sníží riziko šíření (zbraní hromadného ničení), omezí schopnost Íránu zkrátit 'čas průlomu' (potřebný pro výrobu dostatečného množství obohaceného uranu) k vytvoření jaderné zbraně a zabrání režimu v obnově míst klíčových z hlediska šíření (zbraní hromadného ničení)," uvedla resortní mluvčí.
Trump loni v květnu odstoupil od mezinárodní jaderné dohody s Íránem a proti Teheránu zavedl mimořádně rozsáhlá sankční opatření.
