
# У Зеленського пояснили, чому не публікуватимуть стенограму розмови з Трампом

Published at: **2019-11-01T03:58:16+00:00**

Author: ****

Original: [ГЛАВКОМ](https://glavcom.ua/country/politics/u-zelenskogo-poyasnili-chomu-ne-publikuvatimut-stenogramu-rozmovi-z-trampom-636867.html)

Офіс президента України не буде публікувати свою стенограму розмови із президентом США Дональдом Трампом.
Таку відповідь на запит народного депутата Олексія Гончаренка надав голова Офісу президента Андрій Богдан.
«Прийшла відповідь з Офісу президента. Публікувати версію розмови Трампа з Зеленським не будуть бо «не передбачений порядок публікації», - написав Гончаренко ввечері 31 жовтня у Facebook.
«А могли б опублікувати і закінчити всі розмови як в наших, так і в зарубіжних ЗМІ», — додав нардеп.
Як відомо, 31 жовтня Палата представників Конгресу США більшістю голосів проголосувала за визначення процедури імпічменту президента країни Дональда Трампа. Прийнятий документ передбачає проведення публічних слухань у ході розслідування проти Трампа і оприлюднення стенограм із закритих засідань, а також визначає, які права мають президент США і противники імпічменту в Конгресі.
Напередодні члени Палати представників Конгресу від Демократичної партії США поширили текст резолюції, яка санкціонує продовження розгляду з метою імпічменту президента Дональда Трампа.
Нагадаємо, 29 жовтня директор з європейських справ у Раді нацбезпеки США Олександр Віндман надав свідчення в Конгресі у справі про імпічмент Трампа. 
Повідомлялося, що Віндман став першою особою, яка надала свідчення у справі про імпічмент президента США і особисто була присутня при телефонній розмові між Трампом і Зеленським 25 липня.
