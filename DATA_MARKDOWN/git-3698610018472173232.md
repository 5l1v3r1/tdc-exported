
# У Харківській області зафіксували випадок дифтерії — МОЗ

Published at: **2019-11-01T17:50:00+00:00**

Author: ****

Original: [DT.ua](https://dt.ua/UKRAINE/u-harkivskiy-oblasti-zafiksuvali-vipadok-difteriyi-moz-328191_.html)

У Харківській області зафіксували випадок захворювання дифтерією, повідомила пресслужба Центру громадського здоров'я МОЗ України. Наразі жінка перебуває в лікарні.
"Сьогодні о 14:30 з Харківської області надійшло екстрене повідомлення про бактеріологічне виділення нетоксигенного штаму дифтерійної палички у хворої ангіною. Пацієнтка знаходиться в стаціонарі та отримує лікування антибіотиками", йдеться у повідомленні.
Вказано, що жінці не вводили сироватку у зв'язку з виділенням мікрооргнаізму, який не продукує токсин. Епідеміологи обласного Центру здійснюють заходи за місцем проживання та роботи пацієнтки. Всього обстежено 27 осіб, з якими контактувала жінка.
Нагадаємо, 1 серпня в Україні зафіксували перший у цьому році випадок захворювання на дифтерію. У Хмельницькому на дифтерію захворіла 21-річна мешканка міста, яка раніше пропустила щеплення за календарем.
21 жовтня до обласної клінічної лікарні Ужгорода було ушпиталено хворого на дифтерію студента з Індії, який навчається у місцевому університеті. Згодом  на лікарняних ліжках опинились ще двоє студентів. Під час профілактичного обстеження студентів, які контактували із захворілими, фахівці виявили ще 15 носіїв збудника дифтерії. Через складну епідемічну ситуацію у місті Ужгородська міська рада ініціювала засідання міської протиепідемічної комісії.
У столичному ліцеї на Позняках лабораторно також підтверджений один випадок захворювання на дифтерію серед учнів.
