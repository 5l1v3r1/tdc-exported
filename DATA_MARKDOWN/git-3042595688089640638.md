
# Spøker med svenskene

Published at: **2019-11-06T01:53:23+00:00**

Author: **Frode Andresen**

Original: [Dagbladet.no](https://www.dagbladet.no/nyheter/spoker-med-svenskene/71787576)

I oktober kunngjorde hotellkongen Petter Stordalen at han kjøper opp Ving-gruppen sammen med oppkjøpsfondene Altor og TDR Capital etter Thomas Cook-konkursen.

        - Jeg har mye hjerte og har fått med noen partnere som har mye hjerne, så det er en perfekt kombo, sa en energisk Stordalen.
      
Nå har svenske Mikael Vigvinter oppdaget at et av Stordalens første trekk har vært å spille svenskene et puss, melder Expressen. Da han skulle betale for en reise gjennom Ving, oppdaget han at selskapet betalingen skulle inn til, heter Bramserud Driftbolag AB.
Selskapet er oppkalt etter Jon Skolmen-karakteren Ole Bramserud i filmen «Sällskapsresan», som var svært populær i både Norge og Sverige på 80-tallet.
- Vi ble veldig usikre på om vi skulle betale. Tenk deg å gå til politiet at man har betalt penger til Bramserud. Da ville man ha blitt erklært idiot, sier Vigvinter.

        Ving kunne berolige svensken med at alt var i orden.
      
«Bramserud er et tilfeldig navn som benyttes, men som kommer til å erstattes. Og det er vår nye norske eier som syntes at det var morsomt med den norske koblingen til Ole Bramserud», skriver pressekontakt i Ving, Charlotte Hallencreut, til Expressen.
I dagene etter oppkjøpet mottok Stordalen kritikk. Stordalen og kona Gunnhild Stordalen har vist et brennende engasjement for klima- og miljøutfordringer.

        Samtidig sto det nylig oppkjøpte charterselskapet for utslipp av 890 000 tonn CO2 i 2018. I tillegg fløy Stordalen Skandinavia rundt i privatfly dagene etter oppkjøpet.
      
- Ving er det mest utslippsvennlige selskapet per passasjer. Nå har de begynt å blande inn biodrivstoff og fly i framtida kommer til å gå på det.
- Jeg har ikke troen på at globale megatrender endres over natta, men det kan gjøres mye bedre, svarte hotellkongen da han ble konfrontert med kritikken.
Ving innførte i april i år klimakompensasjon på alle sine reiser, som i praksis skal føre til at utslipp går ned andre steder.
