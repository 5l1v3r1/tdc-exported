
# El govern valencià aprova un pressupost per al 2020 de 17.000 milions, un 1,6% més que el d'enguany

Published at: **2019-11-01T10:28:23+00:00**

Author: ****

Original: [Ara.cat](https://www.ara.cat/paisvalencia/govern-valencia-pressupost-milions-enguany_0_2335566663.html)

El ple del Consell ha aprovat avui el projecte de pressupostos de la Generalitat Valenciana per al 2020, que s'eleven fins als 16.970 milions d’euros, un 1,6% més que els d’enguany. Per partides, les més importants són les de sanitat, educació i benestar social, que suposen un 55,6% del total. Per capítols, el de més dotació és el de despeses de personal (salaris), que ascendeix a 6.487 milions, la majoria, de nou, en sanitat i educació.
En concret, la conselleria de Sanitat Universal i Salut Pública és la que compta amb dotació més important, amb 6.765,1 milions, un 1% més que el 2019. Per contra, l'augment més gran ha sigut per al departament d'Igualtat i Polítiques Inclusives, que creixerà un 5,7% més, fins als 1.618 milions.
També augmenta notablement la dotació per a la conselleria d'Agricultura, Medi Ambient, Canvi Climàtic i Desenvolupament Rural, que rebrà un 4% més, fins als 422 milions, per, segons el conseller d'Hisenda, Vicent Soler, "lluitar contra el canvi climàtic".
Més limitat és l'increment dels recursos del departament d’Educació, Cultura i Esport, amb 4.419 i un 2,1% més. En el cas de la conselleria de Justícia, el creixement és de l'1,9%, fins als 505 milions. En el de la conselleria de Presidència, d’un 1,5%, fins als 213 milions, i així dotar el pla de que pretén limitar els efectes del Brexit.
La resta de conselleries es reparteixen així el pressupost: Hisenda i Model Econòmic, 337 milions (+1,9%); Economia Sostenible, Sectors Productius Comerç i Treball, 396 milions (+1%); Política Territorial, Obres Públiques i Mobilitat 355 milions (+1%); Participació i Transparència, 55 milions (+2,9%), i les dues noves conselleries: Innovació, Universitats, Ciència i Societat Digital, 977 milions, i Habitatge i Arquitectura Bioclimàtica, 165.

        "Exercici de responsabilitat davant la incertesa"
      
Tot i que el pla inicial era prorrogar els pressuposts del 2019, el conseller d'Hisenda, Vicent Soler, ha defensat que l'elaboració d'uns nous comptes és "un exercici de responsabilitat i autogovern", i que "en cap cas suposen una renúncia". En aquesta línia ha recordat que els pressupostos incorporen de nou la partida d'ingressos "reivindicativa" dels 1.325 milions d'euros per l'infrafinançament.
Segons Soler, els comptes tracten de fer front a "un escenari d'incerteses" com la ralentització de l'economia, el Brexit i "les limitacions derivades de la inexistència d'un govern espanyol" i d'uns nous pressupostos generals de l'Estat.
