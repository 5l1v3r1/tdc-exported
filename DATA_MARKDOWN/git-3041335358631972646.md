
# Χοακίν Κορτές : Στην Αθήνα ο βασιλιάς του φλαμένκο για δύο παραστάσεις

Published at: **2019-11-01T12:05:42+00:00**

Author: **TANEA Team**

Original: [ΤΑ ΝΕΑ](https://www.tanea.gr/2019/11/01/lifearts/xoakin-kortes-stin-athina-o-vasilias-tou-flamenko-gia-dyo-parastaseis/)

Μια παράσταση δεν είναι αρκετή για τον βασιλιά του Φλαμένκο που επιστρέφει στην Αθήνα! Έτσι μετά από την μεγάλη ζήτηση των εισιτηρίων για το Σάββατο 9 Νοεμβρίου, ο μοναδικός Χοακίν Κορτές (Joaquin Cortes) θα μας συναρπάσει με μια ακόμα παράσταση την Κυριακή 10 Νοεμβρίου, στο ξεκίνημα ενός νέου ταξιδιού συναισθημάτων κρατώντας την ουσία του χορού, την ψυχή. Ο διάσημος χορευτής και χορογράφος δίνει την ψυχή του σε μία νέα εντυπωσιακή παράσταση που έχει τίτλο “Esencia” και όπως φαίνεται μάγεψε και το ελληνικό κοινό που έκανε sold out την πρώτη παράσταση που είχε ανακοινωθεί μερικούς μήνες πριν.
Όπως έχει πει: «Αν δεν μπορείς να νιώσεις το φλαμένκο δεν μπορείς και να το χορέψεις… Το φλαμένκο αποτελεί ξεχωριστή αυθεντική κουλτούρα, που ξεκίνησε από τα χαμηλότερα στρώματα της κοινωνίας και γι’ αυτό συγκινεί τους πάντες. Η τέχνη του φλαμένκο μπορεί να βελτιωθεί, αλλά ποτέ δεν μαθαίνεται. Γεννιέσαι μ’ αυτό το χάρισμα».

        Διαβάστε επίσης : Άνοιξε η πλατφόρμα για τα υπερχρεωμένα νοικοκυρία - Τι πρέπει να κάνετε
      
Μάγος του φλαμένκο, sex symbol, μοντέλο του Αρμάνι, περιπλανώμενος Ρομά που υπερασπίζεται τη φυλή του ή ένας υπέροχος χορογράφος;Ο Χοακίν είναι όλα αυτά μαζί. Ένας καλλιτέχνης γεμάτος έμπνευση και πάθος, γεμάτος ενέργεια.
Ο Χοακίν Κορτές γεννήθηκε στην Κόρδοβα από οικογένεια Τσιγγάνων, μετακόμισε στη Μαδρίτη και σε ηλικία 12 ετών ξεκίνησε σπουδές χορού. Έγινε δεκτός στο Εθνικό Ισπανικό Μπαλέτο σε ηλικία 15 ετών και σύντομα προωθήθηκε ως σόλο καλλιτέχνης. Αφού εγκατέλειψε το Εθνικό Μπαλέτο, συμμετείχε σε διάφορες παραστάσεις δίπλα σε εξαιρετικές προσωπικότητες, όπως η Maya Plisetskaya, η Silvie Guillem και ο Peter Schauffuss.
Το 1992, μετά από μια παράσταση στο Θέατρο Champs Elyses στο Παρίσι, έφτιαξε τη δική του εταιρεία: Μπαλέτο Φλαμένκο Joaquin Cortes. Έκανε πρεμιέρα με την παράσταση “Cibayν” (που στα τσιγγάνικα σημαίνει «όμορφη»), και χαρακτηρίστηκε αριστούργημα από τους περισσότερους παραδοσιακούς χορευτές φλαμένκο. Πάθος, ένταση και λεπτομέρειες μοναδικής ομορφιάς. Στην παρουσίασή του στη Μαδρίτη με το έργο αυτό, η παράσταση ήταν επί 12 μέρες sold out. Αργότερα, έκανε την ίδια επιτυχία στην Κόρδοβα επιστρέφοντας στο Θέατρο «Zarzuela» (Μαδρίτη) στο Φθινοπωρινό Φεστιβάλ. Συνέχισε με επιτυχία στην Ρωσία στο Θέατρο Μπολσόι στη Μόσχα και στο Θέατρο Κίροφ στην Αγία Πετρούπολη, στη Γαλλία, στην Ιαπωνία, στην Ιταλία, στη Βενεζουέλα και στις Ηνωμένες Πολιτείες.  Τότε έκανε το ντεμπούτο του στον κινηματογράφο με τον Πέντρο Αλμοδόβαρ, ο οποίος του έδωσε έναν ρόλο στην ταινία «Το μυστικό μου λουλούδι» και στη συνέχεια έπαιξε  στην ταινία του Carlos Saura «Φλαμένκο».
Η δεύτερη παράσταση που ανέβασε ήταν το “Gipsy Passion” (“Τσιγγάνικο Πάθος”), η οποία έκανε πρεμιέρα το 1995 στο Θέατρο Albιniz στη Μαδρίτη και την παρακολούθησαν πάνω από 1 εκατομμύριο άνθρωποι. Η περιοδεία διήρκεσε 4 χρόνια και παίχτηκε σε πάνω από 30 χώρες και στις 5 ηπείρους.
Το 1996 σύστησε την Aida Gomez ως guest καλλιτέχνη (μετέπειτα έγινε γνωστή ως Διευθύντρια του Εθνικού Ισπανικού Μπαλέτου).Τον Ιανουάριο του 1999 μετακόμισε στη Νέα Υόρκη, όπου ήρθε σε επαφή με άλλες μουσικοχορευτικές τάσεις και ξεκίνησε συνεργασία με τη γνωστή χορογράφο Debbie Allen. Μαζί εργάστηκαν για την τελετή των 71ων Βραβείων Όσκαρ.
Τον Απρίλιο ίδρυσε στην Ισπανία το Ίδρυμα Gitana Joaquin Cortes για την προώθηση και την ανάπτυξη της τσιγγάνικης κουλτούρας και τέχνης και έμεινε εκεί για να ετοιμάσει τη συμμετοχή του στην τελετή έναρξης του Παγκοσμίου Πρωταθλήματος, όπου έπαιξε το ρόλο του Ηρακλή. Το γεγονός αυτό μεταδόθηκε σε ολόκληρο τον κόσμο και υπολογίζεται ότι το παρακολούθησαν 2.5 δισεκατομμύρια κόσμος.
Τον Ιανουάριο του 2000 ο Χοακίν Κορτές ξεκίνησε τα γυρίσματα της ταινίας “Gitano” στην Γρανάδα και παράλληλα έγινε η πρεμιέρα του νέου του show “Soul (Ψυχή)” στο Θέατρο Τίβολι στη Βαρκελώνη με απόλυτη αποδοχή του κοινού και ένα χρόνο αργότερα, ο σπουδαίος καλλιτέχνης εξέπληξε το κοινό χορεύοντας τανγκό με την Alicia Keys στα Βραβεία Grammy το 2001. Με την Τζένιφερ Λόπεζ συνεργάστηκε για συναυλία στο Πουέρτο Ρίκο και στο βιντεοκλίπ της «Gypsy»
Η περιοδεία του το 2002 ξεκίνησε στο Royal Albert Hall του Λονδίνου και συνέχισε σε ολόκληρη την Ευρώπη.  Στο τέλος της χρονιάς ο Χοακίν Κορτές προσκλήθηκε να χορέψει στην Απονομή Βραβείων Ειρήνης Νόμπελ στο Spektrum του Όσλο στις 11 Δεκεμβρίου.
Ο Χοακίν Κορτές στήριξε οικονομικά πολλά φιλανθρωπικά ιδρύματα και εμφανίστηκε στις εκδηλώσεις τους σε μέρη, όπως το Royal Albert Hall του Λονδίνου, στην τελετή του γκαλά Charity Hope και στο Fashion Rocks γκαλά.Επίσης εμφανίστηκε και σε ένα γκαλά του Λευκού Οίκου στις 15 Σεπτεμβρίου για τον εορτασμό του Μήνα Ισπανικής Κληρονομιάς στις ΗΠΑ.Από τότε μέχρι και σήμερα συνεχίζει να παρουσιάζει σπουδαίες παραστάσεις σε όλο τον κόσμο. Ο Cortes ήταν επίσης πρωταγωνιστής σε πολλές καμπάνιες διάσημων προϊόντων.
Προτάθηκε για Πρεσβευτής των τσιγγάνων στο Ευρωπαϊκό Κοινοβούλιο. Προσκλήθηκε σε μια συνάντηση στις Βρυξέλλες και απηύθυνε έναν παθιασμένο λόγο εκφράζοντας τα βαθιά του αισθήματα για τους τσιγγάνους.
Ο Χοακίν Κορτές έχει αφήσει στο φλαμένκο την δική του σφραγίδα. Ένα μοναδικό στυλ, που το αποκαλεί «μίξη» και γεμίζει με διάφορες επιρροές μέσα από μια διαρκή αναζήτηση της ταυτότητάς του. Όπως λέει: «Η γυναίκα της ζωής μου ήταν ανέκαθεν ο χορός».
Η νέα του παράσταση είναι το “Esencia”. Με 40 συντελεστές, μουσικούς και  χορευτές, εντυπωσιακά σκηνικά και κοστούμια και μοναδικές βιντεοπροβολές έρχεται και πάλι στην Αθήνα για να μας εντυπωσιάσει.  Όπως έχει πει: « Ένας χορευτής δημιουργεί κυρίως για την ανάγκη του να επικοινωνήσει με τους άλλους, με το κοινό. Δημιουργεί για τους ανθρώπους που αγαπούν το ταξίδι και τους αρέσει να μαθαίνουν νέους τρόπους επικοινωνίας…»

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
