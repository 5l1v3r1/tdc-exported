
# Скалецька планує звільнити всіх своїх радників

Published at: **2019-11-01T12:09:00+00:00**

Author: ****

Original: [DT.ua](https://dt.ua/POLITICS/skalecka-planuye-zvilniti-vsih-svoyih-radnikiv-328112_.html)

Міністр охорони здоров'я України Зоряна Скалецька планує сьогодні підписати наказ про звільнення всіх своїх радників, заявила вона в інтерв'ю виданню ВВС News Україна.
"Сьогодні ми підпишемо наказ і скасуємо всіх радників, їх більше не буде. В такій формі, як вони були, радників більше не буде", - зазначила Скалецька.
За її словами, замість цього будуть працювати експерти офісу реформ – "групи по три-п'ять чоловік, які будуть готувати аналітику і матеріали".
Також міністр додала, що буде використовувати знання різних фахівців надалі, але це буде відбуватися в іншій формі, статусу радників ні в кого вже не буде.
"Для мене розуміння радників є таким, що якщо я щось запитала, мені дають інформацію. Я не підозрювала, що в суспільстві будуть сприймати, що кожен радник - це ще один міністр. Так не повинно бути, але так завжди було. Кожен, хто приходив від міністра і говорив, що він його радник, сприймався як ще одні уста, ще одні очі", - заявила Скалецька.
Зазначимо, що серед радників міністерки є професорка університету Богомольця Ольга Голубовська, яка за часів Раїси Богатирьової обіймала посаду головного експерта-інфекціоніста МОЗ. Нещодавно чиновники МОЗ звинувачували пані Голубовську у тиску і лобіюванні закупівлі певних ліків, через що виник великий скандал.
Також радником Зоряни Скалецької є співвласник фармкомпанії "ІнтерХім" Олександр Чумак, який у МОЗ мав розробляти фармацевтичну політику.
А нещодавно з посади радника голови МОЗ пішов Дмитро Раімов, який відповідав за комунікацію у міністерстві.
