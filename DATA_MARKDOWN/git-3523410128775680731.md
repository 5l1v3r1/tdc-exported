
# 
        بازار مواد خوراکی قروه کردستان، روی مدار ثبات قرار گرفت
      

Published at: **2019-11-06T17:57:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638519/%D8%A8%D8%A7%D8%B2%D8%A7%D8%B1-%D9%85%D9%88%D8%A7%D8%AF-%D8%AE%D9%88%D8%B1%D8%A7%DA%A9%DB%8C-%D9%82%D8%B1%D9%88%D9%87-%DA%A9%D8%B1%D8%AF%D8%B3%D8%AA%D8%A7%D9%86-%D8%B1%D9%88%DB%8C-%D9%85%D8%AF%D8%A7%D8%B1-%D8%AB%D8%A8%D8%A7%D8%AA-%D9%82%D8%B1%D8%A7%D8%B1-%DA%AF%D8%B1%D9%81%D8%AA)

به گزارش بولتن نیوز، علی منتشلو در قروه اظهار داشت: به دلیل افزایش عرضه دام در بازار این شهرستان در یک‌ماه اخیر شاهد کاهش ۱۰ درصدی قیمت گوشت قرمز بودیم که بر همین اساس قیمت هر کیلو گوشت گوسفندی ۹۰ هزار تومان، گوشت گوساله‌ای هر کیلو ۸۵ هزار تومان و گوشت منجمد ۵۲ هزار تومان عرضه می‌شود.
وی در مورد تامین گوشت قرمز برای این شهرستان افزود: گوشت گوساله از شهر اراک و گوسفندی از دامداری‌های قروه تامین می‌شود‌ که به دلیل نبود سردخانه نگهداری گوشت، لاشه دام‌های خریداری شده به صورت روزانه در بازار به صورت خرده فروشی توزیع می‌شود.
منتشلو در مورد بازار مرغ هم اظهار داشت: نرخ مصوب دولتی قیمت مرغ به ازای هر کیلو به صورت عمده فروشی ۱۳ هزار و ۳۰۰ و ۱۳ هزار و ۸۰۰ تومان است و تغییرات قیمت آن مرغداری‌ها تعیین می‌کنند.
وی در ادامه افزود: در روزهای اخیر شاهد افزایش یک‌هزار و صد تومانی قیمت هر کیلو گوشت مرغ کشتار روز در بازار قروه بودیم که دلیل عمده آن افزایش هزینه‌های حمل‌ونقل و نهاده‌های طیور در بازار کل کشور بوده است.
منتشلو در مورد بازار خشکبار نیز اذعان داشت: به دلیل فصل برداشت انواع خشکبار و افزایش میزان تقاضا نرخ محصولاتی مانند مویز، کشمش، پسته، برگ زردآلو و‌... رشد مقطعی داشته است.
وی گفت: قیمت انواع برنج هندی و ایرانی بستگی به ارقام آن دارد و نرخ هر کیلو از ۷ تا ۳۰ هزار تومان متغییر است بر همین اساس قیمت این محصول نیز در ماه‌های اخیر در بازار قروه ثابت بوده است.
منتشلو از ثبات بازار لبنیات خبر داد و تصریح کرد: میزان تقاضای انواع لبنیات در قروه افزایش یافته است به نحوی که شرکت‌های توزیع کننده از سایر استان‌های کشور این محصولات را به بازار قروه وارد می‌کنند در حالی که ۲ کارخانه فرآوری محصولات لبنی در این شهرستان فعال است.
رئیس اداره صنعت، معدن و تجارت قروه با ابراز امیدواری گفت: مردم این شهرستان امیدوار باشند در روزهای آینده شاهد کاهش قیمت مواد خوراکی پرمصرف مانند گوشت، لبنیات و برنج خواهند بود چرا که عرضه آن افزایش یافته است و میزان تقاضا نیز در حد تعادل قرار دارد.
