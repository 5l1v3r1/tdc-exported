
# El govern crida a mantenir l'actitud cívica en les pròximes mobilitzacions

Published at: **2019-11-04T10:35:00+00:00**

Author: **Redacció**

Original: [CCMA](https://www.ccma.cat/324/el-govern-crida-a-mantenir-lactitud-civica-en-les-proximes-mobilitzacions/noticia/2960661/)

El govern fa una crida perquè les mobilitzacions previstes per a aquesta setmana, principalment aquest dimarts, contra la visita del rei Felip VI a Barcelona, siguin cíviques.
Aquest dilluns al matí s'ha reunit el gabinet de seguiment de les protestes, com ha anat fent les últimes setmanes, i ha constatat que les accions de la setmana passada es van desenvolupar, en general, "de manera pacífica i democràtica". Després de la reunió, el govern ha demanat "mantenir aquesta actitud cívica durant les mobilitzacions dels propers dies i hores."

        Protestes per la visita del rei
      
Aquest diumenge a la nit, uns quants centenars de persones van fer una cassolada i una concentració davant de l'hotel on s'allotja el rei i del Palau de Congressos, i van tallar el trànsit a l'avinguda Diagonal.
Els CDR han convocat per a aquest dilluns a la tarda una protesta davant del Palau de Congressos de Catalunya, on el monarca presidirà el lliurament dels Premis Princesa de Girona. També ho ha fet Arran, l'organització juvenil vinculada a la CUP, que ha cridat a bloquejar els accessos a l'edifici sota el lema "Ni rei ni por".
En la reunió del gabinet del govern de seguiment de les protestes hi han participat el president, Quim Torra; el vicepresident, Pere Aragonès; les conselleres Meritxell Budó, Ester Capella i Alba Vergés, i els consellers Miquel Buch i Damià Calvet.
El gabinet també ha avaluat la situació de les persones ferides i detingudes des de la sentència del procés. Pel que fa als ferits, la consellera Vergés ha informat que no queda cap persona hospitalitzada a Catalunya pels incidents dels darrers dies.

        Delgado adverteix que entorpir uns comicis "pot ser un delicte molt greu"
      
El govern espanyol ha respost al govern català recordant que estem en període electoral. Demana a la Generalitat que eviti que en les protestes convocades aquest dimarts, contra el rei, i també dissabte, jornada de reflexió, hi hagi actes violents.

        La ministra de Justícia adverteix de la gravetat d'intentar alterar una jornada electoral
      
En aquest sentit, la ministra de Justícia en funcions, Dolores Delgado, ha demanat a Torra que vetlli per la normalitat en el desenvolupament de la jornada electoral i que en garanteixi el normal funcionament.
La ministra ha advertit de la gravetat d'intentar alterar uns comicis:

        Tsunami no vol boicotejar les eleccions, com apunten alguns candidats
      
Tsunami Democràtic, per la seva banda, ha anunciat concentracions per a dissabte, 9 de novembre, dia de reflexió, però ha negat que volgués ocupar els col·legis electorals.
Al llarg de la setmana passada van sortir diverses informacions periodístiques que apuntaven que Tsunami tenia la intenció de boicotejar les eleccions. Fins i tot, alguns candidats s'hi han referit durant la campanya i alguns membres del govern espanyol en funcions han assegurat que s'impedirien actes que pertorbessin els comicis.
Tsunami Democràtic va sortir al pas d'aquestes declaracions polítiques amb un comunicat en què "defensa l'exercici del dret de vot com la resta de drets fonamentals" el 10N. Va aclarir que la seva convocatòria és només per al dia de reflexió i se centrarà a "omplir de 16.00 a 22.00 les places del país amb una jornada política, cultural i festiva".
