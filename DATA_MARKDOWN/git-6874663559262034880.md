
# האופניים החשמליים המהירים בדרך לישראל

Published at: **2019-11-06T00:00:00+00:00**

Author: **אודי עציון**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773165,00.html)

האופניים החשמליים המהירים בדרך לישראל, אבל עם חובת רישיון וביטוח: גורמי המקצוע במשרד התחבורה תומכים בתקינה ישראלית לאופניים חשמליים שמסוגלים להגיע למהירות של 45 קמ"ש, לעומת הגבלה של 25 קמ"ש כיום. ההמלצה תוצג לשר התחבורה הקבוע ברגע שיתמנה, ואם יתמוך בה תוגש לאישור הכנסת לאחר הרכבת הממשלה הבאה.
מדובר בכלים יציבים יותר, עם בלמים משופרים, שנועדו לתמוך במהירויות גבוהות יותר, ויהיו בטוחים יותר בתנועה העירונית בכביש לצד מכוניות, לעומת הכלים האיטיים הנוכחיים. לאור עומסי התנועה המחריפים, כלים אלה ברוב הזמן לא יהיו איטיים מהמכוניות, ומיועדים לנסוע בכביש, מבלי לסכן הולכי רגל על המדרכה. מבחינת המדינה מדובר באלטרנטיבה נוספת לתנועה העמוסה בערים, לפקקים ולבעיות החניה.
מדובר באימוץ של התקינה האירופית בקטגוריה, L1e B, המאפשרת רכיבה בכלי עם מנוע בעוצמה של עד 4 קילוואט – זאת לעומת ההספק המרבי החוקי כעת לאופניים חשמליים של 250 ואט, ובלי המגבלה הנוכחית של מנוע שנכנס לפעולה רק כאשר הרוכב מסובב את הפדלים.
עם זאת, בניגוד לאופניים החשמליים המאושרים כעת, גורמי המקצוע במשרד מבקשים להתייחס לכלים המהירים יותר כאל קטנוע 50 סמ"ק שביצועיו מעט יותר מהירים, כמקובל גם באירופה. לפיכך הרוכבים יהיו חייבים ברישיון נהיגה מתאים, אחרי מבחן תיאוריה ומבחן מעשי ("טסט").
מלבד רישוי, הרוכבים יהיו מחויבים גם בביטוח חובה. כיום משלמים בעלי קטנוע בנפח 50 סמ"ק 1,500־2,500 שקל בשנה על ביטוח, לפי תעריפים שקובע הממונה על הביטוח באוצר, בהתאם לגילם ולוותק שלהם ברכיבה. העלות נמוכה משמעותית מביטוח על קטנועי 125־300 סמ"ק הפופולריים, אך עדיין גבוהה יחסית לעולם.
רוכבים באופניים החשמליים האיטיים המאושרים כיום פטורים בינתיים מביטוח, ואם אין להם רישיון נהיגה במכונית או אופנוע הם נזקקים לרישיון מיוחד שמושג בבחינת תיאוריה, ללא צורך במבחן מעשי.
בעולם נמכרים כלים חשמליים רבים שעונים לדרישת התקינה, חלקם בצורת קטנועים ואופנועים. אך אפשרויות היבוא ייקבעו רק לאחר אישור התקנה, וקביעת מגבלת המשקל והרוחב של הכלים. רובם נהנים מטווח של 50 עד 100 ק"מ, ומחירם איננו גבוה משמעותית מזה של אופניים חשמליים 250 ואט, שנמכרים בישראל בטווח מחירים רחב, של 2,500 עד 9,000 שקל.
