
# 11 тисяч вчених оголосили про кліматичну надзвичайну ситуацію

Published at: **2019-11-05T18:25:00+00:00**

Author: ****

Original: [DT.ua](https://dt.ua/TECHNOLOGIES/11-tisyach-vchenih-ogolosili-pro-klimatichnu-nadzvichaynu-situaciyu-328595_.html)

11 тисяч вчених з 153 країн світу заявили про настання "кліматичної надзвичайної ситуації". За їхніми словами, в разі, якщо існуючий порядок не буде переглянутий, не можна буде уникнути "невимовних людських страждань", повідомляє The Independent.
Лист, який підписали вчені, спирається на дані спостережень за кліматичними змінами, які проводилися протягом 40 років. Вони відзначають, що на вищому рівні було прийнято рішення про необхідність скорочення викидів парникових газів, але, незважаючи на це, вони продовжують зростати.
"Незважаючи на 40 років масштабних глобальних переговорів, ми продовжуємо вести себе як завжди і не можемо впоратися з кризою", - заявив професор екології в Університеті штату Орегон Вільям Ріппл.
Вчені заявили про те, що у них є "моральні зобов'язання виразно попередити людство про будь-яку катастрофічну загрозу" і "говорити без прикрас". За їхніми словами, "чітко і ясно, що Земля зіткнулася з кліматичною надзвичайною ситуацією".
Хоча є деякі позитивні зміни, загальна тенденція свідчить про те, що людство рухається в неправильному напрямку, вважають дослідники. Вони відзначають, що зростання кількості споживаного м'яса, безпрецедентні темпи вирубки лісів, збільшення викидів вуглекислого газу негативно впливають на зміни клімату.
Вчені говорять, що вони хочуть, щоб громадськість розуміла масштаби цієї кризи, відстежувала прогрес та визначала пріоритети для пом'якшення наслідків змін клімату. Для цього необхідно переглянути принципи, за якими наше суспільство існує і взаємодіє з природною екосистемою.
До основних завдань людства дослідники відносять заміну викопного палива, скорочення використання шкідливих речовин, таких як метан і сажа, відновлення та захист екосистем, споживання меншої кількості м'яса і перетворення економіки на економіку без вуглецю.
Разом з тим, дослідники відзначають, що, незважаючи на тяжке становище, приводи для оптимізму все-таки є. "Ми натхнені недавнім сплеском занепокоєння. Політики роблять заяви про надзвичайну ситуацію в сфері змін клімату. Школярі страйкують. У судах ведуться розгляди справ про екоцид. Рухи громадян вимагають змін і влада багатьох країн, штатів і міст реагує на них", - підкреслюють дослідники.
Підписуйтесь на наш Telegram-канал з новинами технологій та культури.
Минулого року дослідники зафіксували рекордно теплу зиму в Арктиці. Наголошується, що в середньому температура жовтня-березня в регіоні становить -20 градусів Цельсія. У цьому ж році 20 лютого температура не опускалася нижче 0. Більше того, 24 лютого на півночі Гренландії температура досягла 6 градусів Цельсія. Як підкреслюють дослідники, у лютому температура в Арктиці була вищою, ніж в Європі.
