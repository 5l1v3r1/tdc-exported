
# آقای پناهیان! اولین برجامیان مردم هستند، می‌خواهید آنها را هم محاکمه کنید؟

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696890/%D8%A2%D9%82%D8%A7%DB%8C-%D9%BE%D9%86%D8%A7%D9%87%DB%8C%D8%A7%D9%86-%D8%A7%D9%88%D9%84%DB%8C%D9%86-%D8%A8%D8%B1%D8%AC%D8%A7%D9%85%DB%8C%D8%A7%D9%86-%D9%85%D8%B1%D8%AF%D9%85-%D9%87%D8%B3%D8%AA%D9%86%D8%AF-%D9%85%DB%8C%E2%80%8C%D8%AE%D9%88%D8%A7%D9%87%DB%8C%D8%AF-%D8%A2%D9%86%D9%87%D8%A7-%D8%B1%D8%A7-%D9%87%D9%85-%D9%85%D8%AD%D8%A7%DA%A9%D9%85%D9%87-%DA%A9%D9%86%DB%8C%D8%AF)


        این داد و بیداد نشان می‌دهد که دغدغه این افراد، مردم و مشکلات آنها نیست. پناهیان و امثال او، انتخابات را نزدیک می‌بینند و می‌خواهند از آب گل آلود شده توسط ترامپ برای خود ماهی بگیرند.
      
عصرایران؛ مصطفی داننده- منبری مشهور تهران علیرضا پناهیان در روز 13 آبان در قزوین گفته است:« محاکمه تاریخی سنگینی علیه برجامیان انجام خواهد شد وامیدواریم این محاکمه با سرعت انجام شود همانند ننگ برکسانی که در برابر امام راحل ایستادند و گفتند نمی‌توانیم ناو آمریکایی را بزنیم.»
شاید لازم باشد اینجا نکته‌ای مهم را به آقای پناهیان یادآوری کنیم. در سال 92، حسن روحانی با شعار مذاکره به قدرت رسید. در مقابل نامزدهای دیگری هم بودند که می‌گفتند باید روش گذشته را ادامه دهیم.
مردم بین این دو گفتمان به حسن روحانی رای دادند. معنای رای مردم این بود که از روش‌های گذشته که تنها توافق در آن شهرهای محل مذاکره بود، خسته شده‌اند و طرفدار حرف‌ها و روش‌های جدید هستند.
مذاکره از سوی مردم انتخاب شد. یعنی اولین برجامیان مردم هستند نه دولت و نه مجلس. روزی که برجام امضا شد را به یاد دارید؟ مردم با شور و شعف در خیابان بودند و به جشن و پایکوبی پرداختند.
همین مردم در سال 96 در انتخابات ریاست جمهوری  بازهم به گفتمان حسن روحانی اعتماد کردند و با رای 23 میلیونی خود اعلام کردند که خواهان تداوم گفتمان برجام در کشور هستند.
در هر دو انتخابات ریاست جمهوری هم جریان رقیب روحانی همه تلاش خود را انجام داد تا مردم به تفکر مذاکره رای ندهند.
حالا با این اوصاف شما می‌خواهید مردم را محاکمه کنید؟ مردم رای به مذاکره دادند، آیا می‌خواهید آنها را هم به پای میز مذاکره بیاورید؟
روحانی و ظریف به عنوان طراح و مجری مذاکرات و توافق هسته‌ای، هدفی جز بهتر شدن اوضاع کشور داشتند؟ فراموش کردید که در 4 سال اول دولت روحانی، مردم بعد از سال‌ها طعم ثبات را چشیدند. یادتان نیست آنقدر آرامش در کشور حاکم بودید که به جای فریاد وا تورم، فریاد وا رکورد سر می‌دادید.
جالب است به جای اینکه بر سر ترامپ و سیاست‌ها او فریاد بزنید، بر سر کسانی که به دنبال حل شدن مشکلات مردم  بودند و هستند داد می‌زنید؟ برجام تصمیم نظام برای حل مشکلات کشور بود. حالا با کارشکنی‌های آمریکا، توافق هسته‌ای به کُما رفته است و نظام به دنبال طرح جایگزینی برای حل و فصل مناقشات کشور است.
مگر نه اینکه سال‌ها تلاش کردیم به جامعه جهانی نشان دهیم که ما بر حق هستیم و آمریکا در حال زور گویی است. خوب بفرمایید برجام این حُسن را داشت که به همه جهان نشان داد آمریکا دولت قابل اعتمادی نیست. مگر همین را نمی‌خواستید؟
این داد و بیداد نشان می‌دهد که دغدغه این افراد، مردم و مشکلات آنها نیست. پناهیان و امثال او، انتخابات را نزدیک می‌بینند و می‌خواهند از آب گل آلود شده توسط ترامپ برای خود ماهی بگیرند.
