
# У Білому домі все ще не бачать підстав для імпічменту Трампа

Published at: **2019-11-04T07:26:00+00:00**

Author: ****

Original: [DT.ua](https://dt.ua/WORLD/u-bilomu-domi-vse-sche-ne-bachat-pidstav-dlya-impichmentu-trampa-328366_.html)

У Білому домі вважають, що прохання президента США Дональда Трампа до керівництва України розслідувати діяльність у ній екс-віце-президента США Джо Байдена не є протизаконним, відповідно, демократи не мали ніякого права ініціювати процедуру імпічменту, повідомляє 3 листопада "Голос Америки".
"Ніщо тут не може представляти собою "серйозний злочин або проступок", – заявила CNN старший помічник Трампа Келлієнн Конвей, маючи на увазі підстави для імпічменту президента, згадані у конституції США. Заява Конвей пролунала через кілька днів після того, як підконтрольна демократам Палата представників схвалила процедуру розслідування щодо імпічменту Трампа у зв'язку з його діями щодо України", – сказано у повідомленні видання.
Конвей також зазначила, що їй нічого не відомо про те, чи вимагав Трамп компромат на Байдена у обмін на військову допомогу та виключила можливість такого тиску на Київ з боку Білого дому.
"Давайте будемо чесними, про що там не згадувалося, так це про затримку допомоги. Вони отримали цю допомогу", – зазначила вона.
31 жовтня Палата Представників проголосувала за процедуру імпічменту, визначивши порядок публічних слухань, допиту свідків, права й обов'язки учасників процесу. Резолюцію підтримали 232 конгресмени, 196 – голосували проти. Зазначимо, що 234 місця в нижній палаті Конгресу займають демократи, 197 республіканці. Але в Сенаті більшість у республіканців: 53 місця зі 100. І без схвалення верньої палати Конгресу позбавити президента посади неможливо.
Докладніше читайте у статті Володимира Кравченка "Як в Америці оголошують імпічмент" у тижневику "Дзеркало тижня. Україна".
