
# Cs creu que la Fiscalia ha d'actuar d'ofici contra Torra pel sumari dels CDR

Published at: **2019-11-07T13:06:04+00:00**

Author: ****

Original: [Ara.cat](https://www.ara.cat/politica/Cs-fiscalia-actuar-Torra-CDR_0_2339766175.html)

Ciutadans considera que la Fiscalia "hauria d'actuar d'ofici" contra Quim Torra pel sumari de l'operació Judes, en què s'ha revelat que un dels CDR empresonats va declarar que l'objectiu del president era tancar-se al Parlament "el dia D". La candidata per Barcelona de Cs Carina Mejías creu que el que es desprèn del sumari és "tan greu" que el ministeri públic ha de "posar els responsables a disposició judicial". Segons ella, ja no es pot qualificar de "presumpta" la vinculació de Torra amb els CDR, perquè "ho han declarat ells en seu judicial". A més, en una atenció als mitjans aquest dijous al barri del Singuerlín de Santa Coloma de Gramenet, ha reclamat a Pedro Sánchez que adopti "mesures dràstiques" per les accions "terroristes" a Catalunya.
En paral·lel, la formació taronja ha anunciat que demanarà la celebració d'un ple extraordinari de l'Ajuntament de Barcelona per al desallotjament urgent de la plaça Universitat. La líder del partit a la capital catalana, Luz Guilarte, ha explicat que de moment té el suport del PP i de BCN pel Canvi, i s'ha adreçat al PSC perquè almenys tres regidors avalin la iniciativa i es pugui convocar formalment la sessió. Guilarte també ha reclamat mesures per contrarestar el "perjudici causat a l'entorn i l'afectació que està patint la ciutadania", amb un pla específic d'ajuda i impuls de l'activitat econòmica de la zona. També ha demanat sancions per als organitzadors de l'acampada, i ha exigit a l'alcaldessa, Ada Colau, i al tinent d'alcaldia de Seguretat, Albert Batlle, que posin els mitjans necessaris "perquè no s'alteri la jornada de reflexió i es garanteixi el dret de vot dels barcelonins" el 10 de novembre.
