
# Här är oktobers kursraketer

Published at: **2019-11-01T06:59:00+00:00**

Author: ****

Original: [Affärsvärlden](https://www.affarsvarlden.se/bors-ekonominyheter/har-ar-oktobers-kursraketer-6977088)


        Oktober 2019 är nu börshistorik. Affärsvärlden har listan över de aktier som gick bäst och sämst under den intensiva rapportmånaden.
      
Gamingbolaget Starbreeze har varit oktobers främsta kursraket med en uppgång på 120 procent. En stor del av kursuppgången var förlagd till månadens sista vecka, efter nyheten om att bolaget återupptar utvecklingen av sin spelsuccé Payday 2.
Men bolaget, som är under rekonstruktion, rusade även tidigare under månaden, på uppgifter om att Starbreeze räknar med positiva kassaflöden nästa år, baserat på förväntade nya förlagsavtal under 2020 och förväntad lansering av Payday 3 under 2022-2023.
Forskningsbolaget Bioarctic rusade i sin tur på nyheten att Biogen planerar att lämna in en ansökan om marknadsgodkännande i USA till läkemedelsmyndigheten FDA för läkemedelskandidaten aducanumab vid behandling av alzheimers sjukdom. De nya planerna för läkemedelskandidaten aducanumab baserar sig på en ny större analys av data i det studieprogram som Biogen beslutade att avbryta i mars 2019.
Läs mer: Bioarctic tokrusar på Biogenansökan
Kommunikationskonsulten Icta rusade på beskedet att koncernens nuvarande rörelsedrivande verksamhet, som drivs under varumärket FFW, har sålts. Köpeskillingen kommer att hamna på upp till 367 miljoner kronor, varav cirka 294 miljoner kommer att betalas vid tillträdet. Styrelsen föreslår att även cirka 11,70 kronor per aktie delas ut till aktieägarna.
Vad gäller det motsatta delen av spektrumet så föll RNB rejält under månaden. Under det inledande månadsskiftet vinstvarnade detaljhandelsbolaget samt gav besked om nyemission. Kursraset som följde inledde oktober och tilltog sedan med förnyad kraft då klädkedjan redovisade en minskande omsättning och en storförlust i mitten av månaden.
Forskningsbolaget Oasmia, som under 2019 fått ny styrelse och ny bolagsledning efter en ägarstrid, rasade också rejält under månaden. Anledningen här var att bolaget presenterade ett förslag om företrädesemission på cirka 400 miljoner kronor.
Läs mer: Oasmia vill genomföra företrädesemission om 400 miljoner
Blodanalysbolaget Cellavision backade efter kvartalsrapporten. Bolagets omsättning steg förvisso, men organiskt (före förvärv) bromsade tillväxten till 8 procent, att jämföra med 33 procent för motsvarande kvartal året innan samtidigt som vinsten stod still. Tidigare under månaden kom också Dagens Industri med en sälj-rekommendation som gick ut på att Celllavisions aktie är prissatt för perfektion samtidigt som jämförelsetalen blir allt tuffare.
Läs mer: Stigande omsättning för Cellavision
Nedan listar Affärsvärlden ett urval av den starkaste respektive svagaste totalavkastningen, inräknat utdelning, bland Stockholmsbörsens aktier i oktober 2019. För att ställa utfallen i perspektiv så gav Stockholmsbörsens breda index OMXSGI en totalavkastning på 4 procent under månaden.
 

        STOCKHOLMSBÖRSENS 10 STARKASTE OKTOBER 2019
         (totalavkastning %)
      
STOCKHOLMSBÖRSENS 10 SVAGASTE OKTOBER 2019 (totalavkastning %)

        Källa: Infront per 2019-10-31 (stängning)
      
