
# మంత్రి అనిల్‌ను బర్తరఫ్‌ చేయాలి

Published at: **2019-11-05T04:29:48+00:00**

Author: ****

Original: [Andhrajyothy](https://www.andhrajyothy.com/artical?SID=946745)

ADVT
ఒంటిమిట్ట, నవంబరు 4: ‘‘రాష్ట్ర ప్రభుత్వం స్వయంకృతాపరాధంతోనే పంటలు మునిగాయి. మానవ తప్పిదం వల్ల రైతులు నష్టపోవాల్సిన దుస్థితి ఏర్పడింది. మంత్రివర్గం నుంచి ఇరిగేషన్‌ మంత్రి అనిల్‌ కుమార్‌ యాదవ్‌ను బర్తరఫ్‌ చేయాలి’’ అని కాంగ్రెస్‌ పార్టీ రాష్ట్ర ఉపాధ్యక్షుడు నర్రెడ్డి తులసిరెడ్డి డిమాండ్‌ చేశారు. సోమవారం కడప జిల్లా ఒంటిమిట్ట మండలంలోని సోమశిల బ్యాక్‌వాటర్‌ ముంపు గ్రామాలు తప్పెటవారిపల్లె, పెన్నపేరూరును కాంగ్రెస్‌ పార్టీ నాయకులతో కలిసి ఆయన పరిశీలించారు. జిల్లాలో గండికోట ప్రాజెక్టు సామర్థ్యం 26.84 టీఎంసీలు ఉన్నా ఈ ప్రాజెక్టులో కేవలం 12 టీఎంసీల నీటిని మాత్రమే నిల్వ ఉంచి మిగిలిన నీళ్లు దిగువకు వదులుతున్నారని చెప్పారు. గండికోట ముంపు బాధితులకు పరిహారం చెల్లించనందువల్లే పై నుంచి నీరు వస్తున్నా పూర్తి సామర్థ్యం మేరకు నిల్వ ఉంచలేదన్నారు. మరోవైపు సోమశిల నీటి సామర్థ్యం 75 టీఎంసీలైతే.. 78 టీఎంసీల నీటిని నిల్వ ఉంచారని ఆరోపించారు. దీంతో కడప జిల్ల్లాలోని ఐదు మండలాల్లో పంట చేతికొచ్చే దశలో ఉన్న రైతుల ఇంట కన్నీరు మిగిలిందని అన్నారు. నష్టపోయిన రైతులకు ఎకరాకు రూ.40 వేలు పరిహారం చెల్లించాలన్నారు.
సీపీఐ దీక్షకు మద్దతు
ముంపు పరివాహక ప్రాంత రైతుల కోసం సోమవారం సీపీఐ అధ్వర్యంలో కట్టా యానాదయ్య ఒంటిమిట్టలో చేపట్టిన నిరాహార దీక్షను సందర్శించి తులసిరెడ్డి, జిల్లా నాయకులు జకరయ్య మద్దతు తెలిపారు.
