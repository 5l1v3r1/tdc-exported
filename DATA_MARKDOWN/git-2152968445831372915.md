
# Откриха кости на плиозавър в царевична нива в Полша

Published at: **2019-11-03T14:08:00+00:00**

Author: **Павел Гълъбов**

Original: [Dnes.bg](https://www.dnes.bg/science/2019/11/03/otkriha-kosti-na-pliozavyr-v-carevichna-niva-v-polsha.428387)

Костите на едър морски хищник, живял преди 150 милиона години, бяха открити в царевични ниви в Полша, съобщи в. "Мейл он сънди", цитирана от БТА.
Костите са от плиозавър, всяващо ужас създание, живяло през юрския период. Плиозаврите достигали дължина над 9 метра и тежали по няколко тона. Тези морски хищници били сред най-едрите създания по онова време. Срещали са се в моретата в Европа и Южна Америка и са се хранили с всичко живо, което се изпречвало на пътя им. За това свидетелстват откритите на обекта кости от гигантски костенурки и едри 6-метрови прародители на крокодила.
През юрския период въпросният район на днешната територия на Югоизточна Полша е бил архипелаг от тропически острови, заобиколени от плитко море.
"В такава среда са живели морските влечуги, на чиито фосили се натъкнахме - заяви палеонтологът Даниел Тиборовски от Музея за Земята на Полската академия на науките. - Те имали големи черепи и масивни челюсти с едри остри зъби. Крайниците им били с форма на перки."
Учените отбелязаха, че костите са сходни с откритите в глинената формация Кимеридж във Великобритания и на архипелага Шпицберген в Северния ледовит океан.
Освен костите от плиозавър, палеонтолозите попаднали също на кости от други животински видове от същата епоха, включително от плезиозаври - "братовчеди" на плиозаврите, гигантски костенурки и предтечи на днешните крокодили.
