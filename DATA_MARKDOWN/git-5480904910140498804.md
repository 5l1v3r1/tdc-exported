
# Ruský soud nařídil zlikvidovat hnutí Za lidská práva Ponomarjova

Published at: **2019-11-01T14:08:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/rusky-soud-naridil-zlikvidovat-hnuti-za-lidska-prava-ponomarjova/1816007?utm_source=rss&utm_medium=feed)

Moskva - Soud v Moskvě dnes nařídil likvidaci hnutí Za lidská práva, jedné z nejstarších a nejuznávanějších organizací tohoto druhu v Rusku. Informuje o tom agentura Rádio Svobodná Evropa/ Rádio Svoboda (RFE/RL) a agentuře AFP to potvrdil zakladatel hnutí a jeho ředitel Lev Ponomarjov.
Soud organizaci zakázal další činnost kvůli tomu, že podle něho mnohokrát porušila zákon. Ponomarjov, původní profesí fyzik, uvedl, že se proti dnešnímu rozsudku odvolá a chce ho napadnout i u Evropského soudu pro lidská práva ve Štrasburku. Hnutí Za lidská práva v Rusku působí od roku 1997.
RFE/RL připomíná, že hnutí nejdříve loni na podzim přestalo dostávat peníze od státu a letos v únoru ho úřady zařadily mezi "zahraniční agenty". Tak jsou v Rusku označovány nevládní organizace přijímající peníze ze zahraničí. Ponomarjovovo hnutí pomáhají zejména americké nadace.
