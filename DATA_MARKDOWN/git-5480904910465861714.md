
# Lufthansa kvůli stávce ve čtvrtek a pátek zruší na 1300 letů

Published at: **2019-11-06T13:52:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/lufthansa-kvuli-stavce-ve-ctvrtek-a-patek-zrusi-na-1300-letu/1817078?utm_source=rss&utm_medium=feed)

Berlín/Praha - Německé aerolinky Lufthansa kvůli stávce palubního personálu zruší ve čtvrtek a v pátek na 1300 letů. Výpadky pocítí zhruba 180.000 cestujících, uvedla dnes firma na svém webu. Rušení letů se dotkne i Prahy. Dvoudenní stávku vyhlásily odbory na protest proti tomu, že s nimi Lufthansa odmítala vyjednávat o jejich požadavcích.
Ve čtvrtek skupina Lufthansa zruší 700 ze zhruba 3000 plánovaných letů, v pátek pak dalších 600. Na webových stránkách aerolinek si mohou cestující ověřit, zda se jejich let uskuteční. Pražské letiště dnes večer na twitteru uvedlo, že ve čtvrtek a v pátek bylo zatím zrušeno 12 letů na linkách mezi Frankfurtem nad Mohanem a Mnichovem.
Protest by se neměl dotknout dceřiných společností spadajících pod mateřský koncern Lufthansa, k nimž patří například aerolinky Eurowings, Germanwings, Swiss, Austrian Airlines či Brussels Airlines. Odbory si ale vyhradily právo stávku rozšířit i na tyto aerolinky.
Lufthansa už v pondělí stávku tvrdě odsoudila a na dnešní večer ohlásila schůzku se zástupci odborů. Průlom v jednání ale není pravděpodobný. Zabránit stávce se letecká společnost pokusila také u pracovního soudu ve Frankfurtu nad Mohanem, ten jí dnes ale nevyhověl. Lufthansa se proti rozhodnutí odvolala. Ani u odvolacího soudu ale neuspěla.
Odbory UFO, které podle svých údajů zastupují zájmy více než 30.000 zaměstnanců palubního personálu, po aerolinkách požadují mimo jiné zvýšení příplatků či usnadnění přechodu sezonních pracovníků do běžného zaměstnaneckého poměru. Lufthansa ovšem současné vedení odborů, z něhož po výměně zbyli jen dva z původních sedmi členů, neuznává a měsíce s ním odmítala vyjednávat. Odbory kvůli tomu už 20. října vyhlásily varovnou stávku u dceřiných společností Lufthansy, během níž za 19 hodin vypadlo přes 100 letů.
