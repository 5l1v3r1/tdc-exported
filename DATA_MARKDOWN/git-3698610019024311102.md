
# Україна продовжує встановлювати рекорди з експорту зернових

Published at: **2019-11-04T12:58:00+00:00**

Author: ****

Original: [DT.ua](https://dt.ua/ECONOMICS/ukrayina-prodovzhuye-vstanovlyuvati-rekordi-z-eksportu-zernovih-328404_.html)

За дев'ять місяців Україна експортувала рекордні 39,80 млн т зернових, що на 44% більше показника за аналогічний період 2018 року. Про це повідомляє прес-служба Національного наукового центру "Інститут аграрної економіки".
"Вартісні обсяги поставок зросли на 42,5% - до $ 6,834 млрд", - уточнив заступник директора ННЦ Микола Пугачов.
Наголошується, що за дев'ять місяців за кордон було продано 13,7 млн т пшениці ($ 2,5 млрд), кукурудзи – 22,6 млн т ($ 3,7 млрд), ячменю – 3,3 млн т ($ 0,6 млрд).
Найбільшими покупцями українського зерна, як і раніше, були країни Африки, Азії і Європи. Лідером серед найбільших імпортерів зернових кілька років поспіль залишається Єгипет, його частка в загальному обсязі склала 14,1%. Порівняно з аналогічним періодом 2018 року ця країна імпортувала на 75% більше зернових - на суму $ 966 млн.
Частка Китаю в українському експорті становить 9,6%, Іспанії - 7,5%, Туреччини - 7,4%, Нідерландів - 6,8%, Індонезії - 5,1%, Бангладеш - 3,9%, Ізраїлю - 3,4%, Тунісу та Італії - по 3,1%.
Сукупно ці 10 країн приносять 64% доходів від усього експорту зернових.
Нагадаємо, що за результатами 2018-2019 маркетингового року Україна експортувала рекордні 50,4 млн тонн зернових, зернобобових та борошна, що на 10,5 млн тонн більше, ніж у 2017-2018 маркетинговому році.
