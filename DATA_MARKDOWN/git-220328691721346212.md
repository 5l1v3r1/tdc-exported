
# Лекари скочиха срещу китайската медицина

Published at: **2019-11-06T20:30:00+00:00**

Author: **Редактори**

Original: [Стандарт Новини](https://standartnews.com/balgariya-zdraveopazvane/lekari-skochikha-sreshchu-kitayskata-meditsina-406060.html)

Реномирани представители на лекарското съсловие в Европа поискаха по-стриктен контрол върху традиционната китайска медицина. Лекарите са обезпокоени след наскоро приетото от Световната здравна организация (СЗО) решение за признаване на традиционната китайска медицина, което според тях ще насърчи използването на недоказани терапии, които понякога могат да нанесат вреда.
Федерацията на европейските академии по медицина (FEAM) и Консултативният научен съвет на европейските академии (EASAC) ще излязат със съвместна декларация в четвъртък, с която ще призоват СЗО да изясни как традиционната китайска медицина и други алтернативни терапии трябва да бъдат използвани, пише "Гардиън".
По-рано тази година Световната здравна организация реши да добави глава за традиционната китайска медицина към Международната класификация на болестите. Класификацията е важна за правителствата, тъй като вземат под внимание препоръките, когато решават как да изхарчите парите за здравеопазване.
От СЗО уверяват, че това не е признаване на традиционната китайска медицина, но европейските лекари се опасяват, че ще бъде използвано от производителите да промотират лекарствата си на билкова основа и обществото ще бъде подведено да си мисли, че има добри доказателства, че работят и са безопасни. Има риск, според лекарите, някои хора със сериозни заболявания да избягват или да отлагат посещението на лекар.
Лекарите подчертават важността медицината да се базира на доказателства.
Традиционната китайска медицина включва билкови отвари, тай чи, акупунктура и вендузотерапия.
Лекарите зад декларацията признават, че традиционната китайска медицина понякога помага за някои заболявания и има реална стойност за света. Те са съгласни с доброто намерение на СЗО да насърчи тестовете на билки, използвани от много хора, но смятат, че включването на традиционната китайска медицина в Международната класификация на болестите ще бъде погрешно разтълкувано.
Производството и доставките на лекове от традиционната китайска медицина е голяма индустрия за 60 милиарда долара на година и на годишна база отчита ръст от над 10%.
