
# Fraudă fiscală de 3 milioane lei dată de un afacerist din Marghita. Vezi cine e şi cum au recuperat poliţiştii paguba

Published at: **2019-11-06T13:33:00+00:00**

Author: **Laura Gal**

Original: [Bihoreanul](https://www.ebihoreanul.ro/stiri/ultima-or-31-1/frauda-fiscala-de-3-milioane-lei-data-de-un-afacerist-din-marghita-vezi-cine-e-si-cum-au-recuperat-politistii-paguba-152596.html)

Un marghitan în vârstă de 42 ani, administratorul a două firme din Bihor, este anchetat pentru evaziune fiscală şi spălare de bani după ce, pentru a-şi diminua obligaţiile fiscale, s-a încărcat în contabilitate cu facturi fictive de peste 11 milioane lei livrate de firme fantomă.
Din cercetările efectuate de poliţiştii Serviciului de Investigare a Criminalității Economice Bihor, facturile fictive au fost livrate de administratorii a trei societăţi cu comportament de firme fantomă din Oradea, Bucureşti şi Vlăhiţa (Harghita), administrate de un orădean de 32 ani respectiv de o clujeancă înde 37 ani, de-a lungul a 4 ani, în perioada 2011 - 2015.
Potrivit unui comunicat de presă transmis, miercuri, de Poliţia Bihor, prejudiciul total cauzat bugetului de stat ca urmare a acestor operațiuni este de 3.232.987 lei, reprezentând TVA și impozit pe profit.
„Paguba a fost recuperată integral de polițiștii bihoreni, prin aplicarea de măsuri asiguratorii asupra bunurilor mobile și imobile deținute de cele trei persoane și prin plata în numerar”, se precizează în informarea transmisă de Poliţia Bihor.
BIHOREANUL a aflat că beneficiarul facturilor fictive este un om de afaceri cunoscut în zona Marghitei. Se numeşte Călin Faur şi este patronul unor firme profilate pe curăţarea sondelor de petrol, respectiv colectarea şi transportul deşeurilor periculoase, fiind de aproape un deceniu partener al Petrom.
Acum, atât Faur cât şi cei doi complici ai săi, sunt anchetaţi pentru evaziune fiscală și spălarea banilor, ambele în formă continuată, poliţiştii înaintând dosarul la Parchetul de pe lângă Tribunalul Bihor, cu propunere de trimitere în judecată.
