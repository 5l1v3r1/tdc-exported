
# سوت زنی در شورای شهر خرم آباد اجرا می شود

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697174/%D8%B3%D9%88%D8%AA-%D8%B2%D9%86%DB%8C-%D8%AF%D8%B1-%D8%B4%D9%88%D8%B1%D8%A7%DB%8C-%D8%B4%D9%87%D8%B1-%D8%AE%D8%B1%D9%85-%D8%A2%D8%A8%D8%A7%D8%AF-%D8%A7%D8%AC%D8%B1%D8%A7-%D9%85%DB%8C-%D8%B4%D9%88%D8%AF)

عضو شورای اسلامی شهر خرم‌آباد از پیشگیری و مبارزه موثر با فساد مالی در شهرداری خبر داد.
علی‌محمد صالحی‌نسب در نشست فوق‌العاده شورای شهر خرم‌آباد اظهار کرد: به دنبال تصویب ساز و کاری هستیم که بر طبق آن کسانی که فسادهای مالی را در شهرداری افشا می‌کنند از پاداش‌ها و مزایای خاصی برخوردار شوند.
وی تاکید کرد: شورای شهر خرم‌آباد برای مبارزه با فساد عزمی جدی دارد و تصویب این طرح که اصطلاحا به آن طرح سوت‌زنی می‌گویند می‌تواند اقدام موثری در این راستا قلمداد شود.
صالحی‌نسب خاطرنشان کرد: در بسیاری از کشورها برای حمایت از افشاگران فساد و تشویق آنان، قوانینی با عنوان حمایت از سوت زنان فساد(یعنی اولین افرادی که گزارشی از یک فساد یا تخلف مالی ارائه می‌دهند) وجود دارد که طبق بررسی‌ها، بهترین ساز و کار مقابله با فساد همین کار است.
به گزارش ایسنا، شورای شهر خرم‌آباد بعد از شورای شهر مشهد دومین شورایی است که تصمیم دارد چنین طرحی را به تصویب برساند.
