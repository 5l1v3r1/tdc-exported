
# Ronald Koeman confirma l'existència d'una clàusula que li permetria deixar la selecció holandesa per anar al Barça

Published at: **2019-11-04T10:16:09+00:00**

Author: **esport3**

Original: [CCMA](https://www.ccma.cat/esport3/ronald-koeman-confirma-lexistencia-duna-clausula-que-li-permetria-deixar-la-seleccio-holandesa-per-anar-al-barca/noticia/2960669/)

Ho va revelar Nico-Jan Hoogma, director esportiu de la federació holandesa de futbol, i el mateix Ronald Koeman ho ha confirmat uns dies després. L'exblaugrana, actual seleccionador holandès, va incloure en el seu contracte una clàusula que l'alliberaria del seu compromís a canvi d'una quantitat no especificada per anar al Barça.
Koeman, però, va matisar en una entrevista a Fox Sports que en qualsevol cas, si canviava Holanda pel Barça no seria fins després de l'Eurocopa de l'estiu que ve, i que fins aleshores estaria "concentrat al cent per cent en la selecció. Puc dir amb seguretat que només podria deixar la selecció holandesa pel Barça, no ho faria amb cap altre club". L'excentral blaugrana també va admetre que no li va agradar gaire la confessió de Hoogma. "Em va semblar desafortunat que tragués aquest tema. Una mentida pietosa pot ser bona a vegades. No estic enfadat, és un tema que ja hem parlat", va comentar.  
 
