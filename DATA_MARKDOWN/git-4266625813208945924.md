
# НАБУ займається стеженням в Європейському суді з прав людини, - Євген Захаров

Published at: **2019-11-01T12:55:00+00:00**

Author: ****

Original: [ZIK.UA](https://zik.ua/news/2019/11/01/nabu_zaymaietsya_stezhennyam_v_yevropeyskomu_sudi_z_prav_lyudyny__yevgen_1681519)


        Національне антикорупційне бюро України займається стеженням в Європейському суді з прав людини у Страсбурзі.
      
Про це заявив представник Харківської правозахисної групи Євген Захаров.
За його словами, детектив НАБУ Сергій Рокунь разом із колегою, ім’я якого ще треба уточнити, летіли з Києва у Франкфурт в одному літаку разом із директором НАБУ Артемом Ситником та його першим заступником Гізо Углавою.
Потім пан Рокунь, стверджує Захаров, не міг втриматися, щоб не засвідчити своє перебування у Страсбурзі через вміщення в Інстаграмі свого фото на фоні шпилю знаменитого Страсбурзького собору.
"Ну, просто, як любителі архітектури "Петров" та "Боширов" милувалися шпилями собору у Солсбері!", – іронізує він.
За даними джерел Євгена Захарова, Артем Ситник особисто підтвердив проведення стеження у Європейському суді.
Як повідомило інше джерело, у відповідному органі Ради Європи розпочато службове розслідування щодо цих незаконних дій.
Представник Харківської правозахисної групи Євген Захаров наголошує, дії НАБУ є безпрецедентними, такого собі не дозволяв ніхто і ніколи.
"Європейський з прав людини знаходиться під міжнародним імунітетом. Для проведення таких слідчих дій недостатньо рішення суду (і який український суддя наважиться на такий дозвіл?!). Проведення слідчих дій поза межами України, ще й відносно поважної міжнародної судової установи є недопустимим. Тобто ці дії беззаперечно є незаконними та злочинними", – обурюється Євген Захаров.
Правозахисник вказує, що наслідки цієї історії можуть бути жахливими, їх навіть важко передбачити.
Зокрема, це може вплинути на ставлення до України в Раді Європи, зокрема, в Європейському суді з прав людини.
Також під загрозою розгляд тисяч заяв українців проти України, п’яти міждержавних справ України проти Росії з приводу окупації Криму та частини Донецької та Луганської областей.
"Питання, хто і навіщо руками НАБУ знову втягує Україну в міжнародний скандал, який ганьбить Українську державу?", – заявив представник Харківської правозахисної групи Євген Захаров.
Нагадаємо, Сарненський районний суд Рівненської області ухвалив рішення оштрафувати директора Національного антикорупційного бюро (НАБУ) Артема Ситника.
 
