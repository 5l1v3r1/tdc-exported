
# Μπάγερν Μονάχου – Ολυμπιακός 2-0: Η ποιότητα «λύγισε» τον Σα

Published at: ****

Author: ****

Original: [CNN.gr](https://www.cnn.gr/news/sports/story/196514/mpagern-monaxoy-olympiakos-2-0-h-poiotita-lygise-ton-sa)

Newsroom, CNN Greece 22:07 , 06 November 2019
Παρά τα… συντριπτικά ποσοστά κατοχής της μπάλας από πλευράς Μπάγερν, τις πάρα πολλές τελικές που έκαναν οι Γερμανοί και την πίεση που άσκησαν, ο Ολυμπιακός δεν… τρόμαξε από τους Βαυαρούς. Η ομάδα του Φλικ δεν βρήκε ποτέ τον φρενήρη ρυθμό που έχουν τα παιχνίδια της στο Μόναχο με αποτέλεσμα ναι μεν να φαίνεται σε όλη τη διάρκεια του αγώνα το αφεντικό της αναμέτρησης και λόγω της ποιότητάς της να πήρε τη νίκη, ωστόσο, η ομάδα του Πέδρο Μαρτίνς για ένα ακόμα ευρωπαϊκό παιχνίδι έδειξε «διαβασμένη», δεν έκανε τα λάθη που της είχαν κοστίσει ακριβά στο πρώτο εκτός στο Βελιγράδι και γενικότερα οι «ερυθρόλευκοι» για 69’ ήταν μέσα στο ματς της 4ης αγωνιστικής των ομίλων του Champions League.
Με έναν εκπληκτικό Ζοσέ Σα να κάνει οκτώ επεμβάσεις, ο Ολυμπιακός κρατούσε το «μηδέν». Το πρόβλημα για την ομάδα του Πέδρο Μαρτίνς ήταν πως δεν μπορούσε να κρατήσει καθόλου τη μπάλα. Αυτό είχε σαν αποτέλεσμα να παίρνει διαρκώς κατοχή η Μπάγερν και να οργανώνει επιθέσεις προς την «ερυθρόλευκη» εστία. Το ευτύχημα ήταν πως αυτή η πίεση δεν ήταν αφόρητη, ήταν μεν διαρκής αλλά όχι με μεγάλη ένταση και έτσι φαινόταν να μπορεί ο Ολυμπιακός να διαχειριστεί το ματς. Όταν, όμως, στο χορτάρι υπάρχουν ποδοσφαιριστές με την κλάση του Λεβαντόφσκι κι ένα… δευτερόλεπτο τούς αρκεί για να κάνουν τη διαφορά. Αυτό ακριβώς έγινε στη φάση το 69’ όπου η Μπάγερν βρήκε τελικά τον δρόμο προς τα δίχτυα, με τον Πέρισιτς να σκοράρει κι αυτός στην πρώτη του επαφή με τη μπάλα λίγο πριν το φινάλε για το 2-0 στο Μόναχο που ήταν και το τελικό αποτέλεσμα…
Η ουσία, βέβαια, δεν αλλάζει για τον Ολυμπιακό ο οποίος τουλάχιστον παρά τα απίστευτα στατιστικά του αγώνα κατάφερε να φύγει με μια… τιμητική ήττα από το Μόναχο και την έδρα της Μπάγερν. Οι Βαυαροί έφτασαν στους 12 βαθμούς και πήραν την πρόκριση για τους «16» του Champions League για ακόμα μια χρονιά, ενώ ο Ολυμπιακός έμεινε με έναν βαθμό. Η ευρωπαϊκή συνέχεια των Πειραιωτών πλέον θα κριθεί και από τον… Ερυθρό Αστέρα. Οι Σέρβοι έχουν 3 βαθμούς και υποδέχονται την Τότεναμ. Αν καταφέρουν να πάρουν βαθμό, ο Ολυμπιακός θα θέλει, θεωρητικά, νίκη 2-0 στην τελευταία αγωνιστική για να είναι τρίτος και να συνεχίσει στο Europa League. Αν η ομάδα του Βλάνταν Μιλόγεβιτς κάνει το… θαύμα και πάρει νίκη κόντρα στους Λονδρέζους, τότε τα πράγματα θα γίνουν πολύ δύσκολα για τον Ολυμπιακό καθώς θα χρειαστεί… βαθμούς στην έδρα της Τότεναμ…

        Διαβάστε επίσης
      
