
# Задържаха ветеринарни лекарства на Малко Търново

Published at: **2019-11-06T19:55:00+00:00**

Author: **Красимир Ангелов**

Original: [Dnes.bg](https://www.dnes.bg/crime/2019/11/06/zadyrjaha-veterinarni-lekarstva-na-malko-tyrnovo.428743)

Митническите служители на пункта в Малко Търново задържаха контрабандни ветеринарни лекарства, съобщиха от Агенция "Митници".
Стоката е открита при проверка на влизащ в страната от Турция микробус, управляван от български гражданин.
Шофьорът и всички петима пътници в микробуса са заявили, че не внасят нищо за деклариране, но при последвалата митническа проверка, митническите служители откриват между багажа на пътниците четири кашона, съдържащи общо 240 фабрични опаковки с три различни вида лекарствени препарати за ветеринарномедицинска употреба.
Върху всички опаковки има обозначения, че са предназначени за лечение на птици. Установено е, че лекарствените препарати са собственост на шофьора на микробуса - български гражданин. Срещу него е съставен акт за нарушение на Закона за митниците.
Това е трети случай на задържани контрабандни лекарствени средства през пункта в Малко Търново за последните няколко дни. Други 13 опаковки с инжекционни системи - писалки с хормон на растежа "Genotropin" са открити в багажа на влизащи в страната двама пътници, при съвместни проверки на митническите и гранични служители на пункта през октомври.
В първия случай, 7 опаковки "Genotropin" са били укрити в найлонова торба, поставена вътре в кутия с прах за пране в багажа на турски гражданин, пътуващ с автобус. Други 6 опаковки "Genotropin" са открити на дъното на чанта с хранителни продукти на полски гражданин, пътуващ с лек автомобил. Контрабандните лекарствени средства са иззети.
