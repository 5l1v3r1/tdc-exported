
# Πανεπιστήμιο στην Ολλανδία “προσφέρει” τάφο στους φοιτητές του - ΒΙΝΤΕΟ

Published at: **2019-11-05T15:18:00+00:00**

Author: ****

Original: [enikos.gr](http://www.enikos.gr/international/682440/panepistimio-stin-ollandia-prosferei-tafo-stous-foitites-tou-vide)

Το πανεπιστήμιο Ράντμπουντ του Ναϊμέχεν της Ολλανδίας έχει φτιάξει τάφο για τους φοιτητές προκειμένου να βοηθήσει εκείνους που αντιμετωπίζουν προβλήματα και είναι αγχωμένοι για το τι τους επιφυλάσσει το μέλλον, σύμφωνα με το Ruptly.
Όπως αναφέρει το δημοσίευμα το μότο του συγκεκριμένου πρότζεκτ είναι “memento mori” που σημαίνει “να θυμάσαι ότι θα πεθάνεις”. Ο εμπνευστής του συγκεκριμένου πρότζεκτ, John Hacking, ο οποίος εργάζεται στην εκκλησία του πανεπιστημίου, εξήγησε πως αυτό θα βοηθήσει τους νέους να εκτιμήσουν περισσότερο την ομορφιά της ζωής.
“Το τέλος της ζωής, ο θάνατος, είναι ένα ταμπού. Είναι δύσκολο να συζητήσεις για τον θάνατο ειδικά όταν είσαι 18,19,20 ετών”, είπε ο John Hacking και υποστήριξε ότι η συγκεκριμένη εμπειρία είναι ένα εργαλείο για να ξεφύγει κανείς από τον καταναλωτισμό.
Ο “τάφος” βρίσκεται στον κήπο πίσω από την εκκλησία του πανεπιστημίου και μέσα στον οποίο έχει τοποθετηθεί ένα χαλάκι και ένα μαξιλάρι.
“Όταν σκέφτεσαι τον θάνατο αυτόματα σκέφτεσαι και τη ζωή. Αυτό συμβαίνει γιατί συνειδητοποιείς ότι η ζωή κάποια στιγμή θα τελειώσει και ότι όλοι θα πεθάνουμε κάποια στιγμή. Σε κάνει να σκεφτείς τι πραγματικά θέλεις να κάνεις στη ζωή σου, τι είναι πιο σημαντικό για σένα”, ανέφερε η Ajuna Soerjadi, μία από τις φοιτήτριες που έζησε την εμπειρία του “τάφου κάθαρσης”.
Σύμφωνα με τους φοιτητές το συγκεκριμένο πρότζεκτ είναι τόσο δημοφιλές που όσοι θέλουν να το βιώσουν πρέπει να μπουν σε λίστα αναμονής.
