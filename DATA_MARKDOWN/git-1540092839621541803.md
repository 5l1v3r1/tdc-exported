
# Βόλος: Πέρασε για θήραμα τον φίλο του και τον πυροβόλησε - Σε κρίσιμη κατάσταση το θύμα

Published at: ****

Author: ****

Original: [CNN.gr](https://www.cnn.gr/news/ellada/story/196150/volos-perase-gia-thirama-ton-filo-toy-kai-ton-pyrovolise-se-krisimi-katastasi-to-thyma)

Newsroom, CNN Greece 10:38 , 04 November 2019 - 11:35
Ο 37χρονος, αλβανικής καταγωγής, είχε πάει για κυνήγι με 45χρονο φίλο του, όταν ξαφνικά έπεσε αιμόφυρτος χτυπημένος από σκάγια που του προκάλεσαν σοβαρά κρανιοεγκεφαλικά τραύματα.
Σύμφωνα με πληροφορίες, μεταξύ των δύο ανδρών υπάρχουν στενοί δεσμοί φιλίας, αλλά όταν πήγαν για να κυνηγήσουν δεν έλαβαν μέτρα αυτοπροστασίας και δεν φόρεσαν τα κίτρινα γιλέκα που βοηθούν στη σήμανσή τους. Από τις πρώτες έρευνες των αστυνομικών ο 45χρονος, ο οποίος βρισκόταν σε ξέφωτο, φέρεται να πέρασε για θήραμα τον φίλο του και να πυροβόλησε. Ο 37χρονος έπεσε στο έδαφος αναίσθητος και ο φίλος του έτρεξε κοντά του όταν αντιλήφθηκε το ατύχημα.
Ο 45χρονος ειδοποίησε την αστυνομία και το ΕΚΑΒ, ενώ εξαιτίας του δύσβατου της περιοχής χρειάστηκε η μετάβαση και πυροσβεστικής δύναμης για τον απεγκλωβισμό του τραυματία από τη χαράδρα.
Ο 37χρονος διακομίσθηκε στο Νοσοκομείο Βόλου και η κατάσταση της υγείας του χαρακτηρίζεται ιδιαίτερα κρίσιμη, ενώ ο 45χρονος συνελήφθη από αστυνομικούς του Αστυνομικού Τμήματος Βελεστίνου και μετά από προφορική εντολή εισαγγελέα αφέθηκε ελεύθερος.
 

        Διαβάστε επίσης
      
