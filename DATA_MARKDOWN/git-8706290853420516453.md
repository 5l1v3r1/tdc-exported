
# Δένδιας μετά τη συνάντηση με τον Λαβρόφ: Απαρχή ενός νέου κεφαλαίου στις σχέσεις Ελλάδας-Ρωσίας η επίσκεψη στη Μόσχα

Published at: **2019-11-06T19:14:00+00:00**

Author: ****

Original: [enikos.gr](http://www.enikos.gr/politics/682716/dendias-meta-ti-synantisi-me-ton-lavrof-aparchi-enos-neou-kefalai)

Την απαρχή ενός νέου κεφαλαίου στις διμερείς σχέσεις Ελλάδος- Ρωσίας στη βάση ενός ειλικρινούς διαλόγου, φιλοδοξεί να σηματοδοτήσει η επίσκεψή του στη Μόσχα, σημείωσε ο Έλληνας υπουργός Εξωτερικών, Νίκος Δένδιας, στη συνέντευξη Τύπου που ακολούθησε της συνάντησής του με το Ρώσο ομόλογό του Σεργκέι Λαβρόφ στη Μόσχα.
«Οι διμερείς μας σχέσεις εδράζονται σε διαχρονικούς δεσμούς φιλίας, αλληλοσεβασμού και κατανόησης», επισήμανε ο κ. Δένδιας και τόνισε τη σημασία του κοινού προγράμματος διαβουλεύσεων Ελλάδος-Ρωσίας 2020-2022, που υπεγράφη μεταξύ των δύο υπουργείων Εξωτερικών και το οποίο προβλέπει τακτικές επαφές, τόσο σε υπηρεσιακό όσο και σε πολιτικό επίπεδο.
«Η θέση μας είναι όχι μόνο υπέρ της βελτίωσης, αλλά και υπέρ της διεύρυνσης, υπέρ της εμβάθυνσης αυτού του διαλόγου», τόνισε χαρακτηριστικά ο κ. Δένδιας.
Επισήμανε ότι η χώρα, καθώς εξέρχεται από την κρίση, επανέρχεται στα διεθνή φόρα και προτίθεται να ενεργοποιήσει το σημαντικό της ρόλο λόγω και της γεωγραφικής της θέσης ως μέλος του ΝΑΤΟ, ως μέλος της Ευρωπαϊκής Ένωσης, αλλά και τη θέση της σε άλλους διεθνείς οργανισμούς, όπως στο Συμβούλιο της Ευρώπης, του οποίου αναλαμβάνει και την προεδρία τον επόμενο χρόνο.
«Με δεδομένη τη θέση της Ελλάδας ως παλιού κράτους μέλους της ΕΕ και του ΝΑΤΟ, επιδιώκουμε να συμβάλλουμε θετικά στον διάλογο με τη Ρωσία. Επιθυμούμε να αναπτύξουμε περαιτέρω τις σχέσεις μας με γνώμονα τη διατήρηση της περιφερειακής σταθερότητας και την ενίσχυση της ασφάλειας, ιδιαίτερα σε μια ευαίσθητη συγκυρία, όπως είναι η τρέχουσα».
«Λαμβάνοντας υπόψη την πάγια θέση της ελληνικής εξωτερικής πολιτικής ότι η Ρωσία είναι τμήμα της ευρωπαϊκής αρχιτεκτονικής ασφάλειας, η Ελλάδα είναι σε θέση να καταστεί ιδιαιτέρως χρήσιμη στη Ρωσία, εφόσον και αυτή το κρίνει, στη δημιουργία των απαραίτητων κατανοήσεων, στην επίλυση υπαρχουσών διαφορών, στην κατανόηση των μέτρων που είναι αναγκαίο να ληφθούν ώστε να προχωρήσουμε σε μια σημαντική ομαλοποίηση όπου αυτό είναι απαραίτητο και να ξεπεράσουμε δυσάρεστες πραγματικότητες με την εξάλειψη των αιτιών τους», πρόσθεσε ο κ. Δένδιας.
«Οι σχέσεις μας, που έχουν ιστορία πολλών αιώνων, χαρακτηρίζονται από την αμοιβαία συμπάθεια των Ελλήνων και των Ρώσων», σημείωσε, από την πλευρά του, ο κ. Λαβρόφ.
Εμβάθυνση της οικονομικής συνεργασίας
Ο Έλληνας υπουργός Εξωτερικών απηύθυνε πρόσκληση στις ρωσικές εταιρίες να επενδύσουν στην Ελλάδα, καθώς η οικονομική ανάκαμψη της χώρας, αλλά και το νέο θεσμικό πλαίσιο που ψηφίστηκε απ' τη Βουλή, την έχουν καταστήσει ιδιαίτερα ελκυστικό επενδυτικό προορισμό.
«Ειδικά ως προς τον τομέα της ενέργειας, θεωρούμε πως υπάρχουν ιδιαίτερες προοπτικές περαιτέρω εμβάθυνσης της διμερούς συνεργασίας. Υπογραμμίζουμε τις συνέργειες που έχουν αναπτυχθεί μεταξύ ελληνικών και ρωσικών εταιριών, πρωτίστως στον τομέα του φυσικού αερίου, ενώ ενδιαφερόμαστε ταυτόχρονα για την ενίσχυση της συνεργασίας και σε άλλα πεδία, όπως οι Ανανεώσιμες Πηγές Ενέργειας».
Στη συνάντηση συζητήθηκε και το μεταναστευτικό ζήτημα και τους κινδύνους που εγκυμονεί. «Η Ελλάδα υπογραμμίζει πάντα ότι είναι απαράδεκτο όταν η προστασία χιλιάδων ανθρώπων γίνεται εργαλείο για την άσκηση πολιτικής επιρροής», σημείωσε ο κ. Δένδιας.
Ανάγκη επίλυσης του Κυπριακού με βάση τα ψηφίσματα του ΟΗΕ
Ο κ. Δένδιας αναφέρθηκε ακόμη στη συζήτηση που έγινε για το Κυπριακό και υπογράμμισε τη σημασία της επανέναρξης της διαπραγματευτικής διαδικασίας, εκφράζοντας την υποστήριξη της Ελλάδος «στις σχετικές εν εξελίξει προσπάθειες του γενικού γραμματέα του Ηνωμένων Εθνών, κ. Γκουτέρες, για επίλυσή του στη βάση των αποφάσεων του Συμβουλίου Ασφαλείας των ΗΕ».
«Για το Κυπριακό, εκτιμούμε πολύ βαθιά τις απόψεις της ελληνικής πλευράς, τασσόμαστε υπέρ της επίλυσης του προβλήματος με βάση τα ψηφίσματα του Συμβουλίου Ασφαλείας του ΟΗΕ που προβλέπουν δημιουργία διζωνικής, δικοινοτικής ομοσπονδίας», σημείωσε, από την πλευρά του, ο κ. Λαφρόφ και χαιρέτισε την πρωτοβουλία του κ. Γκουτέρες.
«Ήρθε η ώρα αυτό το αναχρονιστικό σύστημα των εγγυήσεων ασφαλείας να αλλάξει σε σύστημα με συμμετοχή του Συμβουλίου Ασφαλείας του ΟΗΕ», πρόσθεσε.
Συμμετοχή στις εκδηλώσεις «Ελλάδα 2021»
«Το 2021 στην Ελλάδα θα εορταστεί η 200η επέτειος της Ελληνικής Επανάστασης ως αποτέλεσμα της οποίας ιδρύθηκε το ανεξάρτητο ελληνικό κράτος. Η χώρας μας συνέβαλε σ' αυτό το γεγονός με κάθε τρόπο. Με τον κ. Δένδια σήμερα συζητήσαμε τις πιθανές κοινές εκδηλώσεις στο πλαίσιο της επετείου», επισήμανε ο Ρώσος υπουργός Εξωτερικών.
Ο κ. Δένδιας σημείωσε ότι σύντομα θα αποσταλεί πρόσκληση για συμμετοχή του Ρώσου Προέδρου, Βλαντιμίρ Πούτιν, στους εορτασμούς της Ελλάδος.
Ο κ. Λαβρόφ απηύθυνε πρόσκληση στον πρωθυπουργό, Κυριάκο Μητσοτάκη, να επισκεφθεί τη Ρωσία για τις εκδηλώσεις για τα 75 χρόνια από τη νίκη στον Β' Παγκόσμιο Πόλεμο, ενώ πρόσθεσε ότι και ο ίδιος δέχτηκε την πρόσκληση του κ. Δένδια να επισκεφθεί την Ελλάδα.
Σχετικά με την αναγνώριση του αυτοκέφαλου της Εκκλησίας της Ουκρανίας, ο κ. Δένδιας σημείωσε ότι το θέμα αυτό δεν θα αποτελέσει εμπόδιο στην εμβάθυνση και διεύρυνση των σχέσεων Ελλάδος και Ρωσίας.
«Στο πλαίσιο της ορθόδοξης πίστης θυμάμαι καθαρά την απάντηση του Ιησού Χριστού, όταν ερωτήθηκε είπε τα του καίσαρος τω καίσαρι και τα του θεού τω θεώ. Η σημερινή ελληνική Πολιτεία σέβεται απολύτως τον ρόλο και την αυτονομία της Ορθόδοξης Εκκλησίας της Ελλάδος και το διακριτό της ρόλο», επισήμανε χαρακτηριστικά ο κ. Δένδιας.
Ο κ. Λαβρόφ είπε, επίσης, ότι το συγκεκριμένο θέμα δεν θα επηρεάσει τις σχέσεις των δύο χωρών. Συμπλήρωσε, δε, ότι θεωρεί πως η εν λόγω κίνηση έγινε έπειτα από επιρροή της αμερικανικής πλευράς και κατηγόρησε τις ΗΠΑ για προσπάθεια διάσπασης του ορθόδοξου κόσμου.
«Σήμερα επιβεβαιώσαμε την αρχή ότι τα κράτη δεν επεμβαίνουν στα εκκλησιαστικά», επισήμανε χαρακτηριστικά ο κ. Λαβρόφ.
Σχετικά με την υπόθεση της έκδοσης του Αλεξάντερ Βίνικ, ο κ. Δένδιας σημείωσε ότι ο Ρώσος ομόλογός του, του εξήγησε το ιδιαίτερο ενδιαφέρον της ρωσικής πλευράς γι' αυτή την υπόθεση και πρόσθεσε: «Αντιλαμβανόμαστε όλοι ότι στο δικό μας ισχύον νομικό πλαίσιο, το θέμα αυτό εναπόκειται στην κρίση της ελληνικής δικαιοσύνης».
Πηγή: ΑΠΕ-ΜΠΕ
