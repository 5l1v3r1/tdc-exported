
# «Ex on the Beach»-mamma: - Ingen ønskedrøm

Published at: **2019-11-06T13:37:46+00:00**

Author: **Ruben Pedersen**

Original: [Dagbladet.no](https://www.dagbladet.no/kjendis/ex-on-the-beach-mamma---ingen-onskedrom/71589440)

Denne sesongen av «Ex on the Beach» er muligens drøyere enn fjorårets. Årets deltakere så fjorårets gruppesex og høynet med løssluppenhet, gruppeonani og krangling så busta fyker. Det vekker naturlig nok oppsikt, men ikke bare her til lands.

        Dagbladet har spurt flere realityeksperter fra det store utland om hva de synes om den norske utgaven av serien, som også sendes i flere land verden over. Danske Se og Hørs journalist uttalte blant annet at noe slikt «aldri har blitt sendt på dansk tv før».
      
Det kan være enkelt å tøyse med at deltakerne er drøye, og at det går hardt for seg inne på hotellet. Noen seere føler kanskje på en slags skadefryd, til og med. Men hvordan er det egentlig for dem som står disse deltakerne nærmest? At det er enkelte foreldres verste mareritt at barna skal ha sex på tv, er nok ingen hemmelighet.
Hilde Østerøy (52) er mammaen til deltaker Andreas Østerøy (23). Allerede før sesongen hadde begynt, markerte han seg som en av de mest synlige deltakerne - blant annet på grunn av et ønske om å ha analsex på skjermen.
Det skjedde ikke, men diverse andre seksuelle hendelser fant sted på skjermen. Til tross for at han er homofil, var han én av tre gutter som var intim med deltaker Siv Meyer for ei tid tilbake. Klippet vekket reaksjoner både her til lands og i utlandet.
Mamma Østerøy synes likevel ikke at sønnen har noe å skamme seg for.
- Jeg så det, ja og tenkte at: «Hallo, ungdommer nå til dags». Og så tenkte jeg bare: «Ja, ja». Han er ikke akkurat redd for å prate om sex, men på ett vis var jo situasjonen også veldig uskyldig, forteller hun til Dagbladet.
Hun visste godt hva sønnen gikk til, og forteller at hun ble involvert i castingprosessen.
- Den gang hadde jeg bare sett noen klipp og tenkte at det så veldig drøyt ut, og det var ikke akkurat noen ønskedrøm fra min side. Men han er voksen og må få bestemme selv, sier hun, og fortsetter:
- Etter denne praten gikk det en liten periode der jeg ikke hørt noe, men så ringte han en kveld og var veldig gira, og fortalte at han hadde hatt en lang prat med de castingansvarlige, og at dette var noe han hadde veldig lyst til å være med på. Etter dette ble det også stille en periode, helt til han ringte og sa: «Vet du hva, mamma?». Jeg husker at jeg lo, og svarte at: «Du trenger ikke si mer, jeg vet hva det gjelder … Får vel gratulere deg da», humrer realitymammaen.
Andreas Østerøy var, som nevnt, en av deltakerne som markerte seg stort tidlig. Da Dagbladet møtte ham på Mauritius før innspilling i januar, var han klar på at han ville gjøre mye for å bevare sin posisjon inne i villaen.
Da casten ble sluppet i august, var det derfor mange som fokuserte på ham. Mora var på jobb da de første overskriftene begynte å dukke opp.

        - Jeg husker jeg fikk ganske sjokk, men da ringte jeg rett til Andreas som fortalte at ting var tatt litt ut av kontekst. Han innrømmet at det var litt hans feil at saker ble vinklet som de gjorde - at han framsto som noe drøy, forklarer hun.
      
Likevel var han sikker på at inntrykket hun og mange andre hadde fått, basert på overskriftene, ville endre seg da serien begynte på tv. I tillegg har de to hatt en åpen dialog hele veien.
- Når det har vært ting jeg har reagert på, så har jeg ringt Andreas og pratet. Heldigvis så har vi et veldig godt og åpent forhold og kan prate om det meste. Selv føler jeg at han gjør en veldig god figur på tv, og han har fått veldig mye positiv tilbakemeldinger, forklarer hun.
Planen var egentlig å ikke se sesongen, men hun klarte til slutt ikke la være. Pulsen til mammahjertet ble heldigvis roet ned av å se at han ikke var noe stor skandalemaker der inne, selv om han gjerne er i sentrum av drama om det passer ham.
I et tidligere intervju med Dagbladet har Andreas Østerøy fortalt om hvordan det var å komme ut av skapet. Hjemme var reaksjonene gode. Østerøy kommer fra en kristen familie, og var redd for at det kanskje skulle bli dårlig mottatt. Han sier at det i starten gikk litt trådt, men at alle er på hans side i dag.
På spørsmål til mamma Østerøy om hva de tenkte om at han skulle være med i sjokkserien som første homofile deltaker, svarer hun følgende:
- Nå går det fint og jeg synes det er bra at homofile er med også, men i begynnelsen var jeg skeptisk. Det er ikke alle som heier på homofile, og det fins dessverre mange fordommer der ute fortsatt, sier hun, og fortsetter:
- Heldigvis har det blitt mye mer åpenhet og toleranse, og folk skjønner at det er viktig med gjensidig respekt uavhengig av hvilken legning man har. Andreas fikk en SMS fra en som ikke likte homofile, men som fortalte at hans tilstedeværelse i serien hadde endret synet hans på mennesker med andre legninger. Det er veldig fint, forteller hun.

        Legningen hans har ikke vært et spesielt stort tema på tv. Heller ikke på hjemstedet hans har det vært noe stort problem, forteller mora. De bestemte seg likevel for å advare besteforeldrene hans på forhånd, i tilfelle det skulle komme reaksjoner:
      
- Andreas dro selv og fortalte dem at han skulle være med. Denne serien er jo ikke noe deres generasjon er særlig vant med, og han ville forberede dem. Vi har også sagt til dem at dette ikke er en serie for eldre, den er beregnet på unge. Mannen min, far til Andreas, har så vidt sett litt av en episode, flirer hun, og fortsetter:
- Er Andreas hjemme på besøk en helg, ser han gjerne på tv sammen med sin far, men det blir nok neppe «Ex on the Beach».
Hun er også positivt innstilt til hvilke dører deltakelsen kan åpne for sønnen. Andreas Østerøy studerer for tida administrasjon og ledelse, og har sagt at han gjerne vil ha flere bein å stå på samtidig. Mora tror ikke serien vil være hemmende.
- Det er så mange forskjellige realityserier, og folk glemmer fort hvem som har vært med på hva. Det kan heller åpne nye dører, tenker jeg, og det er allerede spennende ting på gang for ham nå, har jeg skjønt.
