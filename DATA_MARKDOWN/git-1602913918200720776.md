
# Un patron român oferă o recompensă de 50.000 de euro pentru găsirea unui TIR încărcat cu televizoare

Published at: **2019-11-02T09:45:43+00:00**

Author: **Laura Petrescu**

Original: [Ziarul Financiar](https://www.zf.ro/eveniment/un-patron-roman-ofera-o-recompensa-de-50-000-de-euro-pentru-gasirea-unui-tir-incarcat-cu-televizoare-18532286)

Patronul unei firme din Argeş, victima unei înşelăciuni, oferă o recompensă de 50.000 de euro celor care îl ajută să dea de urma unui TIR încărcat cu televizioare, care a dispărut. Poliţiştii fac, în acest caz, cercetări pentru înşelăciune.
Purtătorul de cuvânt al IPJ Argeş, Mădălina Epure, a declarat, corespondentului MEDIAFAX, că în acest dosar de înşelăciune au fost făcute, vineri, percheziţii în Argeş, dar şi în judeţul Dâmboviţa.
Două persoane au fost reţinute în urma descinderilor, fiind ridicate şi mai multe bunuri, a mai anunţat Mădălina Epure.
Surse judiciare au declarat, corespondentului MEDIAFAX, că patronul din Argeş a semnat un contract cu o firmă din Dâmboviţa pentru transportul unor televizoare de la Chiajna în Franţa. TIR-ul încărcat cu marfă nu a mai ajuns la destinaţie, iar omul de afaceri din Argeş a depus plângere penală.
În acest caz există suspiciuni că televizoarele au fost vândute pe piaţa neagră.
În plus, patronul firmei din Argeş a decis să ofere o recompensă de 50.000 euro celor care ajută la găsirea TIR-ului, dar şi a aparaturii.
