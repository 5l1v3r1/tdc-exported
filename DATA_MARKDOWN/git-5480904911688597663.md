
# Valverde očekává od Slavie stejný výkon jako v zápase v Edenu

Published at: **2019-11-04T18:01:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/valverde-ocekava-od-slavie-stejny-vykon-jako-v-zapase-v-edenu/1817149?utm_source=rss&utm_medium=feed)

Barcelona - Trenér fotbalistů Barcelony Ernesto Valverde předpokládá, že Slavia bude hrát v úterním utkání Ligy mistrů na Camp Nou stejně jako v úvodním vzájemném duelu před 14 dny v Edenu, kde Katalánci zvítězili po boji 2:1. Od svých svěřenců očekává reakci na sobotní ligovou porážku 1:3 na hřišti Levante a výrazně zlepšený výkon.
"Očekávám zápas podobný tomu úvodnímu v Edenu a také tomu, který Slavia odehrála na začátku skupiny v Miláně proti Interu. Oni si drží svou herní tvář, v české lize i v Lize mistrů. Očekáváme stejně fyzicky náročný zápas a soupeře, který se bude snažit tlačit dopředu," uvedl Valverde na tiskové konferenci.
Jeho svěřenci v sobotu nečekaně prohráli ve španělské lize s Levante a utrpěli první soutěžní porážku po sedmi výhrách za sebou. "Samozřejmě když prohrajete, je větší tlak. Zvlášť v takovém klubu, jako je Barcelona. Myslím, že je to v pořádku, protože vás to nutí reagovat. Nehráli jsme zkrátka dobře a musíme se zlepšit," podotkl Valverde.
"Myslím, že doma hrajeme lépe než venku, tam je to vždy složitější. Zápas s Levante už je za námi, tohle je šance napravit ty chyby. Každý hráč moc dobře ví, co musí zlepšit. Hlavně celkový výkon musí být mnohem lepší," dodal obránce Nélson Semedo.
V Lize mistrů vede Barcelona skupinu a v případě úterního vítězství se hodně přiblíží postupu. "Očekáváme stejně složitý zápas jako v Praze. Pro nás je strašně důležité, abychom vyhráli, tím bychom si skoro zajistili účast v další fázi. Hrajeme doma, věřím, že budeme dominovat a získáme tři body," uvedl Semedo.
Barcelonští nijak neřeší trvající protesty a demonstrace ve městě proti uvěznění tamních politiků za neústavní referendum o nezávislosti Katalánska z roku 2017. "Není to nic nového a nijak nás to neovlivňuje. Reprezentujeme v podstatě mezinárodní klub. Snažíme se hrát dobře a dosahovat výsledků, které udělají lidem radost," řekl Valverde.
