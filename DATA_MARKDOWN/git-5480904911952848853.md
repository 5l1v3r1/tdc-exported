
# Mynář: Prezidentovi Zemanovi se vrací chuť k jídlu

Published at: **2019-11-07T18:44:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/mynar-prezidentovi-zemanovi-se-vraci-chut-k-jidlu/1818492?utm_source=rss&utm_medium=feed)

Praha - Veřejnost si podle v říjnu zveřejněné lékařské zprávy Ústřední vojenské nemocnice (ÚVN) může sama udělat obrázek o tom, jaký je zdravotní stav prezidenta Miloše Zemana. V rozhovoru pro rádio Frekvence 1 to řekl hradní kancléř Vratislav Mynář. Dodal, že sám nečekal, jak dobrý vzhledem k věku podle lékařů Zemanův zdravotní stav bude. Po čtyřdenním pobytu v nemocnici, který Zeman absolvoval před zveřejněním zprávy, se podle Mynáře vrací hlavě státu i chuť k jídlu.
ÚVN koncem října uvedla, že Zeman se v ní léčil a po propuštění stále léčí pro poruchu výživy spočívající v úbytku a narušené funkci svalů, zejména nohou. Podle nemocnice prezident v ÚVN absolvoval rehabilitační cvičení a byla mu aplikována intenzifikovaná výživa. Hrad označil čtyřdenní hospitalizaci za rekondiční pobyt.
Mynář dnes uvedl, že veřejnost si z dokumentace může o Zemanově kondici udělat obrázek sama. "Zpráva dává vysvětlení všem těm spekulacím o jeho zdravotním stavu. Přiznám se, že jsem nečekal, že v jeho věku 75 let je na tom pan prezident tak dobře," uvedl. Zopakoval, že Zeman v důsledku cukrovky trpí neuropatií dolních končetin, což způsobuje bolestivou chůzi. "A nízkým tlakem, který se projevuje na tom, že se mu občas točí hlava. Ostatní ukazatele jsou v takových parametrech, že bych řekl, že je to třicetiletý pán," dodal Mynář.
Zeman si podle kancléře sám stanovuje jídelníček. "V poslední době, zvláště po těch výživných infuzích, se mu zlepšila chuť k jídlu. Krom tradičních sladkostí, které má velmi rád, jsme měli včera oběd, kde jsme si dali zabíjačku, kulajdu a pan prezident si velmi pochvaloval jitrničky," řekl Mynář.
Neurolog Jan Martin Stránský po zveřejnění Zemanovy lékařské zprávy v říjnu ČTK řekl, že dokument je hlavně signálem pro veřejnost. Označil ji za "informační polozprávu", která je pro odbornější posouzení nedostatečná. "Informace velice přesně odpovídají nejen jeho věku, ale i životnímu stylu. Jako lékař jsem si ale poměrně jistý, že jeho problémy se nebudou zlepšovat," řekl Stránský Českému rozhlasu. K Zemanově zdraví se Stránský, který je zároveň pacientským ombudsmanem, vyjadřuje opakovaně.
