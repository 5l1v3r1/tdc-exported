
# Рада після години чвар розглянула важливий законопроєкт

Published at: **2019-11-01T12:58:00+00:00**

Author: ****

Original: [Українська правда](https://www.pravda.com.ua/news/2019/11/1/7230742/)

Верховна Рада після майже години суперечок підтримала у першому читанні і за основу законопроєкт щодо протидії відмиванню коштів. 
Джерело: засідання Верховної Ради 1 листопада
Деталі: Під час ранкового пленарного засідання у п’ятницю народні обранці майже годину сперечалися з приводу процедурних рішень.
Зокрема, спочатку опозиційна сила "Європейська солідарність" вимагала о 13.00 перейти до "різного" і почати виступи нардепів.
Спікер Дмитро Разумков пропонував продовжити роботу Верховної Ради до 16.00 і до 15.00 займатися питаннями порядку денного, а з 15.00 до 16.00 перейти до різного. Таке рішення народні депутати не підтримали.
Також парламент провалив пропозицію глави ВР розглянути питання порядку денного до закінчення засідання 14.00. Опозиційні сили наполягали перейти до різного.
Водночас, міністр фінансів Оксана Маркарова попросила нардепів прийняти у першому читання проект закону "про запобігання та протидію легалізації (відмиванню) доходів, одержаних злочинним шляхом, фінансуванню тероризму та фінансуванню розповсюдження зброї масового знищення".
За словами Маркарової, законопроект № 2179 важливий для європейських партнерів України, для отримання макрофінансової допомоги та євроінтеграції. Проєкт закону подав у Верховну Раду прем'єр-міністр Олексій Гончарук.
Після короткої дискусії нардепи все ж таки вирішили повернутися до законопроєкту.
Законопроєкт підтримали у першому читанні і за основу 278 голосами з урахуванням пропозицій комітету.
Комітет Верховної Ради із питань фінансів, податкової та митної політики рекомендував парламенту прийняти законороєкт за основу, проте глава комітету Данило Гетманцев запевнив, що до другого читання законопроєкту переглянуть розміри штрафів і вилучать всі пункти, які стосуються повноважень СБУ щодо здійснення перевірок бізнесу. 
Метою законопроєкту вказують удосконалення законодавства у сфері фінансового моніторингу. Зокрема, протидія відмиванню коштів.
Документ передбачає підняття планки здійснення фінмоніторингу зі 150 тис. грн до 400 тис. грн і підвищення відповідальності за порушення.
Також законопроєкт пропонує ввести відповідальність за проходження навчання тероризму (ст. 258-6), виїзд з України та в'їзд в Україну з терористичною метою (ст. 258-7).
