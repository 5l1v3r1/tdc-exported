
# تکذیب برنامه‌ریزی مخفی روسیه با ترکیه در ارتباط با سوریه

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696980/%D8%AA%DA%A9%D8%B0%DB%8C%D8%A8-%D8%A8%D8%B1%D9%86%D8%A7%D9%85%D9%87%E2%80%8C%D8%B1%DB%8C%D8%B2%DB%8C-%D9%85%D8%AE%D9%81%DB%8C-%D8%B1%D9%88%D8%B3%DB%8C%D9%87-%D8%A8%D8%A7-%D8%AA%D8%B1%DA%A9%DB%8C%D9%87-%D8%AF%D8%B1-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D8%B3%D9%88%D8%B1%DB%8C%D9%87)

روسیه اعلام کرده که توافق مشترکش با ترکیه به صورت کامل و تمام و کمال در ارتباط با سوریه در حال اجرا است و دو کشور برنامه مخفی دنبال نمی‌کنند.
به گزارش خبرگزاری مهر به نقل از حریت، «سرگئی لاوروف»، وزیر خارجه روسیه در سخنانی اعلام کرد که توافق مشترک کشورش با ترکیه در ارتباط با سوریه در حال اجرا است.
وزیر خارجه روسیه همچنین افزوده است که هیچ برنامه مخفی در توافق روسیه و ترکیه وجود ندارد و هیچ دلیلی نیز برای مخفی کاری وجود ندارد.
وزیر خارجه روسیه همچنین اقدامات آمریکا در شمال سوریه را غیرسازنده و مخرب خواند و با انتقاد از آمریکا گفت ساخت تاسیساتی برای حضور طولانی مدت در سوریه اقدامی متناقض از سوی آمریکاست.
به گفته لاوروف، امروزه امکان مذاکره سازنده و صادقانه با آمریکا وجود ندارد و اقدامات آمریکا به معنای نقض حاکمیت و یکپارچگی سرزمینی سوریه است.
وزیر خارجه روسیه این سخنان را در جریان  نشست مطبوعاتی مشترک با «هزقیال نیبیگیل» وزیر خارجه بروندی در مسکو اعلام می‌کرد.
لازم به ذکر است که روسیه و ترکیه در جریان مذاکرات روسای جمهوری دو کشور در سوچی در روز ۲۲ اکتبر (۳۰ مهر ماه) تفاهم‌نامه ۱۰ ماده‌ای امضا کردند که بر اساس آن نیروهای کردی از مناطق مرزی شمال شرق سوریه خارج ‌می‌شوند.
این تفاهمنامه از دو هفته پیش به اجرا در آمد و در مناطق مرزی سوریه و ترکیه تا عمق ۳۰ کیلومتری واحدهای پلیس نظامی روسیه و واحدهای مرزبانی ترکیه گشت زنی می‌کنند.
