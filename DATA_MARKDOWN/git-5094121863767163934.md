
# Do olomoucké zoo se vracejí stromy. Sázet přijede i zpěvák Ledecký

Published at: **2019-11-06T18:27:00+00:00**

Author: **Daniela Tauberová**

Original: [Deník.cz](https://www.denik.cz/regiony/do-vyholene-zoo-se-vraceji-stromy-sazet-prijede-i-zpevak-ledecky-20191106.html)

Nejhůře zasažená část jednoho z nejvyhledávanějších turistických cílů v Olomouckém kraji připomínala měsíční krajinu.
Nyní zoo připravuje výsadbu nových dřevin. Odklizené smrky v budoucnu nahradí smíšený les z borovic, jedlí, dubů, buků, habrů, líp a javorů. Zapojit se může i veřejnost.
Zájemci si mohou stromek zakoupit a přispět na obnovu olomoucké zoo.
„Partnerem se může stát milovník olomoucké zoo, parta přátel, která k zahradě chová pouto, rodiny pociťující sounáležitost anebo štědré spolky, kluby, firmy. Ti všichni se mohou stát donátory,“ vyzvala zoo veřejnost.
Výše ceny stromu se bude odvíjet od jeho letokruhů. Částky jsou stanoveny ve výši 2 500, 5 000 nebo 10 000 korun.
„Těší mě, že kytaru za rýč na chvíli vymění i třeba Janek Ledecký, který výsadbu přijede podpořit, že se k nám přidávají město Olomouc, umělci z Moravského divadla Olomouc, sportovci z SK Sigma Olomouc, Kino Metropol a mnoho dalších,“ uvedl ředitel olomoucké zoo Radomír Habáň.
Společnou výsadbu zoo naplánovala na čtyři listopadové termíny: 11., 17., 22., a 26. listopadu. Vždy od 10.00.
„Počet stromů, které lze během dne zasadit, je omezen. Pokud se na některé zájemce nedostane, zahrada vyhlásí termíny další,“ upozornila mluvčí zoo Iveta Gronská.
Lidé už poskytli zoo finanční pomoc na obnovu po vichřici ve výši téměř 650 tisíc korun. Peníze poslali na sbírkové konto, ale pomoci mohou také prostřednictvím kasiček v areálu.
