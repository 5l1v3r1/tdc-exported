
# „A urmat un picior sau un pumn în spate”; Dorin Chirtoacă spune că a fost lovit de Octavian Țâcu după o emisiune TV

Published at: **2019-11-04T05:53:00+00:00**

Author: **Jurnal.md**

Original: [Jurnal.md](http://jurnal.md/ro/news/d648d4b659f9291d/a-urmat-un-picior-sau-un-pumn-in-spate-dorin-chirtoaca-spune-ca-a-fost-lovit-de-octavian-tacu-dupa-o-emisiune-tv.html?utm_source=RSS&utm_medium=RSS&utm_campaign=RSS)


        Fostul primar al capitalei, Dorin Chirtoacă, lider PL, susține că a fost lovit de deputatul Octavian Țâcu. S-ar fi întâmplat aseară, după o emisiune la care au participat cei doi.
      
Potrivit lui Dorin Chirtoacă, după emisiune el s-a apropiat să dea mâna cu ceilalți invitați și cu moderatorul, după care a urmat un schimb de insulte între el și Țâcu, iar când s-a întors să plece, a simțit o lovitură în spate.
„Când l-am salutat pe O. Țicu, deși am dat mâna unul cu altul, am văzut că el a întors capul, demonstrativ, în alta parte, moment în care i-am spus: „Mai uită-te în ochii celui cu care dai mâna, domnule Țâcu!”. Replica dumnealui a fost: „Mergi acolo înainte, bulica” (de fapt cuvântul era cu litera “p”). I-am replicat: „Ești o jigodie”, și m-am indreptat spre ieșire. A urmat un picior sau un pumn în spate. Nu am văzut cu ce anume a lovit, pentru că eram întors cu spatele și mergeam în drumul meu”, spune Dorin Chirtoacă.
Chiar și în aceste condiții, PUN și Octiavian Țâcu vor primi o invitație pentru „participarea la discuții și negocieri pentru consolidarea curentului unionist”, afirmă Chirtoacă.
„Deși cu toții puteți trage niște concluzii, legat de cei care după ce pierd alegeri, pierd dezbateri la emisiuni, sar la bataie și lovesc în spate. Așa a făcut și Ivan Ceban, încă în 2015”, a mai adăugat Dorin Chirtoacă, pe pagina sa de facebook.
