
# Από το ζενίθ στο ναδίρ ο Ολυμπιακός, ήττα 65-90 από τη Μακάμπι

Published at: **2019-11-01T21:22:22+00:00**

Author: ****

Original: [News.gr](https://www.news.gr/athlhtika/article/2016206/apo-to-zenith-sto-nadir-o-olimpiakos-itta-65-90-apo-ti-makampi.html)

Ένας αποκαρδιωτικός επιθετικά και αμυντικά Ολυμπιακός, ακύρωσε το μεγάλο «διπλό» της Μόσχας, βλέποντας την καλοστημένη Μακάμπι Τελ Αβίβ να περνά νικηφόρα από το ΣΕΦ, αυξάνοντας το ρεκόρ της σε 4-2.
Οι «ερυθρόλευκοι» έπεσαν με το βαρύ 65-90 από την ομάδα του Γιάννη Σφαιρόπουλου, για την 6η αγωνιστική της Euroleague, υποχωρώντας σε 2-4.
Οι «ερυθρόλευκοι» ξεκίνησαν μανιασμένα και πολύ γρήγορα βρέθηκαν αν προηγούνται με 9-2 (3’) έχοντας σαν όπλα τους, άμυνα κι αιφνιδιασμό. Ο Σφαιρόπουλος χαμήλωσε άμεσα το σχήμα, έπαιξε με τρεις κοντούς και αμέσως άλλαξε τη ροή του ματς. Τα γκαρντ δημιούργησαν περισσότερους κινδύνους στην άμυνα των γηπεδούχων και με τρίποντο του Ντόρσεϊ προηγήθηκαν 17-21 (9’).
Οι φιλοξενούμενοι είχαν βρει ρυθμό και με τον Είσι να μπαίνει στην εξίσωση του σκορ βρέθηκε στο +7 (22-29, 13’). Η ομάδα του Σφαιρόπουλου ήταν απολαυστική στην επίθεση. Συνεχή κίνηση, γρήγορες πάσες, διάβασμα και με ευστοχία από μακριά έγινε το 30-40 (18’). Χωρίς άμυνα οι Πειραιώτες θα έπρεπε να είναι ικανοποιημένοι που πήγαν στα αποδυτήρια πίσω με 5 πόντους.
Ο Πολ βρήκε δύο εύστοχα σουτ πίσω από τα 6.75, αλλά οι αντίπαλοι βρήκαν πολλά περισσότερα. Η άμυνα του Ολυμπιακού ήταν απαράδεκτη με αποτέλεσμα Ουίλμπεκιν και Ουόλτερς να ευστοχούν ανενόχλητοι σε κάθε φάση (50-61, 25’). Η επίθεση βέβαια των Πειραιωτών δεν είχε και πολύ καλύτερη εικόνα με πολλές χαμένες βολές και κακές επιλογές (55-66, 30’).
Στο ξεκίνημα του τελευταίου δεκαλέπτου Πάντερ και Κουζμίνσκας νόμιζαν πως έπαιζαν μόνοι τους με αποτέλεσμα συνεχόμενα άστοχα σουτ. Στην άλλη πλευρά η Μακάμπι παρέμενε απόλυτα σοβαρή και με πλουραλισμό στο σκορ ανέβασε τη διαφορά στους 17 πόντους (59-76, 35’) την οποία και διατήρησε με ευκολία μέχρι την κόρνα της λήξης.
Τα δεκάλεπτα: 21-24, 40-45, 56-68, 65-90
πηγή: gazzetta.gr
