
# Австрія виділяє мільйон євро допомоги Донбасу

Published at: **2019-11-06T15:16:56+00:00**

Author: ****

Original: [Слово і Діло](https://www.slovoidilo.ua/2019/11/06/novyna/ekonomika/avstriya-vydilyaye-miljon-yevro-dopomohy-donbasu)


        Австрійська влада погодилася надати 500 тис. євро Міжнародному комітету Червоного Хреста і ще 500 тис. євро австрійським неурядовим організаціям для надання допомоги Донбасу.
      
Про це повідомляє австрійське агентство APA.
«Австрія підтримує Україну в кризу, що триває вже більш ніж п'ять років. Виділивши 1 млн євро, ми хочемо полегшити доступ гуманітарної допомоги і підтримати операції з розмінування в конфліктних регіонах», - заявив міністр закордонних справ Олександр Шалленберг.
Як зазначається, незважаючи на прогрес у стримуванні конфлікту, гуманітарна ситуація в постраждалих районах України продовжує викликати занепокоєння.
«Ситуація в плані безпеки залишається нестабільною, особливо в східній частині країни, незважаючи на режим припинення вогню», - йдеться в повідомленні.
Повідомляється, що в рамках своєї діяльності з надання надзвичайної допомоги австрійські неурядові організації забезпечують цивільне населення предметами першої необхідності і надають медичну допомогу, психосоціальну підтримку і юридичні консультації. Крім того, цивільне населення зіштовхується з постійною загрозою від протипіхотних мін.
«Австрія послідовно виступає за розмінування і знищення протипіхотних наземних мін, які завдають величезних страждань цивільному населенню і перешкоджають розвитку і відновленню», - сказав Шалленберг.
Раніше ООН передала до ОРДЛО 14 тонн гуманітарної допомоги.
Нагадаємо, Німеччина виділила один мільйон євро для підтримки постраждалих внаслідок війни на Донбасі.
Хочете обговорити цю новину? Долучайтеся до телеграм-чату CHORNA RADA
