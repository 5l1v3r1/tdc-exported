
# СБУ блокувала контрабанду до Росії комплектуючих до військових літаків

Published at: **2019-11-06T15:38:38+00:00**

Author: ****

Original: [ГЛАВКОМ](https://glavcom.ua/news/sbu-blokuvala-kontrabandu-do-rosiji-komplektuyuchih-do-viyskovih-litakiv--638157.html)

Служба безпеки України блокувала контрабанду до країни-агресора комплектуючих до військових літаків через міжнародний аеропорт «Бориспіль».
Про це повідомляє пресслужба СБУ.
Оперативники та слідчі спецслужби встановили, що контрабандні поставки організувало угруповання з шести активних учасників. Усі вони мають право постійного мешкання на території РФ.
Зловмисники нелегально скуповували у різних продавців агрегати та вузли до бойових літаків, зокрема СУ-27 та ТУ-22, що перебувають на озброєнні Військово-повітряних сил РФ. Замовниками поставок були ділки з Росії, які діяли в інтересах Міноборони країни-агресора.
Запчастини контрабандисти надсилали замовникам через треті країни, звідти їх спільники переадресовували вантажі до РФ.
У ході проведення спецоперації у зоні діяльності митного посту аеропорту «Бориспіль» співробітники СБУ затримали партію товарів військового призначення. Зокрема, обчислювачі дистанційного управління, що входять до складу систем управління літаків СУ-27, які учасники угруповання планували незаконно вивезти з України.
Під час слідчих дій у складських приміщеннях і за місцями проживання фігурантів справи у Києві та Харкові правоохоронці вилучили агрегати та вузли з комплектуючими до бойових літаків, підготовлені для контрабандного вивезення. Також виявлено, зокрема, електронне листування із замовниками з РФ, комплекти митної й технічної документації, які доводять проведення оборудки.
«У ході обшуків організатор оборудки намагався застосувати нарізну вогнепальну зброю для протидії співробітникам спецслужби», - повідомили в СБУ.
Вирішується питання щодо повідомлення учасникам угруповання про підозру за ст. 333 (порушення порядку здійснення міжнародних передач товарів, що підлягають державному експортному контролю) Кримінального кодексу України.
