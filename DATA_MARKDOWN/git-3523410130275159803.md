
# 
        بازی Diablo 4 رسما معرفی شد
      

Published at: **2019-11-02T13:47:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637484/%D8%A8%D8%A7%D8%B2%DB%8C-diablo-4-%D8%B1%D8%B3%D9%85%D8%A7-%D9%85%D8%B9%D8%B1%D9%81%DB%8C-%D8%B4%D8%AF)

گروه IT: چند سالی است که در آستانه شروع رویداد سالانه بلیزکان، شایعه ها و گمانه زنی های زیادی در خصوص معرفی بازی دیابلو 4 طی این مراسم به گوش می رسد. در این میان، سال گذشته بود که شرکت بلیزارد انترتینمنت برخلاف توقع هواداران، بجای رونمایی از این عنوان، به سراغ نسخه موبایل دیابلو رفت. موضوعی که باعث نارضایتی بازیکنان شد و موج منفی زیادی علیه این شرکت سرشناس به وجود آمد.   به گزارش بولتن نیوز به نقل از کلیک، حال، سرانجام این انتظار چندین ساله گیمرها به پایان رسید و بلیزارد انترتینمنت با برگزاری مراسم بلیزکان 2019 و انتشار دو تریلر مختلف، رسما به معرفی بازی Diablo 4 پرداخت. بر اساس گفته سازندگان، حوادث و اتفاقات اثر دیابلو 4 چند سال پس از وقایع نسخه سوم این مجموعه جریان رخ می دهد و این عنوان را به نوعی می توان دنباله نسخه های پیشین دانست. افزون بر این، دنیای بازی مشابه نسخه های قبلی به صورت جهان باز طراحی شده و در مجموع به پنج سرزمین مختلف تقسیم می شود که گیمرها بسته به علایق خود، می توانند در مناطق مورد نظر به نبرد و مبارزه با دشمنان بپردازند. از طرفی، نگران سفر به سرزمین های دیگر نباشید چرا که بازی از قابلیت Fast Travel بهره می برد و شما به کمک آن قادر هستید که در عرض چند ثانیه در مناطق مختلف حضور یابید.   در کنار این پنج سرزمین گوناگون، بازی دارای سیاه چاله های بسیاری است که شما را با ماجراجویی ها و راز و رمزهای عجیب و غریب خود همراه می کند. یکی از نکات مهمی که باید در رابطه با بخش کمپین Diablo 4 بدانید، این است که داستان آن کاملا به صورت غیرخطی روایت شده و نیازی نیست که شما همواره ماموریت ها و مراحل بازی را به ترتیب پیش ببرید. البته، غیرخطی بودن بخش داستانی این عنوان با توجه به طراحی دنیای عظیم آن چندان هم بعید به نظر نمی رسید.  
از جهان بازی Diablo 4 که بگذریم، سیستم شخصی سازی آن نیز بسیار گسترده طراحی شده است. مطابق اعلام جان مولر (John Meuller)، کارگردان هنری بازی قابلیت شخصی سازی شخصیت ها در این اثر بسیار بزرگ تر از نسخه قبلی مجموعه بوده و بازیکنان این بار آزادی عمل زیادی در ارتقای قدرت ها و توانایی های کاراکترهای اصلی خود خواهند داشت. جالب اینجاست که این سیستم صرفا به بخش ظاهری شخصیت ها محدود نشده و گیمرها می توانند استراتژی و سبک مبارزه هر یک از قهرمانان را به دلخواه تغییر دهند.شرکت بلیزارد انترتینمنت تا به امروز تاریخ انتشار این اثر را مشخص نکرده است. اطلاعاتی هرچند اندک در خصوص پلتفرم های مقصد بازی در دسترس قرار گرفته است. بر این اساس، گفته شده که دیابلو 4 روی دو کنسول ایکس باکس وان و پلی استیشن 4 و همچنین پلتفرم رایانه شخصی مبتنی بر سیستم عامل ویندوز عرضه خواهد شد. با توجه به این موضوع، از آنجا که کنسول های نسل نهم ایکس باکس اسکارلت و پلی استیشن 5 در تعطیلات سال 2020 میلادی از راه می رسند، انتظار می رود که بازی Diablo 4 نهایتا تا یک سال آینده روانه بازار شود. عرضه این عنوان برای کنسول های نسل بعدی نیز چندان دور از انتظار نیست.
