
# 
        مدل‌های جدید لپ تاپ Dell XPS 13 Developer Edition معرفی شدند
      

Published at: **2019-11-06T20:37:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638536/%D9%85%D8%AF%D9%84%E2%80%8C%D9%87%D8%A7%DB%8C-%D8%AC%D8%AF%DB%8C%D8%AF-%D9%84%D9%BE-%D8%AA%D8%A7%D9%BE-dell-xps-13-developer-edition-%D9%85%D8%B9%D8%B1%D9%81%DB%8C-%D8%B4%D8%AF%D9%86%D8%AF)

گروه IT: دل مدت‌ها است که نسخه‌ی مخصوص توسعه‌دهندگان لپ‌تاپ‌هایش را که مبتنی‌بر لینوکس هستند تولید و روانه‌ی بازار می‌کند؛ البته امکان تهیه‌ی آن‌ها برای همه وجود دارد و به‌صورت انحصاری در دسترس توسعه‌دهندگان قرار نمی‌گیرند.    به گزارش بولتن نیوز به نقل از زومیت، دل چند ماه پیش نسخه‌ی مخصوص توسعه‌دهندگان لپ‌تاپ XPS 13 را با نام Dell XPS 13 7390 Developer Edition معرفی و روانه‌ی بازار کرد. این لپ‌تاپ که مبتنی‌بر اوبونتو است و از تراشه‌ی سری کامت لیک اینتل استفاده می‌کند، تنها در یک کانفیگ با پردازنده‌ی چهار هسته‌ای Intel Core i5-10210U در دسترس قرار گرفته بود. بااین‌حال دل اخیرا کانفیگ‌های جدیدی را برای این مدل معرفی کرده است تا دست علاقه‌مندان برای تهیه‌ی مدل مناسب باز باشد. 
براساس اعلام رسمی، کاربران هم‌اکنون می‌توانند کانفیگ جدیدی از لپ‌تاپ باریک و سبک‌وزن XPS 13 Developer Edition را با پردازنده‌ی قدرتمندتر Intel Core i7-10710U که از ۶ هسته‌ی پردازشی، ۱۲ ترد و مجموعا ۱۲ مگابایت حافظه‌ی کش (Cache) بهره‌مند است، تهیه کنند. بارتون جورج، از اعضای دل، می‌گوید در حال حاضر ۱۸ کانفیگ جدید برای لپ‌تاپ XPS 13 Developer Edition معرفی شده‌اند که کاربر می‌تواند یکی از آن‌ها را بنابه‌ خواسته‌اش انتخاب و تهیه کند. ۱۶ مورد از ۱۸ کانفیگ لپ‌تاپ دل، از طریق وب‌سایت رسمی این شرکت به نشانی Dell.com به‌صورت آنلاین قابل‌تهیه هستند. با ترکیب قطعات مختلف بالا با‌ یکدیگر، به مجموعا ۱۶ کانفیگ مختلف از لپ‌تاپ جدید دل دست پیدا خواهید کرد. برای مثال دل مدلی را با ۸ گیگابایت حافظه‌ی رم، ۲۵۶ گیگابایت حافظه‌ی ذخیره‌سازی NVMe SSD، نمایشگر 1080p غیرلمسی و پردازنده‌ی i5 عرضه می‌کند؛ مدل دیگری را با مشخصات مشابه اما ۵۱۲ گیگابایت حافظه‌ی ذخیره‌سازی روانه‌ی بازار می‌کند و... .افزون بر ۱۶ کانفیگ بالا که به‌صورت آنلاین قابل‌تهیه هستند، دل دو کانفیگ ویژه را از لپ‌تاپ XPS 13 7390 Developer Edition تنها به‌صورت آفلاین و از طریق فروشگاه‌های فیزیکی در دسترس علاقه‌مندان قرار می‌دهد. کانفیگ اول دارای پردازنده‌ی Core i7-10710U اینتل، ۱۶ گیگابایت حافظه‌ی رم، ۱ ترابایت حافظه‌ی ذخیره‌سازی NVMe SSD و نمایشگر لمسی 4K است. از طرفی کانفیگ دوم از همان مشخصات بهره می‌گیرد، اما به‌جای ۱ ترابایت از ۲ ترابایت حافظه‌ی ذخیره‌سازی استفاده می‌کند.
تک‌تک مدل‌های لپ‌تاپ Dell XPS 13 7390 Developer Edition از شبکه‌ی وای‌فای 802.11ax در کنار بلوتوث ۵ پشتیبانی می‌کنند. این لپ‌تاپ‌ها از دو درگاه تاندربولت ۳، یک درگاه USB 3.1 Type-C، جک ۳/۵ میلی‌متری هدفون و کارت‌خوان میکرو SD بهره‌مند هستند و با باتری ۵۲ وات‌ساعتی روانه‌ی بازار می‌شوند. لپ‌تاپ جدید دل دارای ابعاد ۳۰۲ در ۱۹۸ در ۱۱/۶ میلی‌متر است و وزن آن براساس مدل‌های مختلف فرق دارد. سبک‌ترین مدل این لپ‌تاپ دارای وزنی معادل حدودا ۱/۲ کیلوگرم است.با نگاهی کلی به کانفیگ‌های نسخه‌ی توسعه‌دهندگان لپ‌تاپ Dell XPS 13 7390 می‌توانیم متوجه شویم که این کانفیگ‌ها تا حد زیادی شبیه کانفیگ‌های مدل معمولی هستند. بزرگ‌ترین تفاوت بین دو مدل لپ‌تاپ یادشده این است که نسخه‌ی توسعه‌دهندگان به‌جای سیستم‌عامل ویندوز ۱۰ مایکروسافت با Ubuntu 18.04 LTS روانه‌ی بازار می‌شود.کارشناس رسانه‌ی فوربز که سابقه‌ی ۱۶ ماه کار با XPS 13 Developer Edition را دارد، این لپ‌تاپ را محصولی قابل‌اتکا، بادوام و بسیار قابل‌حمل توصیف می‌کند. در ضمن لپ‌تاپ موردبحث از نمایشگر باکیفیت و طراحی زیبایی برخوردار است و قطعا استقبال زیادی از آن به‌عمل خواهد آمد.
مدل پایه‌ی Dell XPS 13 7390 Developer Edition با مشخصاتی نظیر پردازنده‌ی Core i5 کامت لیک اینتل، ۸ گیگابایت حافظه‌ی رم، ۲۵۶ گیگابایت حافظه‌ی ذخیره‌سازی و نمایشگر 1080p دارای قیمت ۱٬۱۰۰ دلار آمریکا است. دل از چند روز پیش تخفیف ویژه‌ای را روی وب‌سایتش برای این مدل قائل شده و به علاقه‌مندان امکان می‌دهد آن را از طریق کد تخفیف 50OFF699 با پرداخت ۸۵۰ دلار تهیه کنند. مدل پایه‌ی نسخه‌ی ویندوزی همین لپ‌تاپ که از پردازنده‌ی Core i3 در کنار ۴ گیگابایت حافظه‌ی رم و ۲۵۶ گیگابایت حافظه‌ی ذخیر‌ه‌سازی بهره‌ می‌گیرد، هم‌اکنون ۱٬۰۰۰ دلار قیمت دارد؛ این یعنی به‌لطف تخفیف دل، مدل پایه‌ی نسخه‌ی توسعه‌دهندگان XPS 13 7390 در حال حاضر با قیمتی کمتر از مدل پایه‌ی نسخه‌ی ویندوزی قابل‌تهیه است. امروزه لپ‌تاپ‌های متعددی در بازار با سیستم‌عامل لینوکس عرضه می‌شوند و هر یک به‌نوبه‌ی خود محصولات باکیفیت و باارزشی به‌شمار می‌آیند. دو شرکت دیگری که چنین محصولاتی تولید می‌کنند System76 و ZaReason هستند که احتمالا پیش‌تر نام آن‌‌ها را نشنیده بودید. این دو شرکت لپ‌تاپ‌های بسیار عالی مجهز به لینوکس با پشتیبانی بلندمدت تولید می‌کنند.
