
# Slik skal Stortinget granske Nav-skandalen

Published at: **2019-11-07T09:11:03+00:00**

Author: **Mats Rønning**

Original: [Dagbladet.no](https://www.dagbladet.no/nyheter/slik-skal-stortinget-granske-nav-skandalen/71792265)

De parlamentariske lederne på Stortinget er enige om å oversende Nav-saken til kontroll- og konstitusjonskomiteen, melder NTB. Konklusjonen ble trukket på et møte i morges.

        - Det er viktig at Stortinget kommer raskt i gang med arbeidet og kan stille spørsmål til alle involverte statsråder. Da er kontrollkomiteen det rette stedet, sier SV-leder Audun Lysbakken til NTB.
      
Arbeids- og sosialminister Anniken Hauglie (H) var torsdag formiddag også på Stortinget, der hun måtte for å redegjøre om saken for de parlamentariske lederne.
- Jeg har vært i dialog med partiene på Stortinget om mandatet til granskingskommisjonen hele uka og vært opptatt av å få innspill på mandatet, men også personer. Nå hadde jeg anledning til å legge fram et foreløpig utkast til mandat og foreløpig personer. Det er mange av navnene på blokka som ikke er spurt. Det er gode navn, men nå venter jeg på innspill fra de andre partiene, sier Hauglie til pressekorpset.

        På spørsmål fra Dagbladet sier Hauglie at hun venter at granskingen er ferdig til sommeren.
      
- Jeg håper i løpet av dagen at innspillene fra Stortinget er kommet inn. Det er i alles interesse å sette i gang granskingen og få alle fakta på bordet og finne ut hvordan dette kunne skje, sier Hauglie.
- Mitt utgangspunkt er at jeg ville ha innspill fra Stortinget. Det er viktig at granskingen har legitimitet og at det de kommer med til slutt har oppslutning. Derfor har jeg tatt med Stortinget hele uka og vist utkast til mandat og sammensetning i dag, sier Hauglie.
Når Nav-skandalen nå havner i kontroll- og konstitusjonskomiteen, ligger det an til kontrollsak mot statsråden, med egne høringer i den eneste av stortingskomiteene som har såkalte mindretallsrettigheter.
