
# Trinkijeri: Izuzetno važna pobeda

Published at: **2019-11-02T22:33:05+00:00**

Author: **Darko**

Original: [Sportska centrala](https://www.sportskacentrala.com/2019/11/02/trinkijeri-izuzetno-vazna-pobeda/)

Trener Partizana Andrea Trinkijeri ocenio je posle trijumfa nad FMP-om u 5. kolu ABA lige da je njegov tim ostvario vrlo važnu pobedu.
– Izuzetno teška utakmica. Jedna ekipa je bila sveža, pogodila je sve, a druga se motala po terenu sa onim što smo imali od energije. Nismo dobro igrali, ali smo napravili ono što je trebalo da dobijemo ovu utakmicu. FMP je igrao izvanredno, bili su efikasni, a mi smo povremeno sami sebi komplikovali život. Ovo nije izgledalo dobro, ali je izuzetno važna pobeda i danas nisam mogao više da tražim od igrača. Jedva čekam pauzu u Evrokupu da možemo da treniramo, jer posle utakmice sa Limožom smo imali samo 25 minuta treninga. Ekipa ima ogromnu potrebu da trenira, ali nema vremena, rekao je Trinkijeri.
Italijanski stručnjak nije želeo da govori o novom pojačanju crno-belih Džejmsu Belu, a precizirao je da se Volden oporavlja od povrede, dok Parahovski nije igrao iz taktičkih razloga.
Vladimir Jovanović, trener FMP-a je čestitao Partizanu na pobedi i ocenio da su izgubljene lopte presudile njegovom timu
– Imali smo prazan hod sredinom i krajem treće četvrtine i to nas je možda koštalo rezultata. Imali smo plan da što duže budemo u igri i na kraju su jedna ili dve lopte odlučile. Imali smo mnogo izgubljenih lopti, od kojih su neke bile izuzetno važne. U drugom poluvremenu smo primili mnogo lakih koševa, što nije karakteristično za nas. Često nismo dobro komunicirali i u tim detaljima moramo još dosta da napredujemo, istakao je Jovanović.
