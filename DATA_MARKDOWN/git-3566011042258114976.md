
# جزئیات پیدا شدن زائر گلستانی اربعین/ معجزه ای در حرم امام حسین(ع) امیر محمد را به مادر برگرداند

Published at: **2019-11-04T11:02:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544702.html/%D8%AC%D8%B2%D8%A6%DB%8C%D8%A7%D8%AA-%D9%BE%DB%8C%D8%AF%D8%A7-%D8%B4%D8%AF%D9%86-%D8%B2%D8%A7%D8%A6%D8%B1-%DA%AF%D9%84%D8%B3%D8%AA%D8%A7%D9%86%DB%8C-%D8%A7%D8%B1%D8%A8%D8%B9%DB%8C%D9%86--%D9%85%D8%B9%D8%AC%D8%B2%D9%87-%D8%A7%DB%8C-%D8%AF%D8%B1-%D8%AD%D8%B1%D9%85-%D8%A7%D9%85%D8%A7%D9%85-%D8%AD%D8%B3%DB%8C%D9%86-%D8%B9--%D8%A7%D9%85%DB%8C%D8%B1-%D9%85%D8%AD%D9%85%D8%AF-%D8%B1%D8%A7-%D8%A8%D9%87-%D9%85%D8%A7%D8%AF%D8%B1-%D8%A8%D8%B1%DA%AF%D8%B1%D8%AF%D8%A7%D9%86%D8%AF)

یکی از اقوام و مرتبطین با موضوع گم شدن زائر گلستانی گفت : وابستگی امیرمحمد به مادرش خیلی زیاد بود و این دعای خیر مردم خوب ایران و اهالی گلستان و البته معجزه خداوند و عنایت ویژه اباعبدالله(ع) به زائرش بود که این زائر اربعین سالم پیدا شود.
به گزارش شبکه اطلاع رسانی راه دانا به نقل از گلستان ما ؛ مهزیار ساورچمنی از اقوام و مرتبطین با موضوع گم شدن زائر گلستانی در مراسم اربعین امسال طی تماس تلفنی با خبرنگار گلستان ما اظهار کرد : خوشبختانه شب گذشته امیر محمد نوچمنی زائر اربعین پیدا شد و باعث خوشحالی ما و اهالی محل و مردم استان گلستان شد .
ساورچمنی افزود : حدود 25 روز بود که از امیر محمد خبر نداشتیم و در این مدت پدر و مادر وی ، پدربزرگ و اقوام نزدیک به همراه بنده در عراق خانه به خانه ، کوچه به کوچه و محله به محله را گشتیم تا نشانی از امیر محمد پیدا کنیم.
وی تصریح کرد : پدربزرگ امیرمحمد هفته پیش برگشت و من هم چند روز پیش از عراق برگشتم و تقریبا ناامید شده بودیم اما پدر و مادر امیر محمد در عراق ماندند .
مهزیار ساورچمنی ادامه داد : علیرغم ناآرامی هایی که در عراق وجود دارد و ماندن ایرانی ها توصیه نمی شود اما گویا معجزه ای رخ داده بود و به پدر و مادر امیرمحمد الهام شده بود که در کربلا بمانند .
وی افزود : شب گذشته پدر و مادر امیرمحمد در حالی که دو روز بیشتر از مهلت ویزای آنها نمانده بود بعد از زیارت حرم امام حسین (ع) در حرم آن حضرت ،با امیر محمد  چشم توی چشم می شوند و لحظه ای به یاد ماندنی خلق می شود که مانند معجزه بود .
ساورچمنی گفت : وابستگی امیرمحمد به مادرش خیلی زیاد است و این دعای خیر مردم خوب ایران و اهالی گلستان و البته عنایت خداوند و  بویژه اباعبدالله(ع) به زائرش بود که این زائر اربعین سالم پیدا شود.
وی گفت : هم اکنون مراحل اداری خروج امیرمحمد در کشور عراق در حال انجام است و ممکن است و او به زودی به وطن و روستای نوچمن گرگان زادگاه پدری خود باز می گردد.
 

        لازم به ذکر است؛ با توجه به این که امیر محمد نوچمنی از نظر جسمانی و روانی در سلامت کامل قرار دارد، اطلاعاتی در خصوص این که چرا وی در این 25 روز تماسی با خانواده خود نداشته است، در دست نیست و ان شا الله این پایگاه خبری در بدو ورود وی به کشور و زادگاهش گفتگویی با وی انجام خواهد داد و جزئیات آن را متعاقبا منتشر خواهد کرد.
      
انتهای پیام /
