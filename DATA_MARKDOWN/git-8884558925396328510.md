
# Stekla serijska proizvodnja prvega Volkswagnovega električnega avta

Published at: **2019-11-04T14:08:40+00:00**

Author: **STA**

Original: [Primorske novice](https://www.primorske.si/zanimivosti/stekla-serijska-proizvodnja-prvega-volkswagnovega)


        Nemški avtomobilski koncern Volkswagen je danes zagnal serijsko proizvodnjo svojega prvega povsem električnega modela. Model ID.3 bo izdeloval v tovarni v kraju Zwickau na Saškem, prihodnje leto naj bi z njenih tekočih trakov prišlo okoli 100.000 vozil, nato naj bi se proizvodne zmogljivosti povzpele do 330.000 enot na leto.
      
ZWICKAU > Začetek serijske proizvodnje prvega Volkswagnovega električnega avtomobila, ki naj bi bil namenjen širšim množicam in imel razmeroma ugodno ceno, sta pospremila tudi nemška kanclerka Angela Merkel in predsednik vlade nemške zvezne dežele Saška Michael Kretschmer.
Volkswagen želi s svojim novim električnim avtomobilom nasloviti predvsem problem, da so povsem električni avtomobili s svojim dometom za številne potrošnike precej nepraktični in predragi. Osnovna različica modela ID.3 bo stala manj kot 30.000 evrov.
Generalni direktor Volkswagna Herbert Diess je ob zagonu proizvodnje dejal, da se soočamo s sistemskimi spremembami v smeri električne mobilnosti. "Ne gre več za to, ali se bodo električni avtomobili uveljavili. Pač pa za to, kako hitro in v katerem delu sveta najprej," je dejal.
Volkswagen je za preoblikovanje svojega obrata na Saškem v tovarno električnih avtomobilov in v usposobitev 8000 delavcev vložil milijardo evrov. Do sredine leta 2020 namerava v njej izdelovati tudi še svoj model golf variant, nato pa bodo tamkajšnje proizvodne zmogljivosti v celoti rezervirane le še za električne avtomobile.
"Prvi kupci bodo ID.3 dobili poleti 2020," je povedal Thomas Ulbrich iz Volkswagna.
Doslej le skromno povpraševanje po električnih avtomobilih je tudi tema "avtomobilskega vrha", na katerem se bodo danes zvečer v uradu kanclerke v Berlinu sestali predstavniki zvezne vlade, nemške avtomobilske industrije, panožnega združenja VDA in sindikata Metall ter predsedniki vlad več zveznih dežel. Govorili bodo predvsem o konkretnem načrtu za hitrejše širjenje mreže električnih polnilnic. Merklova je pred kratkim ponovno poudarila cilj zvezne vlade, da do leta 2030 število polnilnih mest v državi povečajo na milijon.
