
# 'เปป' เปิดศึก! เหน็บ 'มาเน' ฝีเท้าดีแต่พุ่งเก่ง

Published at: **2019-11-04T05:14:00+00:00**

Author: ****

Original: [เดลินิวส์](https://www.dailynews.co.th/sports/739902)


        เปป กวาร์ดิโอลา นายใหญ่ “เรือใบสีฟ้า” จัดสงครามจิตวิทยาใส่ ลิเวอร์พูล ก่อนพาทีมบุกถิ่นแอนฟิลด์สุดสัปดาห์นี้ ชี้ ซาดิโอ มาเน ดาวเตะ “หงส์แดง” พรสวรรค์สูงแต่ชอบพุ่งล้ม  
      
เปป กวาร์ดิโอลา ผู้จัดการทีม แมนเชสเตอร์ ซิตี ยักษ์ใหญ่แห่งศึกพรีเมียร์ลีก อังกฤษ ออกมาระบุว่า ซาดิโอ มาเน ดาวเตะตัวเก่งของ ลิเวอร์พูล คู่แข่งตัวฉกาจในการแย่งแชมป์ลีกแดนผู้ดีนั้น เป็นนักเตะที่มักจะพุ่งล้มในหลาย ๆ จังหวะ หลังดาวเตะ “หงส์แดง” เพิ่งโดนใบเหลืองข้อหาพุ่งล้ม ในเกมนัดที่ทีมบุกเยือน แอสตัน วิลลา ก่อนเจ้าตัวจะโชกประตูชัยช่วงทดเจ็บให้ทีมบุกเฉือน 2-1 เมื่อวันเสาร์ที่ผ่านมา     นายใหญ่ “เรือใบสีฟ้า” ซึ่งเวลานี้มีแต้มตามหลัง “หงส์แดง” จ่าฝูงอยู่ 6 คะแนน และมีคิวพาทีมบุกเยือนถิ่นแอนฟิลด์ในเกมลีกนัดสำคัญในวันอาทิตย์ที่ 10 พ.ย. นี้นั้น กล่าวว่า “สิ่งที่ ลิเวอร์พูล ทำนั้นมันเกิดขึ้นมาแล้วหลายครั้งในช่วง 2-3 ปีที่ผ่านมา นั่นเป็นเพราะ มาเน เป็นนักเตะที่มีพรสวรรค์สูง บางครั้งเขาก็พุ่งล้ม แต่บางครั้งเขาก็ใช้ความสามารถเฉพาะตัวที่สุดยอด ยิงประตูสวย ๆ ได้ในนาทีสุดท้าย เขาเป็นนักเตะที่มีพรสวรรค์มาก ๆ”  เครดิตภาพ : AFP
