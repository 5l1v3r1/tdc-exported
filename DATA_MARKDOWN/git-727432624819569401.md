
# Ford-SUV overrasker

Published at: **2019-11-03T16:00:00+00:00**

Author: **Rune Korsvoll**

Original: [Dinside](https://www.dinside.no/motor/ford-suv-overrasker/71764162)

Markedet for SUV-er øker kraftig i Norge. Kundene ønsker seg en bil som takler en vinterdag med mye snø, som er enkel å komme ut og inn av og som gir deg god oversikt fra førerplassen. Hvis den er ganske rimelig er det heller ikke negativt.

        Det er akkurat her nye Ford Puma treffer godt. Bilen bygger på den samme plattformen som Ford Fiesta – med andre ord en ganske liten bil i utgangspunktet. Derfor er overraskelsen stor når vi kommer på plass i baksetet. Beinplassen er mer enn stor nok for en voksen person på 1,80, og takhøyden holder godt for en enda større person.
      
Setene i bilen passer oss dessuten godt og gir god sidestøtte. Fra førerplassen ser vi fronten på bilen. I moderne biler er det uvanlig, men det gir god oversikt når vi parkerer og kjører i trange parkeringshus.
Puma har et firkantet bagasjerom på 456 liter, som er ett av de største i klassen. Under gulvet befinner det seg en stor oppbevaringsboks - Ford kaller det Megaboks - som tar 80 liter. Denne er laget i kunststoff, kan spyles ren med vann og har en dreneringsplugg i bunnen.

        Med andre ord er den perfekt til oppbevaring av skitne barnehagedresser og støvler, skisko fulle av snø eller andre ting du helst ikke vil ha inn i bilen.
      
- Da vi nylig viste fram denne boksen og de avtagbare og vaskbare setetrekkene i bilen for potensiell kundegrupper, var det mange som jublet og klappet. Jeg har aldri opplevd det samme når vi har vist fram mer avanserte, tekniske løsninger, sier utviklingssjef Sigurd Limbach i Ford Europa til Dinside.
Også Ford har startet sin reise mot elektrifisering av alle modeller. Når det gjelder Puma, har den et såkalt «mild-hybrid»-drivverk. Det vi si at den har et 48 volt elektrisk system, med et lite batteri (0,45 kWt) – Toyotas hybrider har 1,3 kWt) som lagrer bremseenergien som strøm. Når man akselererer bruker en elektrisk motor strømmen til å gi ekstra krefter og dreiemoment.

        Bilen vi har kjørt har en motor med tre sylindre som yter 155 hester, blant annet takket være 16 ekstra hester fra elmotoren.
      
Det viktigste bidraget fra elmotoren er imidlertid et ekstra dreiemomentet på 50 newtonmeter på lave turtall. Til sammen gjør dette at akselerasjonen til Puma blir klart raskere enn en Fiesta med tilsvarende motor. Ikke minst under kjøring på svingete veier og i forbikjøringer merkes dette godt, ved at du slipper mange girskift.
Hybridsystemet skal også bidra til rundt ti prosent lavere forbruk og CO2-utslipp ifølge Ford, men her er vi ikke like imponert. Etter den nye WLTP-normen er forbruket til vår bil 0,56 liter på mila og CO2-utslippet 127 gram per kilometer.

        Selv om Puma er en SUV, kommer den bare med forhjulstrekk. Bakkeklaringen på 16,4 centimeter gjør imidlertid sitt til at vinteregenskapene uansett bør være relativt gode.
      
Når de første bilene kommer til Norge, rett over nyttår, vil både en 155 og en 125 hesters bensinmotor med det nye hybridsystemet være i utvalget. Begge utgavene kommer i første omgang med manuelt gir, men fra mai vil Ford også utstyre Puma med en sjutrinns dobbeltkløtsj automat.
Da kommer også bilen med en såkalt adaptiv fartsholder, som holder avstanden til bilen foran og følge køen automatisk.
Utstyret du kan få til bilen ellers er ganske imponerende, til å være i denne klassen. Ford har enkelt og greit tatt det du får i deres større biler og puttet det inn i Puma.
Det betyr blant annet en fartsholder som tilpasser hastigheten etter trafikkskiltene (hvis du vil), automatisk nødbrems, varsling dersom du er i ferd med å kjøre inn på en vei i feil retning, et system som varsler ulykke eller andre farlige forhold lenger fram på veien, varsling for kryssende trafikk når du rygger ut fra en parkeringslomme og så videre. Nøyaktig hva som blir standard i de forskjellige utstyrsvariantene i Norge, vet vi ennå ikke.

        Prisen i Norge er heller ikke offentliggjort. Puma er imidlertid en konkurrent til VW T-Cross, som koster rundt 288.000 kroner med 115 hesters bensinmotor og automatgir. Det betyr at Puma ikke bør koster mer enn dette, heller litt mindre, siden den kommer med manuelt gir til å begynne med.
      
