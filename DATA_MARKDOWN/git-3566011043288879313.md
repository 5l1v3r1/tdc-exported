
# ثبات بر بازار طلا و سکه حاکم شد

Published at: **2019-11-07T19:45:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545510.html/%D8%AB%D8%A8%D8%A7%D8%AA-%D8%A8%D8%B1-%D8%A8%D8%A7%D8%B2%D8%A7%D8%B1-%D8%B7%D9%84%D8%A7-%D9%88-%D8%B3%DA%A9%D9%87-%D8%AD%D8%A7%DA%A9%D9%85-%D8%B4%D8%AF)

نائب رئیس اول اتحادیه فروشندگان طلا و جواهر گفت: نبود تغییر در نرخ ارز طی هفته گذشته، سبب ثبات قیمت‌ها در بازار طلا و سکه شده است.
به گزارش شبکه اطلاع رسانی راه دانا؛ مسعود یزدانی با اشاره به اینکه قیمت سکه از ابتدای هفته تاکنون، ۱۱ هزارتومان تغییر داشته است، افزود: در ابتدای هفته سکه تمام بهار آزادی با قیمت ۳ میلیون و ۹۹۵ هزار تومان معامله شد که این رقم در پایان هفته به ۴ میلیون و ۱۱ هزار تومان رسیده است.
وی تمهیدات بانک مرکزی برای کنترل بازار ارز را سبب ثبات قیمت‌ها و آرامش بازار دانست و گفت: در طول هفته گذشته انس جهانی نیز ۲۰ دلار کاهش داشته است.
نائب رئیس اول اتحادیه فروشندگان طلا و جواهر با بیان اینکه این بازار برای سرمایه گذاری مقطعی مناسب نیست، ادامه داد: برخی افراد خانه و خودرو خود را فروخته و در بازارهای غیر رسمی طلا خرید و فروش می‌کنند که این کار سودآور نبوده و در برخی موارد با زیان نیز همراه است بنابراین مردم فقط برای مصرف خود طلا خریداری کنند.
یزدانی افزود: وضعیت عرضه و تقاضا عادی است و هنوز خرید و فروش‌ها افزایش نیافته است.
وی در خصوص قیمت امروز طلا و سکه گفت: امروز هر قطعه سکه تمام بهار آزادی ۴ میلیون و ۱۱ هزار تومان، نیم سکه ۲ میلیون و ۸۰ هزارتومان، ربع سکه یک میلیون و ۲۸۰ هزارتومان و سکه گرمی نیز ۸۴۰ هزارتومان معامله شده است.
یزدانی خاطرنشان کرد: امروز هر گرم طلای ۱۸ عیار ۴۰۸ هزارو ۴۰۰ تومان به فروش رسیده و قیمت هر انس طلا در بازارهای جهانی نیز ۱۴۸۸ دلار است.
