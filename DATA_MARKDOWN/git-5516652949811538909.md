
# Παράταση των προθεσμιών γνωστοποίησης των πραγματικών δικαιούχων νομικών προσώπων

Published at: **2019-11-06T11:55:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425265/paratash-twn-prothesmiwn-gnwstopoihshs-twn-pragmatikwn-dikaioyxwn-nomikwn-proswpwn)

Ο Εμπορικός Σύλλογος Ρόδου σας γνωστοποιεί ότι ικανοποιήθηκε το αίτημα της ΕΣΕΕ για παράταση των προθεσμιών γνωστοποίησης των πραγματικών δικαιούχων των νομικών προσώπων, σύμφωνα με τις διατάξεις του ν. 4557/2018 και της Υπουργικής Απόφασης 67343 ΕΞ 2019/19-6-2019, στον σχετικό ιστότοπο της Γενικής Γραμματείας Πληροφοριακών Συστημάτων (ΓΓΠΣ): https://www.gsis.gr/polites-epiheiriseis/epiheiriseis/mitroo-pragmatikon-dikaioyhon.
Συγκεκριμένα, σύμφωνα με σχετική ανακοίνωση του Υπουργείου Οικονομικών, δίνεται παράταση στα νομικά πρόσωπα της απόφασης 67343 ΕΞ 2019/19-6-2019 ως εξής:
· Ομάδα Α΄ έως 25 Νοεμβρίου 2019
· Ομάδα Β’ έως 28 Νοεμβρίου 2019
· Ομάδα Γ΄ έως 12 Δεκεμβρίου 2019
Η Ομάδα Α΄ περιλαμβάνει ειδικής φύσεως κερδοσκοπικά νομικά πρόσωπα όπως δικηγορικές εταιρείες, ναυτικές εταιρείες, συμπλοιοκτησίες κλπ.
Η Ομάδα Β΄ περιλαμβάνει, μεταξύ άλλων, τα νομικά πρόσωπα δημοσίου δικαίου, τις δημοτικές εταιρείες, τους αστικούς και αγροτικούς συνεταιρισμούς, τα ιδρύματα, τους συλλόγους και τα σωματεία πάσης φύσεως.
Η Ομάδα Γ΄ περιλαμβάνει τις εταιρείες, κεφαλαιουχικές και μη (ΑΕ, ΕΠΕ, ΙΚΕ, ΟΕ, ΕΕ κλπ.)
Υπενθυμίζεται ότι πραγματικός δικαιούχος (beneficial owner) θεωρείται κάθε φυσικό πρόσωπο στο οποίο πραγματικά ανήκει ή το οποίο ελέγχει πραγματικά μία εταιρική οντότητα ή για λογαριασμό του οποίου διεξάγονται συναλλαγές ή δραστηριότητες μιας εταιρείας.
Η έννοια του πραγματικού δικαιούχου αντιδιαστέλλεται και ξεχωρίζει από την έννοια του νόμιμου κυρίου (legal owner) της νομικής οντότητας, ο οποίος δηλώνεται ως μέτοχος ασκών τον έλεγχο του νομικού προσώπου/οντότητας.
Η συμμόρφωση εντός των ανωτέρων προθεσμιών είναι υποχρεωτική και επιβάλλεται να επιδείξετε ιδιαίτερη προσοχή στην διεκπεραίωση της υποχρέωσής σας αυτής, δεδομένου ότι, η μη συμμόρφωση συνεπάγεται αφενός την στέρηση φορολογικής ενημερότητας και αφετέρου την επιβολή προστίμου 10.000 ευρώ, το οποίο σε περίπτωση υποτροπής διπλασιάζεται.
