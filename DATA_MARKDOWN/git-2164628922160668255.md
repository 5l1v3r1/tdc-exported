
# Аномальне тепло на Волині спричинило активізацію кліщів

Published at: **2019-11-06T14:14:00+00:00**

Author: ****

Original: [PRESS-ЦЕНТР](http://press-centr.com/ua/news/42673_Anomalne-teplo-na-Volini-sprichinilo-aktivizatsiyu-klishchiv-)


        Лікарі – епідеміологи Волинського обласного лабораторного центру відзначають ріст захворюваності на хворобу Лайма. Аномально тепла погода, яку спостерігаємо на початку листопада, сприяє відпочинку людей на природі та продовжує сезон грибників. Тим самим, збільшується ризик інфікування людини небезпечним захворюванням. На сьогодні ще триває реєстрація звернень громадян за медичною допомогою з приводу укусів їх кліщами. Всього з початку року звернулось у медичні установи понад 500 осіб, а за останній місяць осені жовтень – майже 90.
      
Про це 6 листопада повідомлено на сайті установи.
На початок листопада у Волинській області захворіло на лаймбореліоз 52 особи що на 26,8% перевищує показники минулого року. Лише у жовтні цього року захворіло 6 громадян: по 1 у Ковельському, Маневицькому, Старовижівському районах і місті Нововолинську та 2 випадки у м. Луцьку. Усі захворілі відмічали укус кліща під час збору грибів у лісах області.
У листопаді поточного року вже виявлено випадок захворювання у мешканки міста Луцька. Епідеміологами обласного лабораторного центру встановлено: хвора протягом жовтня збирала гриби у лісах Маневицького району, де мав місце укус кліща. Через 10 днів погіршилось самопочуття: підвищилась температура тіла, виникли болі у суглобах та з’явилась еритема на шкірі на місці укусу кліща. Хвора госпіталізована до інфекційної лікарні, де діагноз «лайбореліоз» підтверджено лабораторно. Наразі хвора проходить курс стаціонарного лікування.
Кліщів, котрі переносять хворобу Лайма, є досить багато. З початку року лабораторією особливо небезпечних інфекцій нашої установи досліджено понад 170 кліщів, знятих з людей, із них понад 41% інфіковані збудником лаймбореліозу. Лише у жовтні за результатами лабораторних досліджень кліщів — інфіковано до 50%.
Епідеміологи обласного лабораторного центру нагадують, що лаймбореліоз (або хвороба Лайма) – інфекційне захворювання, котре може мати хронічний, або гострий перебіг і уражати серце, суглоби, нервову систему і шкірні покриви. А ризик зараження на хворобу Лайма, залежить від тривалості присмоктування кліща: якщо кліщ був на тілі менше доби, ймовірність інфікування доволі мала, проте після третьої доби — наближається до 100%. Тривалість інкубаційного періоду хвороби Лайма становить від 1 до 60 діб, найчастіше — до 14 діб. Перші прояви хвороби: загальна слабкість, головний біль,болючість у м’язах, підвищення температури тіла і у 90% почервоніння шкіри (еритема) на місці укусу кліща.
Враховуючи ситуацію, ДУ «Волинський обласний лабораторний центр МОЗ України» нагадує, що установою проводяться лабораторні дослідження кліщів на наявність борелій — в лабораторії особливо-небезпечних інфекцій (за адресою: м. Луцьк, проспект Волі, 55. тел. 233941) та вірусологічні дослідження крові на наявність антитіл до збудників лаймбореліозу (за адресою: м. Луцьк, вул. Підгаєцька, 13, тел. 294907).
Профілактика зводиться до захисту від укусів кліщів. Тому, перед походом до лісу (чи парку) — відповідно одягатись та використовувати репеленти для відлякування комах. А після повернення додому слід провести само-взаємо огляд шкіри, а одяг – витрусити та випрати. «Улюблені місця» присмоктування кліщів – голова, шия, внутрішні поверхні рук та ніг, тулуб і живіт.
Тож, епідеміологи ще раз застерігають: якщо після відвідування лісу мав місце укус комахи, або помітили на тілі кліща — обов’язково проконсультуйтеся з лікарем за місцем проживання. Варто пам’ятати, що більшість інфекцій, які переносять кліщі, вимагають швидкого реагування – то ж не втрачайте часу! 

        Фото ілюстративне
      
