
# دلار عقب نشست

Published at: **2019-11-02T10:22:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619385/%D8%AF%D9%84%D8%A7%D8%B1-%D8%B9%D9%82%D8%A8-%D9%86%D8%B4%D8%B3%D8%AA)


        با ثبت سومین کاهش نرخ بهره متوالی در آمریکا، ارزش دلار در برابر بسیاری از همتایانش کاهش یافت.
      

        آفتاب‌‌نیوز :
      
 آخرین روز معاملات هفتگی بازارهای ارز بار دیگر کاملا تحت تاثیر اخبار مربوط به خروج انگلیس از اتحادیه اروپا و کاهش نرخ بهره در آمریکا قرار گرفت. هر چند که دلار در ابتدای معاملات با توجه به آمار اشتغال زایی نسبتا خوب ماه گذشته صعودی شد اما موضع گیری‌های مقامات بانک مرکزی آمریکا در خصوص احتمال کاهش نیافتن بیشتر نرخ بهره، این روند را متوقف کرد.
به گزارش رویترز، شان اوزبورن- استراتژیست ارشد ارزی در بانک " اسکوشیا" گفت: داده‌های بازار کار خیلی بهتر از حد انتظارات بودند چرا که انتظار می‌رفت اعتصابات سراسری در جنرال موتورز، اخلال جدی در روند اشتغال زایی ایجاد کند. با این حال انتظار می رود که روند کاهش شتاب رشد اقتصادی فعلا ادامه داشته باشد.
یکی دیگر از عوامل کاهش ارزش دلار، ثبن سومین رشد منفی بخش تولید در ماه اکتبر بود. شاخص دلار که نرخ برابری آن در مقابل سبدی از ارزهای جهانی را اندازه می‌گیرد، با ۰.۱۲ درصد کاهش در مقایسه با روز گذشته و در سطح ۹۷.۲۴ واحد بسته شد. نرخ برابری هر فرانک سوئیس معادل ۱.۰۱۴ دلار اعلام شد.
در حوزه برگزیت نیز پس از مدت ها کش و قوس، مجلس این کشور سرانجام با خواسته دولت برای برگزاری انتخابات زودهنگام موافقت کرده است. انتخابات پارلمانی دوازدهم دسامبر که نخستین انتخابات مجلس انگلیس در ماه دسامبر طی یک قرن اخیر نیز محسوب می‌شود، احتمالا به سه سال جنجال بر سر مساله برگزیت خاتمه خواهد داد. اتحادیه اروپا نیز با ارسال نامه ای به بوریس جانسون، نخست وزیر انگلیس اعلام کرد که تصمیم گرفته است مهلت خروج انگلیس از اتحادیه اروپا را تا پایان ماه ژانویه سال آینده میلادی تمدید کند.
در معاملات امروز، پوند نسبتا با افزایش نسبت به روز قبل خود و به ازای ۱.۲۹۳۵ دلار مبادله شد. همچنین هر یورو به ۱.۱۱۶۷ دلار افزایش یافت تا پس از مدت‌ها، یورو به بازپس گیری کانال ۱.۱۲ دلاری نزدیک شود.
سامومیتو میتسوئی، استراتژیست ارزی در موسسه " میتسوئی دی اس است منیجمنت" گفت: معامله گران به دنبال مشخص‌تر شدن موضع فدرال رزرو در خصوص چشم انداز سیاست های پولی هستند. احتمالا بانک مرکزی از رفتاری که منجر به هیجانی شدن بیش از حد بازارها شود خودداری خواهد کرد و تا زمانی که شاهد یک ریسک واقعا بزرگ نباشیم، شاهد تغییر محسوسی در سیاست های فدرال رزرو نیز نخواهیم بود.
هم چنین در آخرین روز معاملات هفتگی، هر دلار آمریکا به ۱.۳۱۶۴ دلار کانادا افزایش یافت. در برابر همتای سنگاپوری، هر دلار به ازای ۱.۳۵۷۷ دلار سنگاپور مبادله شد.
در معاملات بازارهای ارزی جهانی، همچنین هر دلار با اندکی کاهش نسبت به روز گذشته به ۱۰۸.۲۰ ین رسید. در برابر همتای استرالیایی، هر دلار آمریکا به ازای ۱.۴۴۶۴ دلار مبادله شد. هم‌چنین نرخ برابری دلار معادل ۷.۰۳۷۲ یوان چین اعلام شد.
