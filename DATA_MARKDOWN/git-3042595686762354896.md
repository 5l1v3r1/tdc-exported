
# Tok langt steg bort fra nedrykksstriden

Published at: **2019-11-03T18:58:42+00:00**

Author: **NTB I**

Original: [Dagbladet.no](https://www.dagbladet.no/sport/tok-langt-steg-bort-fra-nedrykksstriden/71778634)

Yaw Amankwah var på rett plass til rett tid etter en drøy time og sendte gjestene i ledelsen. 12 minutter før slutt doblet gjestene, nok en gang etter et hjørnespark.

        Med borteseieren mot Ranheim er laget fra Bærum oppe på 33 poeng. Kun syltynn teori kan nekte dem spill på øverste nivå neste sesong.
      
Ned til Mjøndalen på direkte nedrykksplass skiller det nemlig ni poeng med tre serierunder igjen å spille. Bruntrøyene har riktignok én kamp til gode. Den spilles mandag. Stabæk er sju poeng foran Strømsgodset på kvalifiseringsplass.
Ranheim derimot ser ut til å få en tøff jobb med å unngå nedrykk. De ligger desidert sist med 24 poeng, og har nå tre gjenstående muligheter til å berge plassen. De skal møte bunnrival Mjøndalen og Lillestrøm før de avslutter sesongen på Lerkendal mot Rosenborg.
Etter en jevnspilt første omgang var det gjestene Stabæk som tok over initiativet. Ti minutter etter hvilen var de nære. Ola Brynhildsen løp seg fri og kom til avslutning, men Ranheim-keeper Magnus Lenes reddet. Duoen hadde vært i en duell også tidligere i omgangen, også da med samme utfall.
Etter 62 minutter kunne ikke Lenes forhindre baklengsmål. En corner endte til slutt hos Amankwah, som banket inn 1-0 for Stabæk.
12 minutter før slutt sto det 2-0 til gjestene. En corner fra Jeppe Moe gikk til slutt via Ranheim-spiller Torbjørn Lysaker Heggem og i mål.
Seieren kunne også blitt større. Bare minutter etter 2-0-scoringen var Stabæk-spiss Kasper Junker alene med keeper. Han forsøkte å runde Lenes, uten hell.
