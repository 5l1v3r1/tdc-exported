
# Україна і ще три держави слідом за ЄС продовжили санкції проти Росії

Published at: **2019-11-05T01:19:00+00:00**

Author: ****

Original: [DT.ua](https://dt.ua/POLITICS/ukrayina-i-sche-tri-derzhavi-slidom-za-yes-prodovzhili-sankciyi-proti-rosiyi-328483_.html)

Україна, Чорногорія, Норвегія і Албанія слідом за Європейським Союзом ще на півроку продовжили санкції проти російських громадян і компаній і членів окупаційних адміністрацій ОРДЛО.
Обмежувальні заходи стосуються 170 фізичних і 44 юридичних осіб.
"Країни-кандидати на вступ до ЄС Чорногорія й Албанія, країна-член Європейської економічної зони Норвегія, а також Україна приєднуються до цього рішення. Вони забезпечать відповідність національної політики цим рішенням. Євросоюз приймає до уваги це зобов'язання і вітає його", - йдеться в заяві глави європейської дипломатії Федерики Могеріні, поширеній 4 листопада.
Як повідомлялося, 12 вересня ЄС ще на півроку продовжив санкції проти РФ за дії, що підривають або загрожують територіальній цілісності, суверенітету та незалежності України. Крім того, зараз діють санкції стосовно окремих секторів російської економіки (в силі до 31 січня 2020 року) і санкції за незаконну анексію Криму і Севастополя (в силі до 23 червня 2020 року).
Санкції проти Росії були вперше введені 31 липня 2014 року терміном на один рік у відповідь на дії РФ, які дестабілізували ситуацію в Україні. Обмежувальні заходи посилили у вересні 2014 року. У березні 2015 року тривалість санкцій пов'язали з повним виконанням Мінських угод, які мали бути виконані до кінця 2015-го.
Санкції проти Росії ввели Євросоюз, США, Канада, Австралія, Нова Зеландія, Норвегія, Швейцарія, Україна, Японія та інші держави.
