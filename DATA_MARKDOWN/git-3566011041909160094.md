
# دولت با عاملان اخلال درنظم برخورد خواهد کرد

Published at: **2019-11-06T19:22:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545322.html/%D8%AF%D9%88%D9%84%D8%AA-%D8%A8%D8%A7-%D8%B9%D8%A7%D9%85%D9%84%D8%A7%D9%86-%D8%A7%D8%AE%D9%84%D8%A7%D9%84-%D8%AF%D8%B1%D9%86%D8%B8%D9%85-%D8%A8%D8%B1%D8%AE%D9%88%D8%B1%D8%AF-%D8%AE%D9%88%D8%A7%D9%87%D8%AF-%DA%A9%D8%B1%D8%AF)

سخنگوی نیروهای مسلح عراق، با بیان اینکه تداوم تظاهرات در این کشور بالغ بر 6 میلیارد دلار ضرر زده، از عزم دولت برای مقابله با آشوبگران و کسانی که به دنبال اخلال در تولید نفت و رفت و آمد هستند، خبر داد.
به گزارش شبکه اطلاع رسانی راه دانا؛ سخنگوی نیروهای مسلح عراق ضمن اعلام حمایت از تظاهرات مسالمت‌آمیز در این کشور، گفت که به نیروهای امنیتی دستوراتی داده شده که از توسل به خشونت و استفاده از گلوله‌های جنگی خودداری کنند.
عبدالکریم خلف چهارشنبه (۱۵ آبان) طی نشست خبری با اصحاب رسانه در شهر بغداد گفت که دولت عراق تلاش می‌کند در شرایط فعلی از تأسیاسات و میادین نفتی خود حمایت کند و اجازه اخلال در صادرات نفت را ندهد.
او گفت که عراق ملزم به حفاظت از بنادر نفتی است و اقدام برخی از معترضان در مسدود کردن راه‌ها، مانع از حرکت محموله‌های نفتی و سوختی شده است.
سخنگوی نیروهای مسلح عراق به معترضان عراقی که در اعتراض به اوضاع بد معیشتی و اقتصادی و عدم اصلاحات در این کشور دست به تظاهرات زدند توصیه کرد که با توسل به ابرازهای مسالمت‌آمیز، به دنبال تحقق مطالبات خود باشند و از توسل به خشونت بپرهیزند.
این مقام نظامی عراق از معترضان خواست به مناطق و مقرهای نظامی نزدیک نشوند. خلف گفت: «حق آزادی بیان و اظهارات برای رسانه‌ها محفوظ است مشروط بر اینکه منجر به تحریک نشود».
به گزارش فارس، او با انتقاد از حساب‌ها در برخی شبکه های ارتباط جمعی و «ارتش‌های سایبری» در تحریک جوانان عراقی، گفت که باید بین معترض و بین آشوبگری که به دنبال سوء استفاده از تظاهرات است، فرق قائل شد.
عبدالکریم خلف اوضاع بندر نفتی «ام القصر» عراق را نگران کننده توصیف کرد و گفت که آنچه در این بندر در حال اتفاق است، چه‌بسا احتمال دارد به اقتصاد عراق ضررهای بزرگی وارد کند. طی روزهای اخیر برخی از معترضان تلاش کردند با ورود به این بندر، مانع از صدور نفت عراق شوند.
سخنگوی نیروهای مسلح عرق، زیان وارد شده در پی تظاهرات اخیر عراق به اقتصاد این کشور را بالغ بر شش میلیارد دلار برآورد کرد و گفت که نیروهای امنیتی با هرکسی که اقدام به ایجاد موانع در پل‌های مواصلاتی در شهر بغداد یا سایر شهرها کنند، با قاطعیت برخورد خواهند کرد و آن‌ها را به دست قانون تحویل خواهند داد.
او گفت که تنها نیروهای دولت حق پوشیدن لباس نظامی دارند و گروه‌های دیگر نباید از لباس‌های نظامی استفاده کنند. عبدالکریم خلف همچنین از بازداشت ۲۶ نفر از افرادی خبر داد که راه‌ها و پل‌ها را مسدود کرده بودند.
انتهای پیام/
