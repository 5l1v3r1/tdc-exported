
# Ion Ceban: „Bani în Chișinău sunt, important e cum vor fi gestionați”

Published at: **2019-11-01T09:47:43+00:00**

Author: **Jurnal.md**

Original: [Jurnal.md](http://jurnal.md/ro/news/3c6c77c7401f9801/ion-ceban-bani-in-chisinau-sunt-important-e-cum-vor-fi-gestionati.html?utm_source=RSS&utm_medium=RSS&utm_campaign=RSS)


        „Vorbele despre lipsa banilor în oraş provin din necunoaşterea situaţiei. Banii pur şi simplu se fură. Sunt irosiți, dar lucrările nu se fac. Asta ce înseamnă? Înseamnă că trebuie schimbat conducătorul, echipa de proiect, dar nu înseamnă că nu-s bani”. Declarația a fost făcută de candidatul PSRM la primăria capitalei, Ion Ceban.
      
Ceban a declarat, într-un interviu pentru noi.md, că doar pentru reabilitarea stației de epurare au fost alocați 24 de milioane de euro.
„Asta înseamnă jumătate de miliard de lei - bani enormi pentru Chişinău. Pentru proiectele ce ţin de aprovizionarea cu apă – 62 milioane de euro. Bani, de asemenea, foarte mari. Însă nimic nu se rezolvă, la moment. Pentru drumuri s-au cheltuit milioane de euro şi ce drumuri avem azi? Da, bani mereu nu ajung, dar noi nu avem o criză totală. Bani sunt, ei trebuie doar gestionaţi corect”, a mai spus Ceban.
În context, candidatul socialiștilor a criticat, pe de o parte, abordarea de a cere suport din afară, dar în același timp a spus că se va adresa tuturor, dacă ajunge primar.
„Pe lângă cele 4 miliarde din buget, mai există multe alte resurse. Se spune că trebuie să cerem bani de peste hotare… Las să se spună. Azi avem relaţii bune cu Bucureştiul, care ne dă bani pentru unele proiecte, spre exemplu – pentru reconstrucţia străzii Alba Iulia. Ne ajută Iaşiul, alte oraşe cu care colaborăm fructuos. Credeţi-mă, personal am votat de multe ori pentru aceste proiecte şi le mulţumesc tuturor celor care ne ajută, şi ne vom adresa tuturor – la vest şi la est. Avem proiecte de care este interesată Asia. Poftim, invităm toată lumea! Dar hai să folosim cu cap mijloacele de care dispunem acum şi apoi să căutăm de la cine să mai solicităm ajutor”, a mai adăugat Ceban.
