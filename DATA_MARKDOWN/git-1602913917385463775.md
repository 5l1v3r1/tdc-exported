
# ULTIMĂ ORĂ: O macara s-a prăbuşit în centrul Bucureştiului peste o maşină în care se aflau 4 oameni

Published at: **2019-11-02T09:39:15+00:00**

Author: ****

Original: [Ziarul Financiar](https://www.zf.ro/eveniment/ultima-ora-o-macara-s-a-prabusit-in-centrul-bucurestiului-peste-o-masina-in-care-se-aflau-4-oameni-18532279)

Braţul unei macarale s-a prăbuşit, sâmbătă, peste o maşină în care se aflau patru persoane, pe strada Matei Millo, din Capitală. Pompierii intervin pentru a salva un bărbat care a rămas blocat în vehicul.
Potrivit ISU Bucureşti – Ilfov, accidentul s-a produs pe strada Matei Millo, unde braţul unei macarale s-a prăbuşit peste o maşină.
După evaluarea situaţiei, pompierii au stabilit că în maşină erau patru persoane, nu trei cum a fost informaţia iniţială, toate victimele fiind conştiente.
„Braţul unei macarale s-a prăbuşit peste un autoturism în care se aflau patru persoane. Una este încarcerată (bărbat)”, anunţă ISU B-If.
Echipe de pompieri acţionează la faţa locului şi a fost trimis în sprijin şi Detaşamentul Special de Salvatori.
Macaraua prăbuşită aparţine firmei Apolodor, care lucra la un proiect de birouri dezvoltat de Forte Partners, potrivit unor declaraţii ale primarul Sectorului 1 Daniel Tudorache. Forte Partners era în discuţie să închirieze clădirea către WeWork, startupul american a cărei valoare s-a prăbuşit peste noapte.
