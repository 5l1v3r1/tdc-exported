
# ایرانسل هزینه رومینگ عقاب‌‌های روس را رایگان کرد

Published at: **2019-11-05T11:26:02+00:00**

Author: **یورونیوز فارسی **

Original: [euronews](https://farsi.euronews.com/2019/11/05/irancell-eagle-mobile-roaming-charges-are-free?utm_medium=Social&utm_source=Facebook)

شرکت ایرانسل اعلام کرد که از «مین»، عقاب مسافر ایران که از روسیه آمده بود هزینه‌ای برای رومینگ بین‌الملل دریافت نخواهد کرد.
حدود ۱۰ روز پیش گروهی از دانشمندان پرنده‌شناس از سیبری اعلام کردند که بودجه کار تحقیقاتی آن‌ها به یکباره کم شده که دلیل آن ارسال تعداد زیادی پیامک از ایران از سوی یکی از عقاب‌های تحت حفاظت آنان است.
دانشمندان روسی برای جبران خسارت مالی خود یک کارزار کمک مالی با عنوان «به موبایل عقاب پول بفرست» برپا کردند تا این خسارت را جبران و مسیر برای ادامه کار تحقیقاتی خود را هموار کنند.

        بیشتر بخوانید:
        چگونه یک عقاب با ارسال پیامک از ایران پژوهشگران روسی را ورشکست کرد؟
      
ایرانسل روز گذشته با انتشار خبری در وبسایت خود از تماس با تیم رومینگ اپراتور روسی «مگافون» و مسؤولان «شبکه تحقیق و حفاظت از پرندگان شکاری روسیه» خبر داد و گفت: «در راستای تحقق مسئولیت‌های اجتماعی سازمانی در قبال محیط زیست، ایرانسل تعرفه رومینگ بین‌المللی خود برای این پروژه را رایگان محاسبه می‌کند.»
دانشمندان در این طرح تحقیقاتی ۱۳ عقاب را به ردیاب‌های مخابراتی با قابلیت ارسال پیامک مجهز کردند تا با بررسی مسیرهای اصلی مهاجرت آن‌ها، خطرات را شناسایی کنند. اکثر عقاب‌ها تابستان امسال را در مکان‌های غیر شهری قزاقستان که پوشش تلفن همراه نداشت سپری کردند. محققان نیز انتظار داشتند عقاب‌ها مسیرهای معمول را طی کنند که بدون نیاز به استفاده از شبکه تلفن کشورهای مختلف پیامک‌ها را دریافت کنند اما یکی از عقاب‌ها با ورود به خاک ایران، برآوردهای مالی پروژه را به خاطر هزینه بالای رومینگ ایران با چالش روبرو کرد.
ایرانسل هم اکنون می‌گوید که با توافق صورت گرفته بین اپراتور مگافون روسیه که در این پروژه از سیم‌کارت‌هایش استفاده می‌شود و شبکه تحقیق و حفاظت از پرندگان شکاری روسیه علاوه بر «مین»، عقابی که با حضورش در ایران معروف شد، هزینه رومینگ بین‌المللی بقیه عقاب‌های این پروژه نیز رایگان شده است.
ایرانسل در اطلاعیه خود گفته است که از چنین پروژه‌هایی حمایت می‌کند.

        بیشتر بخوانید:
        استفاده از عقاب برای زمین گیر کردن پهپادها در هلند
      
