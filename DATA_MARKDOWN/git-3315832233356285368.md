
# Andrei Năstase: „Dacă pierdem primăria, se va pierde tot ce am realizat până acum”

Published at: **2019-11-01T10:12:43+00:00**

Author: **Jurnal.md**

Original: [Jurnal.md](http://jurnal.md/ro/news/d673224fd13d88f2/andrei-nastase-daca-pierdem-primaria-se-va-pierde-tot-ce-am-realizat-pana-acum.html?utm_source=RSS&utm_medium=RSS&utm_campaign=RSS)


        „Nu avem dreptul pentru noi și nu avem dreptul pentru generațiile următoare să riscăm să pierdem capitala. Dacă pierdem capitala, tot ce s-a realizat până acum se va pierde. Dacă pierdem capitala, pierdem întreaga țară”. Declarațiile au fost făcute de Andrei Năstase, în cadrul emisiunii „Secretele Puterii”, la Jurnal TV.
      
Andrei Năstase a reiterat cele spuse după primul tur, precum că va prelua lucrurile bune din programele unor candidați din primul tur. Năstase a mai spus că a avut discuții cu candidații de dreapta din primul tur și că mizează la 3 noiembrie și pe voturile acestora.
„Am luat tot ce e mai bun și voi implementa, ca și primar, aceste lucruri. Sunt încrezător că în turul II oamenii vor ieși la vot și chiar dacă au votat cu acești domni înainte de asta, vor vota un candidat pro-european, un primar al tuturor locuitorilor. Am discutat cu unii dintre ei. Am avut discuții foarte bune și sunt încrezător că mesajele pe care le-au dat până acum unii și încă vor mai fi date către alegători vor face o mobilizare exemplară la 3 noiembrie. Nu avem dreptul pentru noi și nu avem dreptul pentru generațiile următoare să pierdem capitala, pentru că tot ce s-a realizat până acum se va pierde”, a spus Andrei Năstase.
Candidatul ACUM a menționat și că în cazul în care va deveni primar, Chișinăul se va bucura de susținerea financiară a unor parteneri din România și Uniunea Europeană. Mai mult, el a promis și că în 4 ani de mandat va obține „cel puțin 500 de milioane de euro” finanțare în plus față de bugetul capitalei. „Avem modele implementate cu succes la Oradea, Cluj, Timișoara, Arad, pe care le vom implementa și la Chișinău. Ne vom bucura de susținerea tuturor primarilor PNL din România”, a declarat Năstase.
