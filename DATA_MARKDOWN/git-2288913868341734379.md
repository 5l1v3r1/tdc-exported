
# Vijf gewonden bij mesaanval in Hongkong, man verliest stuk van oor

Published at: **2019-11-03T17:00:00+00:00**

Author: ****

Original: [De Standaard](https://www.standaard.be/cnt/dmf20191103_04697618)


        Bij een mesaanval in een winkelcentrum in Hongkong zijn zondag vijf mensen gewond geraakt. De dader, die betogers viseerde, kon opgepakt worden.
      
De aanval vond plaats in het City Plaza-winkelcentrum in het Tai Koodistrict, waar demonstranten van de pro-democratiebeweging verzamelen hadden geblazen. De aanvaller haalde volgens camerabeelden een mes boven na een geanimeerde discussie met enkele betogers. Eén van de slachtoffers zou ook een stuk van zijn oor kwijt zijn. De man, een lokale politicus, zou zijn gebeten door de aanvaller.
Omstaanders gingen de man te lijf en hielden hem in bedwang tot de politie ter plaatse was. Hij is nog niet geïdentificeerd, maar zou volgens de televisiezender RTHK mandarijn hebben gesproken en dus waarschijnlijk van het Chinese vasteland afkomstig zijn.
De betogers, die een menselijke ketting wilden vormen in het City Plaza, geraakten verwikkeld in een kat-en-muisspel met de politie in het winkelcentrum. Uiteindelijk werden door de veiligheidsdiensten buiten gejaagd, waarbij verschillende mensen gewond raakten.
Ook op andere plaatsen in Hongkong vonden zondag opnieuw verschillende demonstraties plaats voor meer democratie. In Taikoo Shing gebruikte de politie traangas tegen betogers. Ook zaterdag werd een grootschalig protest nog de kop ingedrukt met traangas en het waterkanon.
