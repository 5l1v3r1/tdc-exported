
# Γυναίκα - «αράχνη» με τρεις ταυτότητες: Παντρεύτηκε τρεις επιχειρηματίες και έγινε... καπνός

Published at: ****

Author: ****

Original: [CNN.gr](https://www.cnn.gr/news/ellada/story/195978/gynaika-araxni-me-treis-taytotites-pantreytike-treis-epixeirimaties-kai-egine-kapnos)

Newsroom, CNN Greece 11:51 , 02 November 2019
Η 46χρονη παντρεύτηκε με επιχειρηματία από τον Βόλο και δύο χρόνια μετά εξαφανίστηκε. Σήμερα, η γυναίκα φαίνεται να έχει τρεις ενεργούς γάμους στην Ελλάδα, τους οποίους έκανε μέσα σε μόλις έξι χρόνια, προσκομίζοντας κάθε φορά πλαστή ταυτότητα.
Σύμφωνα με την εφημερίδα «Ταχυδρόμος» που αποκάλυψε την πλεκτάνη της 46χρονης, φέρεται να αποσπούσε χρηματικά ποσά από επαγγελματίες με οικονομική επιφάνεια, τάζοντάς τους αγάπη και αιώνια πίστη. Όταν, όμως, έβλεπε πως τα χρήματα λιγόστευαν, εξαφανιζόταν.
Όσον αφορά τον γάμο της με τον Βολιώτη επιχειρηματία, σύμφωνα με το ίδιο μέσο, του απέσπασε δεκάδες χιλιάδες ευρώ με διάφορες δικαιολογίες, όπως ότι η οικογένειά της χρειαζόταν χρήματα ή ότι ο αδερφός της είχε πρόβλημα υγείας και έπρεπε να υποβληθεί σε χειρουργική επέμβαση.
Από τον Βόλο έφυγε πριν μερικά χρόνια, χωρίς να έχει κινήσει υποψίες για τη δράση της. Ωστόσο, επέστρεψε πριν λίγο καιρό, δημιουργώντας ερωτήματα σε άτομα του ευρύτερου περιβάλλοντος του επιχειρηματία από τον Βόλο. Έτσι, άρχισαν να έρχονται στο «φως» συγκλονιστικά στοιχεία, σύμφωνα πάντα με τον «Ταχυδρόμο».
Η 46χρονη διαπιστώθηκε ότι ταξίδευε ανά τακτά χρονικά διαστήματα στην πατρίδα της για να αλλάζει τα στοιχεία της ταυτότητάς της και να προμηθεύεται πλαστά διαβατήρια. Με αυτόν τον τρόπο, πέτυχε να τελέσει τους εικονικούς γάμους και μέσα σε έξι χρόνια να έχει οικονομικό όφελος δεκάδων χιλιάδων ευρώ.
Όπως αναφέρεται, μάλιστα, τα παραπάνω είναι στοιχεία που προκύπτουν από έρευνα διάρκειας μόλις μερικών ημερών, ενώ το επόμενο χρονικό διάστημα αναμένεται να προκύψουν και νεότερα αποτελέσματα.

        Διαβάστε επίσης
      
