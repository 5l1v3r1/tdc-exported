
# Κτηματολόγιο: SOS για τις λανθασμένες καταγραφές: Τι ισχύει για τα πρόστιμα - Πότε αρχίζει η ανάρτηση στην Αθήνα

Published at: **2019-11-06T10:54:00+00:00**

Author: ****

Original: [enikos.gr](http://www.enikos.gr/economy/682598/ktimatologio-sos-gia-tis-lanthasmenes-katagrafes-ti-ischyei-gia-t)

Τα στιλό και τα πληκτρολόγια ανά χείρας πρέπει να έχουν χιλιάδες ιδιοκτήτες ακινήτων σε όλη τη χώρα αφού άρχισε η αντίστροφη μέτρηση για την ανάρτηση των κτηματολογικών στοιχείων στον Δήμο της Αθήνας και η προανάρτηση σε Βόλο, Λαμία και Λιβαδειά. Και οι δύο περιπτώσεις είναι πολύ σημαντικές για την κατοχύρωση των περιουσιακών στοιχείων, αφού λανθασμένη καταγραφή σημαίνει ταλαιπωρία για τους ιδιοκτήτες με κίνδυνο να χάσουν τα ακίνητά τους.
Στο μεταξύ, σε ό, τι αφορά το τελευταίο πρόγραμμα κτηματογράφησης, τα χρονοδιαγράμματα σύμφωνα με πηγές φαίνεται να τινάζονται στον αέρα. Στις 31 Οκτωβρίου για παράδειγμα έληξε η προθεσμία δηλώσεων σε 17 περιοχές σε όλη τη χώρα. Και από το Κτηματολόγιο για να μην μπλοκάρει το σύστημα, δόθηκε η δυνατότητα στους αργοπορημένους ιδιοκτήτες να λαμβάνουν ένα πιστοποιητικό εμπρόθεσμης προσέλευσης, δηλ. στην ουσία να κλείνουν ένα ραντεβού για το μέλλον. Στο μεταξύ, σύμφωνα με πληροφορίες, τα νέα πρόστιμα θα είναι κλιμακωτά ανάλογα με τον χρόνο καθυστέρησης και αναμένεται να ενεργοποιηθούν μέσα στο α' εξάμηνο του 2020.
Σημειώνεται ότι στις 29 Νοεμβρίου λήγει η προθεσμία των δηλώσεων και για άλλες 13 περιοχές της χώρας όπου αναμένεται να τηρηθεί η ίδια διαδικασία. Τι σημαίνει αυτό;
- Ότι μεγαλώνει ο χρόνος παράδοσης των επεξεργασμένων στοιχείων από τους αναδόχους
- Ότι για όσους ιδιοκτήτες ακινήτων έχουν κλείσει ραντεβού δεν μπορούν να ενεργοποιηθούν τα πρόστιμα ακόμη και για οκτώ μήνες
- Ότι σε αυτές τις περιπτώσεις τινάζονται στον αέρα τα χρονοδιαγράμματα, με συνέπεια να καθυστερήσει η επόμενη φάση κτηματογράφησης που είναι η προανάρτηση.
Διεκδικούν χρήματα. Σύμφωνα με κύκλους αναδόχων έως τώρα έχει ανατραπεί πλήρως το χρονοδιάγραμμα που προέβλεπε να παραδώσουν οι ανάδοχοι το 50% των δικαιωμάτων κτηματογράφησης πέντε μήνες μετά το αρχικό εξάμηνο. Έτσι βάζουν και πάλι στο τραπέζι το θέμα των παρατάσεων και του πρόσθετου οικονομικού κόστους που αυτές συνεπάγονται.Μάλιστα, στις 25 Οκτωβρίου έστειλαν επιστολή στο Κτηματολόγιο με την οποία ζητούν πρόσθετη αμοιβή για τις παρατάσεις που δόθηκαν με υπουργική απόφαση.
Η περίπτωση της Αθήνας. Η φάση της προανάρτησης ολοκληρώθηκε για τον Δήμο Αθηναίων στις 23 Αυγούστου. Σειρά τώρα έχει η ανάρτηση η οποία αναμένεται να αρχίσει τον ερχόμενο Φλεβάρη. Η ανάρτηση είναι πολύ σημαντική για τη διασφάλιση της περιουσίας των ιδιοκτητών. Η διαφορά με την προανάρτηση είναι ότι τώρα πλέον οι αντιρρήσεις και οι αλλαγές γίνονται από αρμόδιες επιτροπές.
Βόλος- Λαμία- Λιβαδειά. Στις 4 Δεκεμβρίου αναμένεται να ξεκινήσει η διαδικασία της προανάρτησης στον Βόλο. Στη συνέχεια θα ακολουθήσει η ίδια διαδικασία σε Λαμία και Λιβαδειά. Στον Βόλο τα ενεργά δικαιώματα είναι 177.000 και τα έως τώρα αγνώστου ιδιοκτήτη ακίνητα είναι 500. Αντίστοιχα στη Λαμία τα δικαιώματα είναι 150.000 και τα αγνώστου ιδιοκτήτη 800 ενώ στη Λιβαδειά τα ενεργά δικαιώματα ανέρχονται σε 87.000 και τα αγνώστου ιδιοκτήτη 2.200.
Με πληροφορίες από εφημερίδα "ΤΑ ΝΕΑ"
