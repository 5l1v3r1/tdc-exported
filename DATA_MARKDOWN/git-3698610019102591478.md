
# Інспекторові поліції оголосили підозру у вбивстві 5-річного Кирила Тлявова

Published at: **2019-11-05T17:28:00+00:00**

Author: ****

Original: [DT.ua](https://dt.ua/UKRAINE/inspektorovi-policiyi-ogolosili-pidozru-u-vbivstvi-5-richnogo-kirila-tlyavova-328591_.html)

Слідчі Державного бюро розслідувань отримали результати експертизи у справі про вбивство п'ятирічного Кирила Тлявова з Переяслава, і змогли точно встановити, хто з підозрюваних зробив смертельний постріл.
Директор ДБР Роман Труба на брифінгу 5 листопада розповів, що це інспектор поліції, йому вже оголосили підозру у вбивстві, скоєному з необережності - ч. 1 ст. 119 Кримінального кодексу України.
"Слідство встановило, що він стріляв по мішені, яка знаходилася перед лісосмугою, не бачив будинків за нею і дітей, які там гралися, але повинен був усвідомлювати, що стріляє з вогнепальної зброї і може завдати шкоди людям", - пише LB.ua.
Унаслідок стрілянини одна з куль пролетіла 50 метрів, зрикошетила об камінь, пролетіла ще 30 метрів і поцілила голову хлопчика. За словами Романа Труби, відсутність зброї не вплине на перебіг розслідування, у детективів є свідчення підозрюваних і дані експертиз, які підтверджують, що "дитину вбила куля, і зробив це інспектор поліції".
Нагадаємо, підозрюваними у справі проходять одразу двоє патрульних поліцейських: Володимир Петровець та Іван Приходько. Хто з них є підозрюваним у вбивстві з необережності, директор бюро не повідомив. Крім інспектора підозру сьогодні оголосили ще трьом підозрюваним:
1. Одному з поліцейських - у хуліганстві (стаття 296 КК України);
2. Цивільному Дмитру Кривошею – у хуліганстві та незаконному поводженні зі зброєю (стаття 263 КК України);
3. 16-річному підлітку (за даними ЗМІ, сину одного з патрульних – ред.) – у хуліганстві та незаконному поводженні зі зброєю.
"У вбивстві Кирила Тлявова оголошено підозри 4 особам. Лише одному з правоохоронців оголошено підозру у вбивстві, скоєному з необережності. Усі підозри оголошено сьогодні. Ще кілька слідчих дій і ми зможемо говорити про завершення судового розслідування", - цитує директора ДБР "Громадське".
