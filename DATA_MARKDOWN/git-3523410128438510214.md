
# 
        وزارت اطلاعات از دستگیری عوامل قاچاق گوشی به ارزش ۱۲۰۰ میلیارد ریال خبر داد
      

Published at: **2019-11-04T18:26:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638144/%D9%88%D8%B2%D8%A7%D8%B1%D8%AA-%D8%A7%D8%B7%D9%84%D8%A7%D8%B9%D8%A7%D8%AA-%D8%A7%D8%B2-%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D9%88%D8%A7%D9%85%D9%84-%D9%82%D8%A7%DA%86%D8%A7%D9%82-%DA%AF%D9%88%D8%B4%DB%8C-%D8%A8%D9%87-%D8%A7%D8%B1%D8%B2%D8%B4-%DB%B1%DB%B2%DB%B0%DB%B0-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%D8%AE%D8%A8%D8%B1-%D8%AF%D8%A7%D8%AF)

گروه IT: وب‌سایت واجا متعلق به وزارت اطلاعات ساعاتی پیش با انتشار خبری از شناسایی و دستگیری عوامل قاچاق گوشی‌های هوشمند به ارزش ۱۲۰۰ میلیارد ریال خبر داد. وزارت اطلاعات خبر داده است به‌موجب اقدامات اطلاعاتی و عملیاتی سربازان گمنام امام زمان (عج)، عوامل اصلی قاچاق تلفن‌های همراه شناسایی و با دستور مقام‌های قضایی بازداشت شده‌اند.   به گزارش بولتن نیوز به نقل از زومیت، بنابر متن خبر وزارت اطلاعات، این افراد با دورزدن قوانین امور گمرکی و سوءاستفاده از اطلاعات هویتی مسافران و زائران عازم خارج از کشور، گوشی‌های قاچاق را به‌صورت مسافری رجیستر می‌کرده‌اند. متن خبر وزارت اطلاعات بدین‌شرح است:    شناسایی و برخورد با بیش از ۱۲۰۰ میلیارد ريال قاچاق گوشی تلفن همراه    در پی اقدامات اطلاعاتی و عملیاتی سربازان گمنام امام زمان(عج) با بهره‌گیری از توان سامانه‌های هوشمند، عوامل اصلی قاچاق تلفن‌همراه شناسایی و با دستور مقامات قضایی بازداشت شدند. ارزش کالای قاچاق شناسایی‌شده‌ی اولیه به کشور توسط این متخلفان، بیش از ۱٫۲۰۰ میلیارد ریال برآورد شده است.     متخلفان با دورزدن قوانین امور گمرکی و سوء‌استفاده از اطلاعات هویتی مسافران و زائران عازم خارج از کشور، اقدام به رجیسترکردن گوشی‌‌های قاچاق به‌صورت مسافری کرده بودند.     شایان توجه است فرایند شناسایی و برخورد با قاچاقچیان تلفن‌همراه و سوءاستفاده‌‌کنندگان از تسهیلات مسافری به‌طور مستمر در حال انجام است و دیگر مظنونین به قاچاق تلفن‌همراه نیز شناسایی شده‌اند که پس از تکمیل پرونده، به مراجع  قضایی معرفی خواهند شد و برخوردهای لازم با ایشان صورت خواهد پذیرفت.     توصیه می‌گردد تمامی مسافران و زائران عازم خارج از کشور درخصوص حفظ اطلاعات هویتی و مسافری خود اهتمام لازم را به خرج داده و از هرگونه واگذاری اطلاعات هویتی و ارتباطاتی خود با هدف فعال‌سازی گوشی‌های تلفن‌همراه قاچاق در شبکه‌ی قانونی کشور خودداری کنند؛ زیرا درنهایت گوشی قاچاق به‌نام ایشان در سامانه‌ی گمرک ثبت شده و احتمال تعقیب کیفری و عواقب قانونی ناشی از جرایم ارتکابی قاچاقچیان برای ایشان نیز وجود خواهد داشت و می‌‌باید در مراجع قضایی پاسخ‌گو باشند.
