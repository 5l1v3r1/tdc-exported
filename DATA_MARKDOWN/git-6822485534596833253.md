
# پوتین: وحدت مردم مهم‌ترین عامل پیشرفت روسیه است

Published at: **2019-11-04T20:39:00+00:00**

Author: ****

Original: [جامعه خبری تحلیلی الف](https://www.alef.ir/news/3980813171.html)

رئیس جمهور روسیه در سخنانی وحدت مردم این کشور را عاملی مهم برای موفقیت‌های بیشتر در عرصه‌های داخلی و خارجی برشمرد.
به گزارش فارس، رئیس جمهور  روسیه در مراسمی به مناسبت «روز وحدت ملی» در این کشور گفت، مردم روسیه باید برای اطمینان از پیشرفت کشور متحد باشند.
به نوشته خبرگزاری «تاس» «ولادیمیر پوتین» رئیس جمهور روسیه دوشنبه در سخنرانی اظهار داشت، وحدت مردم مهم‌ترین عامل برای پیشرفت و موفقیت  روسیه است.
پوتین افزود: «قاطعانه اعتقاد داریم که تنها با همراهی باهم خواهیم توانست به بالاترین اهداف برسیم، سخت‌ترین کارها را انجام دهیم و به هر چالشی پاسخ مناسب دهیم.»
چندی قبل موسسه آمریکایی «پیو» نوشت که میزان اعتماد مردم روسیه  به ولادیمیر پوتین ۸۱% است. (جزئیات بیشتر)
به نوشته خبرگزاری تاس، رئیس جمهور روسیه در این مراسم به بسط فرهنگ روسیه و گسترش همکاری با دیگر کشورهای جهان اشاره کرد.
رسانه‌های روسی پیشتر نیز در مطالبی نوشتند که ولادیمیر پوتین از دید مردم این کشور، نماد روسیه است و انتقادات غرب از وی، با هدف ضربه زدن به مسکو صورت می‌گیرد. 
