
# «Έσπασαν» τα ισόβια για τον αστυνομικό που έπνιξε την εφτάχρονη κόρη του

Published at: **2019-11-04T17:15:00+00:00**

Author: ****

Original: [enikos.gr](http://www.enikos.gr/society/682267/espasan-ta-isovia-gia-ton-astynomiko-pou-epnixe-tin-eftachroni-ko)

Ποινή κάθειρξης 15 ετών επέβαλε το Μικτό Ορκωτό Εφετείο Θεσσαλονίκης στον αστυνομικό που ομολόγησε ότι έπνιξε την εφτάχρονη κόρη του, τον Ιούνιο 2015. Το δικαστήριο έκρινε ένοχο τον κατηγορούμενο για ανθρωποκτονία εκ προθέσεως, σε ήρεμη ψυχική κατάσταση, αναγνωρίζοντας το ελαφρυντικό του «σύννομου βίου» πριν την τέλεση της πράξης και επιβάλλοντας της ανώτερη ποινή που προβλέπεται από το νόμο.
Στην απολογία του ενώπιον του ΜΟΕ, εμφανίστηκε μετανιωμένος για την πράξη του και ζήτησε συγγνώμη. Το δικαστήριο απέρριψε τον ισχυρισμό περί μειωμένου καταλογισμού, λόγω ψυχικής διαταραχής, που προέβαλε η υπεράσπισή του. Μετά την ανακοίνωση της απόφασης επέστρεψε στο Ψυχιατρείο Κορυδαλλού όπου κρατείται τα τελευταία 4,5 χρόνια για να εκτίσει τον υπόλοιπο της ποινής του.
Στην κατάθεση της, η χαροκαμένη μάνα, η οποία μεγαλώνει το δεύτερο κορίτσι που απέκτησε με τον κατηγορούμενο, δεν μπόρεσε να εξηγήσει την αποτρόπαιη πράξη του πρώην συζύγου της. «Δεν περνούσε από το μυαλό μου. Αν είχα αντιληφθεί ότι είναι επιθετικός στα παιδιά θα τα είχα πάρει και θα είχα φύγει. Θεωρώ ότι ένας πατέρας πρέπει να προστατεύει τα παιδιά του» ανέφερε, μεταξύ άλλων.
Το έγκλημα αποκαλύφθηκε, στις 9 Ιουνίου 2015, όταν ο δράστης, ο οποίος υπηρετούσε στα ΜΑΤ, επικοινώνησε τηλεφωνικά με την Άμεση Δράση κι ανέφερε σε συνάδελφό του ότι σκότωσε το παιδί του, μέσα στο διαμέρισμά του, στον Εύοσμο Θεσσαλονίκης.
Ο κατηγορούμενος σε πρώτο βαθμό καταδικάστηκε με ισόβια δεσμά από το Μικτό Ορκωτό Δικαστήριο Θεσσαλονίκης.
Πηγή: grtimes.gr
