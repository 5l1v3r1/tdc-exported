
# «Шовковий шлях» залізницею: з Китаю до Європи їде перший вантажний потяг

Published at: **2019-11-07T06:27:11+00:00**

Author: ****

Original: [ГЛАВКОМ](https://glavcom.ua/world/observe/shovkoviy-shlyah-zalizniceyu-z-kitayu-do-jevropi-jide-pershiy-vantazhniy-potyag--638269.html)

Перший вантажний потяг з Китаю в Європу, який слідує через Казахстан, Азербайджан, Грузію, Туреччину, Сербію, Угорщину, Словаччину до Чехії, подолав азійський відрізок й сьогодні вночі під Босфором прослідував на Європейський континент.
Про це повідомляє кореспондент Укрінформу в Анкарі, куди потяг прибув 6 листопада.
«Вантажний потяг, який слідує з китайського Сіаню (місто в центральній частині Китаю – ред.) China Railway Express, має довжину 820 метрів, 42 вагони. Він перетне два континенти, проїде 11 тисяч 483 кілометрової дороги за 12 днів», - повідомив міністр транспорту та інфраструктури Туреччини Мехмет Джахіт Турхан.
За його оцінками, налагодження перевезень з Китаю в Європу відкриють нові можливості в залізничному сполученні глобального масштабу.
«Це історична подія як для регіональної, так і глобальної торгівлі, і саме тому ми з гордістю дивимось на цей поїзд, який проходить тисячі кілометрів, оскільки він відкриває нову еру в залізничному транспорті, сприяє зміцненню зв’язків та прискоренню міжкультурної взаємодії», - наголосив міністр.
China Railway Express перетнув вночі Босфор по підземному тунелю, приблизно о 3.30.
У МЗС Туреччини назвали проект China Railway Express прикладом посилення зв'язку між Сходом і Заходом.
