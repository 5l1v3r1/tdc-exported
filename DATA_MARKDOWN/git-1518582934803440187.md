
# Credit JobDay: a Roma il primo career day della intermediazione creditizia

Published at: **2019-11-06T12:18:08+00:00**

Author: **Redazione Wall Street Italia**

Original: [Wall Street Italia](https://www.wallstreetitalia.com/credit-jobday-a-roma-il-primo-career-day-della-intermediazione-creditizia/)

Il prossimo 12 novembre si terrà a Roma il Credit JobDay, primo career day della intermediazione creditizia dedicato ai Millennials. L’evento è organizzato da EMFgroup e si svolgerà all’interno del campus dell’Università Europea di Roma, con il patrocinio di OAM (Organismo Agenti e Mediatori) e il supporto delle più importanti associazioni di settore, fra cui Assilea, UFI, Fimaa, Assomea, Assoprofessional e Ulias.
Credit Job Day ha due obiettivi: essere un momento di educazione creditizia e di career education per i millennials e mettere in contatto i giovani con le società che offrono posizioni nell’ambito della consulenza creditizia.
Diplomati, laureandi e laureati alla ricerca di lavoro o di una nuova opportunità potranno incontrare otto importanti realtà del settore come Avvera – Gruppo Credem (main sponsor dell’evento), Sella Personal Credit, Banca Popolare Pugliese, Pitagora – Gruppo CR Asti, Prestitalia – Gruppo UBi, Spefin, Kiron (gruppo Tecnocasa) e Credipass sia in meeting one-to-one che partecipando alle Company Presentation delle società.
Poiché con la digitalizzazione le banche stanno riducendo la loro presenza sul territorio, la figura del consulente creditizio è destinata ad assumere un’importanza crescente, divenendo sempre più ricercata. Già oggi la quota di mercato di agenti in attività finanziaria e mediatori creditizi nell’attività di consulenza e vendita di finanziamenti a famiglie e imprese è pari a circa il 25% del mercato del credito italiano.
E’ un settore che ha già attirato molti giovani professionisti, infatti oltre 3.000 sono under 35 e il settore ne chiamerà sempre di più, considerando l’evoluzione dei modelli distributivi delle banche.
La giornata includerà sessioni di approfondimento su Cessione del V, Mutui, Prestiti, Leasing e Confidi animate da operatori del mercato che spiegano ai Giovani le opportunità di carriera e l’evoluzione del settore.
A tutti i partecipanti a Credit Job Day sarà regalato il manuale “Perché non me lo hanno insegnato a Scuola. Termini chiave dell’intermediazione creditizia” edito da MFC editore, il primo libro che spiega il settore, i suoi termini chiave e offre idee concrete di career education ai giovani”.
