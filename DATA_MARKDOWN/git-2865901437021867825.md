
# Srbi u ligama petice: Radoja oduševio protiv Barselone! Kostić u timu kola, samo Lazović dobar u Italiji

Published at: **2019-11-04T00:00:00+00:00**

Author: ****

Original: [MozzartSport](https://mozzartsport.com/fudbal/vesti/srbi-u-ligama-petice-radoja-odusevio-protiv-barselone-kostic-u-timu-kola-samo-lazovic-dobar-u-italiji/341611)


        (Od dopisnika MOZZART Sporta iz Rima)
      

        ENGLESKA
      
LUKA MILIVOJEVIĆ je odigrao meč protiv Lestera bez velikih uspona i padova. Nije bilo dovoljno da se izbegne poraz od Lestera, ali je srpski reprezentativac zaradio još jednu prelaznu ocenu pošto su ga engleski izveštači uglavnom ocenili sa šesticom.

        ITALIJA
      
ALEKSANDAR KOLAROV je protiv Napolija promašio drugi penal u ovoj sezoni, posle Lečea, odnosno Meret je poput Gabrijela prozreo nameru beka Rimljana i uspeo je da odbrani njegov udarac. Da nije pogrešio s bele tačke, Kolarov bi sigurno dobio prelaznu ocenu jer je praktično zatvorio sve prilaze sa svoje strane golu Lopeza. Sve ozbiljne šanse Napolija su došle sa suprotnog boka gde su bili Spinacola i Četin. Kapiten reprezentacije Srbije, uz Četina, bio je najlošije ocenjeni igrač Rome: samo njih dvojica nisu dobili prelazne ocene.
SERGEJ MILINKOVIĆ SAVIĆ prolazi kroz krizni period. U momentu kada je Lacio nanizao tri uzastopne pobede, Milinković je imao vidljiv pad forme. Protiv Milana se to najviše videlo. Brojni listovi, uključujući Gazetu i Mesađero, su samo našem reprezentativcu i Bastosu dali nedovoljne ocene u redovima Lacija protiv Milana. Štaviše, za Gazetu je Sergej bio gori i od Bastosa koji je postigao autogol. Milinkoviću je samo Korijere delo Sport dao prelaznu ocenu, šesticu, uz obrazloženje da je istina da ništa nije uradio u napadu ali da je solidno obavio defanzivne zadatke.
NIKOLA MILENKOVIĆ se nije baš najbolje snašao u ulozi lidera odbrane Fjorentine imajući u vidu odsustvo Pecele. Gazeta mu je uprkos konstataciji da nema štofa za dominantnog defanzivca dala prelaznu šesticu za komandovanje odbranom Ljubičastih. Korijere i Tutosport nisu bili istog mišljenje smatrajući ga delimično odgovornim za primljen gol i dali su mu 5,5.
DUŠAN VLAHOVIĆ je zamalo propustio priliku da se upiše u listu strelaca i donese pobedu Fjorentini protiv Parme i zaslužio je prelaznu šesticu koju su mu dali izveštači sa utakmice. Sa njim na terenu Ljubičasti su bili češće i opasniji pred golom Parme.
SAŠA LUKIĆ je ušao u igru u poslednjih desetak minuta i po rečima izveštača uspostavio je ravnotežu na sredini terena ali je rezultat za Toro već bio kompromitovan. Saša nije dobio ocenu.
DARKO LAZOVIĆ je ponovo blistao u dresu Verone. Svi ozbiljni napadi protiv Breše su dolazili sa njegove strane i sejao je bukvalno paniku svaki put kada bi se spustio po levoj strani i delio asistencije svojim saigračima. Gazeta mu je dala vrlo dobru 7 dok su ga ostali listovi ocenili, uglavnom, sa 6,5.
IVAN RADOVANOVIĆ je ušao u igru u drugom poluvremenu protiv Udinezea. Prvo je igrao u ulozi režisera igre Đenove a zatim je bio prekomandovan u odbranu. Prema izveštajima medija odigrao je na ivici prelazne ocene: nije napravio bogzna šta ali mu se ne mogu pripisati ni velike greške.
FILIP ĐURIČIĆ je takođe ušao u drugom poluvremenu protiv Lečea, ali nije uspeo da stavi svoj pečat na tok meča zbog čega je i ocenjen sa neprelaznih 5,5.

        ŠPANIJA
      
NEMANJA RADOJA je protiv Barselone odigrao svoj najbolji meč u ovoj sezoni. Srpski fudbaler je bio među najzaslužnijim za pobedu Levantea nad Mesijem i drugovima 3:1. Radoja je asistirao za prvi gol Levantea a zatim je uz malu pomoć Busketsa zapečatio pobedu svog tima. Radoja je od Asa ocenjen sa maksimalna tri pika, Mundo deportivo mu je dao tri zvezdice a Marka dve, dok ga je Sport ocenio sa vrlo dobrom sedmicom.
NEMANJA GUDELJ se nije baš najbolje snašao na meču protiv Atletiko Madrida, između ostalog i što mu je trener Lopetegi promenio ulogu u timu prekomandujući ga iz veznog u odbrambeni red. As, Marka i Mundo deportivo su svrstali Gudelja u grupu najslabije ocenjenih igrača dajući mu po jednu zvezdicu ili pik dok mu je samo Sport dao prelaznu šesticu.
MARKO DMITROVIĆ ne nosi mnogo zasluga za vrednu pobedu Eibara protiv Leganesa 1:2. Naš golman je mogao bolje da interveniše kod primljenog gola a posle je više zbog promašaja ili greški igrača Leganesa izbegao da primi još neki gol. Zato ne čudi što su mu madridski listovi Marka i As dali po jednu zvezdicu odnosno pik.
LUKA JOVIĆ je ušao u igru protiv Betisa u poslednjih 10 minuta utakmice. Marka je konstatovala da se ulazak Luke osetio na terenu ali da to nije bilo dovoljno da dođe do promene rezultata koji je ostao 0:0.
DARKO BRAŠANAC je ušao u igru u završnici meča protiv svog bivšeg kluba Alavesa. Odigrao je samo par minuta kada je pobeda Osasune već bila obezbeđena pa nije ni dobio ocenu.

        NEMAČKA
      
FILIP KOSTIĆ  je briljirao protiv Bajerna iz Minhena. Tri od pet golova Ajntrahta nose pečat srpskog reprezentativca (gol i dve asistencije). Filip je proglašen za najboljeg igrača utakmice i ušao je u tim kola Bundeslige. Od svih medija je dobio maksimalnu ocenu 1, uključujući Kiker i Bild.
MIJAT GAĆINOVIĆ je ušao u završnici meča protiv Bajerna i korektno je obavio svoj deo posla. Mijat uglavnom nije bio ocenjen mada su pojedini mediji dali trojku.
MARKO GRUJIĆ je na istorijskm derbiju Uniona i Herte pružio partiju na ivici zadovoljavajućeg i ocenjen je uglavnom sa četvorkom od nemačkih medija.
NEVEN SUBOTIĆ je u srpskom delu istorijskog gradskog derbija izašao kao pobednik, baš kao i njegov tim. Subotić je bolje igrao od Grujića i uglavnom je ocenjen solidnom trojkom.
MILOŠ VELJKOVIĆ je uz Gebre Selasija bio najbolji element u odbrani Verdera na meču protiv Frajburga, završen remijem 2:2. Naš reprezentativac ne snosi odgovornost za primljena dva gola i od Bilda i drugih listova je ocenjen sa trojkom.

        FRANCUSKA
      
PREDRAG RAJKOVIĆ je i pored poraza Remsa od Nice 2:0 bio među najmanje lošim u svom timu. Štaviše, uz Abdelhamida i Šavalerena je jedini dobio prelaznu ocenu, šesticu.
NEMANJA RADONJIĆ je odigrao poslednjih 20 minuta meča protiv Lila koji je Marsej dobio sa 2:1 što mu nije bilo dovoljno da zaradi ocenu od Ekipa i drugih francuskih medija.
STEFAN MITROVIĆ se u topio u sivilo Strazbura u meču protiv Anžea koji je tim iz Alzasa izgubio 1:0. Mitrović je ocenjen sa nedovoljnom četvorkom.
VUKAŠIN JOVANOVIĆ je odigrao sasvim solidno poslednjih 30 minuta meča protiv Nanta koji je Bordo dobio sa 2:0. Vukašin je ušao u igru umesto povređenog Meksera. Nije dobio ocenu od izveštača ali je s prikazanom igrom sigurno zaslužio prealznu ocenu.

        
          SISTEMI OCENJIVANJA U PET LIGA
        
      
ENGLESKA - Uglavnom od 5 do 10 ( 6 je prelazna), 3 i 4 se retko daju, kao 9 i 10.ITALIJA - Uglavnom od 5 do 10 ( 6 je prelazna), 3 i 4 se retko daju, kao 9 i 10.FRANCUSKA - Od 3 do 10 ( 6 je prelazna ocena)NEMAČKA - Od 5 do 1 (3 prelazna, 1 maksimalna ocena)ŠPANIJA - Zvedice ili pikovi od jedne do do tri (dve su prelazna ocena)

        
          Piše: Željko Pantelić  
        
      
(FOTO: reuters)
