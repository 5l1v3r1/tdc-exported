
# รอ'กองสลาก'เชือดไก่ให้ลิงดู ปราบหวยชุดถูกทีรวย100ล.

Published at: **2019-11-03T09:00:00+00:00**

Author: ****

Original: [เดลินิวส์](https://www.dailynews.co.th/article/739774)


        สองอดีตตำรวจรุ่นใหญ่โครตมหาเฮง ถูกหวยมากสุดในประวัติศาสตร์ คนหนึ่ง 180 ล้าน อีกคน 114 ล้าน ระยะเวลาห่างกัน 2 ปีเศษ ตั้งแต่วันนั้นถึงวันนี้ กองสลากฯ ฮึ่ม!! ปราบผู้ค้ารวมหวยชุดขายแพงเว่อร์ กับหวยเกินราคา แต่ไม่รู้ต้องรออีกนานแค่ไหน?
      
ฮือฮาไปทั่วประเทศหลัง จ.ส.ต.สุทธิพงษ์ คณะนา หรือ จ่าตี๋ อดีตเจ้าหน้าที่ตำรวจตระเวนชายแดน (ตชด.) รุ่นใหญ่วัย 62 ปี อาชีพรับจ้างจัดโต๊ะจีน ชาวต.ภูเงิน อ.กันทรลักษ์ จ.ศรีสะเกษ ถูกลอตเตอรี่รางวัลที่ 1 งวดประจำวันที่ 1 พ.ย.62 หมายเลข 967375 จำนวน 19 ใบ ได้รับเงินรางวัลสูงถึง 114 ล้านบาท โดย จ่าตี๋ เผยว่า เจ้าแม่ตะเคียนหินที่วัดบ้านโนนจิก ต.กระแชง อ.กันทรลักษ์ ให้โชคหลังบนบานไว้ว่าหากถูกหวยรางวัลใหญ่จะไปสร้างศาลให้ใหญ่ขึ้น รวมไปถึงจะสร้างศาลาวัดโนนจิกให้แล้วเสร็จ จากนั้นตนเชื่อว่าเป็นอภินิหารของเจ้าแม่ตะเคียนหินให้โชคก่อนหวยออกพบมีรอยพญานาคไปปรากฎอยู่บนรถเก๋งของชาวบ้านมองเห็นเป็นเลข 935375 บนหลังคารถ ตนไปหาซื้อแต่ไม่มี จึงซื้อเลข 967375 เป็นชุดใหญ่มา 20 ใบ จากนั้นเดินทางไปเยี่ยมลูกสาวที่บ้านชำม่วง พร้อมนำเลขเด็ดไปบอกทุกคน เพื่อนของตนรู้เข้าจึงขอจึงขอแบ่งไป 1 ใบ ได้รับโชค 6 ล้าน เงินที่ตนได้จะนำไปทำบุญแก้บนและแบ่งให้ลูก 3 คนไว้ใช้ ส่วนอาชีพจัดโต๊ะจีนจะยังคงทำต่อไป
 ต่อมาหลังเป็นข่าวใหญ่ นายธนวรรธน์ พลวิชัย โฆษกคณะกรรมการสลากกินแบ่งรัฐบาล ออกมาเปิดเผยว่า พ.ร.บ.สำนักงานสลากกินแบ่งรัฐบาล พ.ศ.2562 หากพบว่าผู้ขายสลากฯ มีการขายรวมชุดเกินใบ 80 บาท เจ้าหน้าที่ตำรวจมีอำนาจจับกุมดำเนินคดี มีโทษปรับสูงสุด 10,000 บาท แต่ในกรณีถ้าขายสลากฯ รวมชุดแต่ไม่เกินราคาก็ไม่ถือว่ามีความผิดแต่อย่างใด สำหรับผู้โชคดีถูกลอตเตอรี่ 19 ใบ ยืนยันว่าไม่มีความผิดสามารถมาขึ้นเงินได้ตามปกติ  จากนั้นกองสลากจะตรวจสอบสลากฯ 19 ใบชุดนี้ ซื้อมาจากที่ใด มาจากระบบจองซื้อผ่านธนาคารกรุงไทย หรือ มาจากระบบโควตาของผู้ค้า ซึ่งตรวจสอบได้ตามแถบสีที่ปรากฏที่ต้นขั้ว หากพบมีการรวมชุดจากกลุ่มผู้ได้รับโควตาก็จะลงโทษตัดโควตาทันที แต่ถ้าเป็นของผู้ขายที่มาจากระบบจองซื้อซึ่งเป็นแบบเลขคละกัน หากมีการนำสลากฯไปขายต่อให้เจ้ามือใหญ่รวมชุดก็จะมีความผิด และจะตัดสิทธิ์เป็นผู้ลงทะเบียนจองซื้อเช่นกัน “ที่ผ่านมาสำนักงานสลากฯไม่ได้นิ่งนอนใจและพยายามป้องกันปัญหาสลากฯรวมชุดมาตลอด ซึ่งก่อนหน้านี้ได้ปรับสูตรการพิมพ์สลากฯ แบบคละเลข จำหน่ายให้ผู้ค้าระบบจองซื้อแบบคละเลขระบบ 2-2-1 จำนวน 67 ล้านฉบับ แต่ยังพบการรวมชุดและขายเกินราคาอยู่ ซึ่งหลังจากนี้ก็อาจพิจารณาแนวทางออกมาเพิ่มเติมไม่ว่าจะเป็นการพิจารณาพิมพ์สลากเลขคละ 2-2-1 ออกมาทั้งหมด หรือการทำสลากทางเลือกแบบออนไลน์ แต่ทั้งหมดก็ต้องพิจารณาอย่างรอบคอบไม่ให้เกิดผลกระทบต่อกลไกผู้ค้าเดิม รวมถึงดูมิติผลกระทบทางสังคมด้วย” นายธนวรรธน์ 
อย่างไรก็ตาม เหตุการณ์ผู้โชคดีถูกลอตเตอรี่ได้รับเงินรางวัลหลักร้อยล้านบาทไม่ได้เกิดขึ้นครั้งแรก ถ้ายังจำกันได้เมื่อปี 2560 พ.ต.อ.ศรศักดิ์ แก้วรักษา อดีต รอง ผบก.ปปป. ถูกลอตเตอรี่รางวัลที่ 1 หมายเลข 820327 งวดประจำวันที่ 16 ก.ค.60 จำนวน 30 คู่ 60 ใบ รวมได้รับรางวัลเป็นเงิน 180 ล้านบาท โดยเจ้าตัว เผยว่า ที่โชคดีเพราะเลือกซื้อเลขวันที่เกิด 27 ก่อนหวยออก 5 วัน ไปซื้อลอตเตอรี่รวมปึก 60 ใบ จากแผงขายศูนย์การค้าสลากไทย สนามบินน้ำ จ.นนทบุรี แต่ไม่ขอเปิดเผยราคาที่ซื้อมาเพราะเกรงว่าแม่ค้าที่ขายให้ตนจะเดือดร้อน ส่วนเงินรางวัลที่ได้ตั้งใจจะนำไปทำบุญ แบ่งให้ลูกๆ และส่วนหนึ่งจะบริจาคให้กับสมาคมตำรวจ เนื่องจากตนรักอาชีพตำรวจมากซึ่งหลังจาก พ.ต.อ.ศรศักดิ์ ถูกลอตเตอรี่ได้รับเงินรางวัล 180 ล้านบาท ในครั้งนั้น ทางกองสลากก็ได้ออกมาระบุว่า ต้องมีการตรวจสอบต้นตอการรวมชุดสลากกินแบ่ง เนื่องจากผิดกฎหมายและวัตถุประสงค์ที่ต้องกระจายสลากให้มีผู้ถูกรางวัลมากที่สุด ซึ่งกรณีผู้ถูกรางวัล 180 ล้านบาทนั้น ถือว่ามากที่สุดในประวัติศาสตร์ เนื่องจากสถิติเดิมอยู่ที่ประมาณ 60 ล้านบาท 
แต่หลังเรื่องของ "พ.ต.อ.ศรศักดิ์" ที่ถูกหวยมากที่สุด ผ่านไปจนคนเกือบจะลืมกันไปแล้ว กระทั่งมาพบ "จ่าตี๋" โชคดีถูกหวย 120 ล้าน ก็ยังไม่พบว่ามีการดำเนินการใดๆ กับผู้ค้าที่นำสลากมารวมชุดใหญ่จำหน่ายเกินราคากันเลยสักครั้ง ทั้งนี้ชาวบ้านส่วนใหญ่หวังใจว่า กองสลากจะเร่งดำเนินการแก้ไขปัญหาดังกล่าวอย่างจริงจัง เพราะทุกวันนี้ไม่ว่าเลขเด็ด เลขดัง เลขมงคล จะถูกแยกไปรวมชุดขายในราคาที่สุดแพง หรือแม้จะจำหน่าย 1 - 2 ใบ แม่ค้าก็แยกไปอยู่ชั้นบนของแผงขายในราคา 100 บาท ถ้าผู้ซื้ออยากได้ใบละ 80 บาท ก็เลือกเอาตามอัธยาศัยที่ด้านล่างของแผง อย่างนี้จะเรียกว่า แก้ปัญหาสลากเกินราคาได้หรือไม่ ถามใจเธอดู!!                                                                                                                                                                                     อสงไขย.
