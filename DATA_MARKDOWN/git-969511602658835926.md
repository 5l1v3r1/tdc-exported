
# Studiu: Islanda şi Estonia, ţările cu cel mai liber internet

Published at: **2019-11-05T00:00:00+00:00**

Author: **Adrian Popa**

Original: [BusinessMagazin](https://www.businessmagazin.ro/actualitate/studiu-islanda-si-estonia-tarile-cu-cel-mai-liber-internet-18542802)

Islanda şi Estonia sunt în continuare ţările cu cel mai liber internet, potrivit studiului anual „Freedom on the Net 2019”, publicat de organizaţia Freedom House.

        Studiu: Islanda şi Estonia, ţările cu cel mai liber internet
      
La popul opus, în coada clasamentului, se situează China şi Iranul. Potrivit organizaţiei citate, dezinformarea a devenit astăzi mai periculoasă decât cenzura, pe internet. Platformele digitale, inclusiv cele de social media, au devenit noile „câmpuri de bătălie” pentru democraţie.
În 2019, statele şi alte organizaţii au folosit dezinformarea şi propaganda pentru a distorsiona realitatea în zeci de ţări în timpul alegerilor, inclusiv în perioada alegerilor europarlamentare din UE, potrivit studiului realizat de Freedom House.
„Multe guverne descoperă că pe reţelele de socializare propaganda funcţionează mai bine decât cenzura”, a declarat Mike Abramowitz, preşedintele Freedom House.
Organizaţia nu a inclus în studiu şi România. Au fost analizate două state vecine, Ungaria, unde este un internet liber, şi Ucraina, unde internetul este doar parţial liber.
Ştirile false au devenit o mare problemă pe internet, iar mai multe ţări, printre care şi SUA, încearcă combaterea fenomenului. Totuşi, Freedom House a inclus Statele Unite în lista celor 40 de ţări care au extins, anul acesta, măsurile de monitorizare a cetăţenilor pe reţelele de socializare online.
