
# Αυτές είναι οι 15 αλλαγές στην προστασία της πρώτης κατοικίας μετά τις βελτιώσεις από το ΥΠΟΙΚ

Published at: **2019-11-05T08:48:00+00:00**

Author: ****

Original: [enikos.gr](http://www.enikos.gr/economy/682341/aftes-einai-oi-15-allages-stin-prostasia-tis-protis-katoikias-met)

Δεκαπέντε αλλαγές στο νέο πλαίσιο προστασίας της πρώτης κατοικίας από τους πλειστηριασμούς φέρνει σχέδιο νόμου του υπουργείου Οικονομικών που κατατέθηκε στη Βουλή.
Αναλυτικά το λίφτινγκ αφορά στα εξής 15 σημεία:
1. Ρυθμίζεται η προστασία της κύριας κατοικίας των φυσικών προσώπων, οι οποίοι διαμένουν προσωρινά εντός της περιφερειακής ενότητας που βρίσκεται η κύρια κατοικία τους, για επαγγελματικούς λόγους.
2. Διευρύνεται η έννοια των πιστωτών που κατέχουν απαιτήσεις επιδεκτικές ρύθμισης μέσω του ν. 4605/2019 ώστε να καθίσταται πλέον δυνατή η ρύθμιση δανείων προς εταιρείες παροχής πιστώσεων.
3. Αντιμετωπίζεται το ζήτημα της προστασίας του συνόλου της κατοικίας, σε περίπτωση που αυτή ανήκει σε περισσότερα πρόσωπα. Αν η κύρια κατοικία ανήκει σε περισσότερους συγκύριους και αυτοί πληρούν τα κριτήρια επιλεξιμότητας, η ρύθμιση θα είναι ανάλογη με το ποσοστό που κατέχει ο καθένας.
4. Προβλέπεται δυνατότητα συνυποβολής της αίτησης από όλους τους συγκύριους, προκειμένου να ενταχθούν σε ρύθμιση ανάλογα με το ποσοστό του καθενός, ενώ αντιμετωπίζεται και το ζήτημα της μη υποβολής αίτησης περισσότερων συγκύριων.
5. Θεσπίζεται συγκεκριμένη προθεσμία εντός της οποίας μπορεί να ζητήσει ο πιστωτής από τον οφειλέτη να διαγράψει και να επανυποβάλει την αίτηση προκειμένου να γίνουν διορθώσεις σφαλμάτων ή ελλείψεων.
6. Καθορίζεται η διαδικασία για την εξεύρεση κοινώς αποδεκτού εγγυητή για την υπαγωγή στη ρύθμιση, εφόσον ο ίδιος ο αιτών επιλέξει να συμβληθεί και τρίτο πρόσωπο ως εγγυητής στη σχετική διαδικασία.
7. Ρυθμίζεται η προστασία της πρώτης κατοικίας επί συζύγων που έχουν διακόψει την έγγαμη συμβίωση χωρίς να έχει λυθεί ακόμα ο γάμος τους, μέσω της δυνατότητας ένταξης στη ρύθμιση, ακόμη και αν δεν συνυπογράψει την αίτηση ο ένας εκ των δύο συζύγων.
8. Καθιερώνεται η ενδεχόμενη συνδρομή του πληρεξούσιου δικηγόρου στην υποβολή της αίτησης, ανεξαρτήτως εάν προσυπογράφει την αίτηση ή όχι.
9. Ορίζεται η αμοιβή του πληρεξούσιου δικηγόρου. Εάν ο αιτών κριθεί επιλέξιμος ο πληρεξούσιος δικηγόρος δικαιούται αμοιβής ύψους 120 ευρώ, η οποία προκαταβάλλεται από την πιστώτρια τράπεζα που είναι πρώτη στην υποθηκική τάξη επί της προς διάσωση κύριας κατοικίας έναντι νόμιμου παραστατικού. Αν ο αιτών έχει δηλώσει ότι στη διαδικασία έχει συμπράξει πληρεξούσιος δικηγόρος και επιτευχθεί ρύθμιση, η πιστώτρια τράπεζα που είναι πρώτη στην υποθηκική τάξη προκαταβάλλει ως ελάχιστη δικηγορική αμοιβή στον πληρεξούσιο δικηγόρο το ποσό των 220 ευρώ.
10. Αντιμετωπίζεται το ζήτημα της προώθησης της αίτησης του συνόλου των συγκύριων στους πιστωτές για τη χορήγηση ρύθμισης.
11. Παρατείνεται η προθεσμία υποβολής πρότασης ρύθμισης εκ μέρους του πιστωτή από έναν σε δύο μήνες, σε περίπτωση συνυποβολής της αίτησης από συγκύριους λόγω της αναγκαιότητας περαιτέρω επεξεργασίας της αίτησης.
12. Ρυθμίζονται και αποσαφηνίζονται οι έννομες συνέπειες επί αποδοχής της σύμβασης εκ μέρους του εγγυητή. Σε περίπτωση που συμβάλλεται και εγγυητής, προκειμένου να παρασχεθεί ρύθμιση με χρονικό όριο αποπληρωμής τα 25 έτη, θα πρέπει είτε ο αιτών είτε ο εγγυητής κατά το πέρας της 25ετίας να μην υπερβαίνει το 80ο έτος της ηλικίας του.
13. Ορίζεται ότι και ο εγγυητής, εφόσον συμβάλλεται τέτοιος, οφείλει να αποδεχθεί την πρόταση και ότι η αποδοχή του τεκμαίρεται και ως υπογραφή της σύμβασης ρύθμισης.
14. Αντιμετωπίζεται το ζήτημα του αρνητικού επιτοκίου euribor και διατυπώνεται ρητώς ότι στην περίπτωση αυτή το επιτόκιο της ρύθμισης δεν μπορεί να είναι μικρότερο από μηδέν.
15. Προβλέπεται ότι η συνεισφορά του Δημοσίου θα μπορεί να εγκριθεί και σε περιπτώσεις που η προσφερόμενη ρύθμιση δεν αντιστοιχεί στο 120% επί της αξίας της κύριας κατοικίας, επειδή υφίστανται πλείονες συγκύριοι και συνοφειλέτες επί της ίδιας οφειλής. Στην περίπτωση αυτή δύναται να προτείνεται ρύθμιση μικρότερη από 120% της αξίας της πρώτης κατοικίας για έκαστο εκ των συγκυρίων και συνοφειλετών, έτσι ώστε να ισούται με το συνολικό ποσό της οφειλής.
Πηγή πληροφοριών εφημερίδα "Ελεύθερος Τύπος"
