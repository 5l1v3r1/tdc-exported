
# Pochettino hyller Everton-kapteinens gest etter skrekkskaden

Published at: **2019-11-04T08:22:45+00:00**

Author: **Bernhard Veland**

Original: [Aftenbladet](https://www.aftenbladet.no/sport/i/70oj83/pochettino-hyller-everton-kapteinens-gest-etter-skrekkskaden)

78 minutter ut i Premier League-oppgjøret på Goodison Park, på stillingen 0–1, forsøkte Tottenhams Son Heung-min å stoppe Evertons André Gomes ute ved sidelinjen.
Sørkoreaneren skled inn bakfra og sendte Gomes bortover gressmatten, der han kolliderte med Tottenhams Serge Aurier.
I kollisjonen ble Gomes’ høyre fot fanget mellom ballen og Auriers bein, og ankelen ble vridd i en helt unaturlig stilling.
Gomes ble liggende med store smerter, mens både med- og motspillere i umiddelbar nærhet snudde seg bort i avsky da de så Everton-spillerens høyre ben.
Nå melder Everton at det dreier seg om et brudd og en vridning i høyre ankel for Gomes. Spilleren skal opereres i løpet av dagen. Han må belage seg på en lang periode uten fotball.
Son brøt sammen i gråt og måtte hjelpes ut på sidelinjen. Han fikk rødt kort etter taklingen.
Sons lagkamerat Dele Alli forteller at Son satt utrøstelig i garderoben etter kampen.
– Han er knust og i tårer, men det er ikke hans skyld. Han er en av de snilleste menneskene jeg vet om, og han ville aldri ønsket det der, sier Alli i et intervju vist på TV 2.
Beslutningen om å gi Son rødt kort i situasjonen var omdiskutert, og ingen har til nå uttalt at utfallet av taklingen er noe annet enn et uhell.
Etter kampen kom Everton-kaptein Séamus Coleman inn i Tottenhams garderobe for å trøste Son Heung-min. Irland-spilleren opplevde selv en stygg bruddskade i en landskamp mot Wales i 2017.
– Everton-spillerne var fantastiske, og jeg vil gjerne takke, sier Tottenham-manager Mauricio Pochettino, ifølge Independent.
– Kapteinen, Coleman, kom innom garderoben for å trøste Sonny (Son). Nå som ting har roet seg, ønsker jeg å si «takk» til spillerne og selvsagt Coleman, som snakket på vegne av Everton-spillerne.
Pochettino er klar i sin oppfatning om at skaden var uheldig.
– Vi synes veldig synd på Andre, men slik er fotballen. Dette er en av konsekvensene. Sonny prøvde bare å rekke ballen, sier argentineren.
Everton-spillerne var veldig preget av det som skjedde.
Cenk Tosun er blant dem som har uttrykt sin støtte til lagkameraten.
– Jeg skulle ønske at jeg ikke hadde scoret, jeg skulle ønske at vi tapte 0–5 og at dette ikke skjedde. Jeg vet at du kommer tilbake sterkere, skriver han i et innlegg på Instagram.
