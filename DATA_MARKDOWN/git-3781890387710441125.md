
# 5อาชีพที่ราวกับมีชามข้าวเหล็ก ใครๆก็ใฝ่ฝันอยากทำ

Published at: **2019-11-03T03:00:00+00:00**

Author: ****

Original: [เดลินิวส์](https://www.dailynews.co.th/article/739603)


        สัปดาห์นี้มอง 5 อาชีพในฝันของคนจีนในปี 2019 จบมาแล้วได้ผลตอบแทนดีมาก ทั้งยศศักดิ์เป็นที่นับหน้าถือตา แต่ไม่ใช่อาชีพในฝันคนไทยที่โดดเด่น
      
ปัจจุบันนี้ด้วยเศรษฐกิจที่ค่อนข้างตกต่ำ ธุรกิจเริ่มทำยากขึ้น บางแห่งถึงกับต้องลดคนลง คนจำนวนมากตกงาน บางแห่งก็หันมาให้หุ่นยนต์แทนคน ทำให้งานเริ่มหายากขึ้น คนจีนส่วนมากจึงต้องคิดมากหน่อย คือตั้งแต่เป็นนักเรียนก็ต้องตั้งใจเรียน และมองสายอาชีพในอนาคต เพื่อจะได้จบมาสามารถหางานทำได้ไม่ลำบากจนเกินไปแม้ว่ามหาวิทยาลัยก็พยายามจะปรับโครงสร้างและสาขาวิชาเรียนให้ทันสมัย และเป็นที่ต้องการกับตลาดมากขึ้นแล้วก็ตาม แต่คนจำนวนมากก็ยังคงมีความกังวลกับอาชีพที่ในอนาคตอาจจะหางานไม่ได้ คนจีนจึงมีความชอบในหลายๆ อาชีพที่นอกจากมั่นคง และเป็นที่ต้องการตลอด ทำให้โอกาสตกงานน้อยลง
อาชีพในฝันของคนจีนในปี 2019 คืออะไรบ้าง อันดับหนึ่งคงต้องยกให้กับ “แพทย์” หรือบุคคลกรทางการแพทย์ ด้วยเหตุผลที่ว่าการงานมั่นคง เงินเดือนสูง จากการปรับเงินเดือนใหม่ทำให้อาชีพแพทย์เป็นที่นิยมของคนจีน คนสนใจเข้ามาเรียนต่อมากขึ้น จากเดิมที่เป็นอาชีพที่เสี่ยง ทำงานก็หนัก รายได้ก็ไม่ดี แถมมีทั้งงานล่วงเวลาและยังต้องเข้าเวรดึกอีก แต่เดี๋ยวนี้ไม่ใช่แบบเดิมแล้ว อาชีพแพทย์เป็นอาชีพที่ได้รับความยกย่องนับหน้าถือตา รายได้ดี การงานมั่นคง ไม่ตกงานง่ายๆ จึงทำให้คนสนใจอาชีพแพทย์นี้กันมากเป็นอันดับหนึ่งอันดับ 2 อาชีพบุคคลากรในโรงเรียนทหาร ซึ่งในประเทศจีนนั้นอาชีพทหารนั้นเป็นอาชีพที่มีเกียรติและยังเป็นอาชีพที่เสียสละเพื่อประเทศชาติ อีกทั้งรายได้และผลตอบแทนก็ดีมาก มีทั้งยศศักดิ์เป็นที่นับหน้าถือตา โดยเฉพาะหากได้รับการจัดสรรให้ทำในโรงเรียนทหาร แต่ไม่ใช่ว่าจะเข้าทำงานง่ายๆ เพราะคะแนนการรับเข้านั้นสูงมาก โอกาสสอบเข้าน้อยมาก ยิ่งไปกว่านั้นจากที่เพิ่งมีการปฏิรูปโรงเรียนทหารของจีน ซึ่งเหลือโรงเรียนทหารเพียง 43 แห่งเท่านั้น และมีเพียงจำนวน 20 แห่งที่รับนักเรียนที่จบมัธยมเข้าศึกษาต่อ เช่น มหาวิทยาลัยป้องกันราชอาณาจักร มหาวิทยาลัยวิศวกรรมทหารอากาศ เป็นต้น
อันดับ 3 อาชีพที่เกี่ยวข้องกับตำรวจ ซึ่งอาชีพตำรวจในประเทศจีนนั้นพูดได้ว่าเป็นหนึ่งในอาชีพในฝันที่บางคนอยากเป็นตั้งแต่เด็กเลยทีเดียว ซึ่งอาชีพตำรวจนั้นเป็นอาชีพที่มั่นคง สวัสดิการดี รายได้สูง ดังนั้นในทุกปีก็จะมีคนมาสมัครสอบเป็นนักเรียนตำรวจจำนวนมาก จึงไม่ใช่เรื่องง่ายที่จะสอบได้ ซึ่งหากสามารถสอบเข้าเรียนในโรงเรียนตำรวจได้ก็ถือว่ามีอนาคตที่ดีแล้ว เพราะเมื่อเรียนจบก็ทำงานเป็นตำรวจได้สบาย การงานมั่นคง เป็นที่นับหน้าถือตาอีกตะหากอาชีพที่ 4 คืออาชีพข้าราชการจีน โดยจากรายงานเมื่อวันที่ 28 ตุลาคมที่ผ่านมานี้จากสำนักงานเจ้าหน้าที่รัฐ (State Administration of Civil Service) พบว่ามีผู้สมัครที่มีคุณสมบัติครบถ้วนเกือบ 1.44 ล้านราย สมัครเข้ารับตำแหน่งในหน่วยงานรัฐบาลกลางและหน่วยงานย่อยที่เปิดรับสมัครงานประจำปี 2020 ประมาณ 24,000 ตำแหน่ง ซึ่งคิดเป็นอัตราส่วน 1 ต่อ 60 เท่านั้นที่จะสามารถผ่านเข้ารับเลือกให้ทำงานในตำแหน่งดังกล่าว จะเห็นได้ว่า อาชีพข้าราชการจีนนั้นเป็นอาชีพที่คนจีนต้องการทำมาก หากได้แล้วคงไม่คิดจะเปลี่ยนงานอีกตลอดชีวิตก็ว่าได้ อาชีพนี้จึงเป็นอาชีพที่มีความมั่นคงสูง และยังได้รับเงินชดเชยต่างๆ ได้มีวันหยุดประจำปี และวันหยุดตามกฎหมายกำหนดอีกด้วย หนำซ้ำยังมีโบนัสประจำปีด้วย ทำให้อาชีพนี้เมื่อเปิดรับสมัครจะมีคนจำนวนมากมาสมัครมากมาย
อาชีพที่ 5 อาชีพครูอาจารย์ แม้ว่าอาชีพครูนั้นจะเป็นอาชีพที่ทำงานหนักและปิดทองหลังพระ แต่ว่าจากที่จีนได้ทำการปฏิรูปโครงสร้างงานครูอาจารย์ให้มีผลตอบแทนที่เหมาะสม เพื่อให้คนเก่งมาทำงานนี้ จะได้สร้างคนที่มีคุณภาพให้กับประเทศ ปัจจุบันอาชีพครูจึงเป็นอาชีพในฝันของคนจีน เพราะด้วยงานที่ได้รับการยกย่อง มีเกียรติ ผลตอบแทนดี มีวันหยุดปิดภาคเรียน ทำให้อาชีพนี้เป็นอาชีพที่คนจำนวนมากสนใจมาก และยังเป็นอาชีพที่มั่นคงมากอาชีพหนึ่งอีกด้วยอย่างไรก็ตาม จากที่กล่าวมาจะพบว่าอาชีพในฝันของจีนนั้น อาจจะไม่ใช่อาชีพที่น่าสนใจในประเทศไทยเลย เพราะอาชีพที่กล่าวมาบางอาชีพในประเทศไทยนั้น ทั้งงานหนัก รายได้ต่ำ ไม่มีเกียรติเท่ากับคนรวยที่วันๆ นั่งจิบกาแฟชิลๆ จนกลายเป็นค่านิยมที่ทำให้คนสมัยใหม่ไม่อยากทำงาน แต่อยากสบาย ทำตัวรวย นั่งรถหรู จิบไวน์ ชิมกาแฟ กินอาหารหรูเท่านั้น.…………………………….คอลัมน์ : ฝ่ากำแพงเมืองจีนโดย “อ.ผศ.ดร.ศิริเพ็ชร ทฤษณาวดี”คณะศิลปศาสตร์ มหาวิทยาลัยธรรมศาสตร์
