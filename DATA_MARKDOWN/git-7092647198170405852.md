
# توزیع برق اهواز هرس درختان را انجام نداد

Published at: **2019-11-02T09:18:00+00:00**

Author: **پایگاه خبری صنعت برق - برق نیوز BarghNews**

Original: [پایگاه خبری صنعت برق - برق نیوز BarghNews](https://barghnews.com/fa/news/39566/%D8%AA%D9%88%D8%B2%DB%8C%D8%B9-%D8%A8%D8%B1%D9%82-%D8%A7%D9%87%D9%88%D8%A7%D8%B2-%D9%87%D8%B1%D8%B3-%D8%AF%D8%B1%D8%AE%D8%AA%D8%A7%D9%86-%D8%B1%D8%A7-%D8%A7%D9%86%D8%AC%D8%A7%D9%85-%D9%86%D8%AF%D8%A7%D8%AF)


        معاون خدمات شهری شهرداری اهواز گفت: هرساله قبل از فصل بارش هر سال، هرس شاخه‌های دارای تداخل با شبکه برق توسط شرکت برق انجام می‌شد که متأسفانه امسال شرکت توزیع نیروی برق عملیات هرس درختان مذکور را به طور کامل انجام نداد.
      
به گزارش برق نیوز؛ معاون خدمات شهری شهرداری اهواز علت تداخل شاخه درختان با شبکه برق را تشریح کرد.علیرضا عالی پور  اظهار کرد: هر سال میان شرکت توزیع برق و شهرداری توافق نامه‌ای صرفا برای هرس درختان امضاء می‌شود.وی افزود: هرس درختانی که شاخه‌های آن‌ها با خطوط شبکه برق تداخل دارند، باید بدون آسیب به تنه درختان انجام شود.معاون خدمات شهری شهرداری اهواز تصریح کرد: به طور عمده درختانی که با خطوط برق تداخل دارند، خارج از محدوده پارک‌ها و آیلند‌هایی هستند که تحت پوشش پیمانکاران فضای سبز است و دربرگیرنده درختانی است که مالکان املاک مسکونی آن‌ها را کاشته اند.عالی پور عنوان کرد: بدین منوال قبل از فصل بارش هر سال، هرس شاخه‌های دارای تداخل با شبکه برق توسط شرکت برق انجام می‌شد که متأسفانه امسال شرکت توزیع نیروی برق عملیات هرس درختان مذکور را به طور کامل انجام نداد.وی خبر داد: بالغ بر ۲۰۰ هزار درخت در خیابان‌های فرعی وجود دارد، در صورتی که اگر هرس سرشاخه‌های دارای تداخل با کابل‌های شهری به صورت کامل انجام شده بود؛ با وجود ۷۰۰ اصله درختی که در مناطق هشت گانه به طور تقریبی دچار سقوط شدند؛ این امر موجب قطعی برق به صورت گسترده نمی‌شد.معاون خدمات شهری شهرداری اهواز ادامه داد: قطع خطوط برق علاوه بر خاموشی گسترده در سطح شهر اهواز باعث خاموشی ایستگاه‌های پمپاژ که بار اصلی تخلیه آبگرفتگی موجود در سطح شهر را برعهده داشتند، شد. منبع: مهر
