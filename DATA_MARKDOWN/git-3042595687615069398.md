
# Vedtok spionlov - nærmere utveksling

Published at: **2019-11-07T10:21:34+00:00**

Author: **Jesper Nordahl Finsveen**

Original: [Dagbladet.no](https://www.dagbladet.no/nyheter/vedtok-spionlov---naermere-utveksling/71792527)

Torsdag formiddag vedtok det litauiske parlamentet - Seimas - en ny lov som legger til rette for en spionutveksling mellom Norge, Litauen og Russland.

        Den nye loven kan bane vei for at spiondømte Frode Berg (64) får komme hjem til Norge.
      
- Nå er vår jobb å vente, sier Frode Bergs russiske advokat Ilja Novikov til Dagbladet.
- Dette var som forventet. Vi har oppfattet denne avstemningen som en formalitet, og det er nå ett hinder mindre for at Berg skal kunne komme tilbake, sier Frode Bergs norske advokat Brynjulf Risnes til NTB.
Tidligere i høst ble det klart Frode Berg vil være en del av en spionutveksling mellom Litauen og Russland. To spiondømte russere i Litauen byttes mot to spiondømte litauere i Russland, samt Frode Berg.
Dainius Gaizauskas, leder av Litauens nasjonale sikkerhets- og forsvarskomiteen i det litauiske parlamentet, 15. oktober la fram lovforslaget som legger til rette for spionutvekslingen.
- Lovendringen er ment å gjøre utveksling av spioner mer tydelig, mer transparent, og gjøre hele prosessen rundt benådning enklere, sa Gaizauskas til VG i oktober om lovforslaget som i dag ble vedtatt.
Litauens president Gitanas Nauseda må skrive under på loven før den kan tas inn i lovverket. Han er torsdag og fredag på statsbesøk i Italia, hvor han blant annet skal møte pave Frans og statsminister Giuseppe Conti.
I går kunne presidentadministrasjonen i Russland bekrefte at de har mottatt Frode Bergs (64) formelle søknad om benådning.
Det fortalte Dmitrij Peskov, Putins talsmann, til det russiske nyhetsbyrået RIA Novosti.
Bergs norske og russiske advokater tolket nyheten som ytterligere et godt tegn, fortalte de til Dagbladet i går.
- Jeg forventer at alt dette snart er over, sa Bergs russiske advokat Ilja Novikov.
- Dette er enda en bekreftelse på at vi nærmer oss målstreken. Jeg er glad for alle bekreftelser som peker i retning av det, sa 64-åringens norske advokat Brynjulf Risnes.
