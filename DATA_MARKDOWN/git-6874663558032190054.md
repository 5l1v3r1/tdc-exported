
# ביהד: הבינלאומי יכיר בוועד בנק אוצר החייל לאחר המיזוג

Published at: **2019-11-06T00:00:00+00:00**

Author: **בילי פרנקל**

Original: [כלכליסט - www.calcalist.co.il](https://www.calcalist.co.il/money/articles/0,7340,L-3773190,00.html)

בית הדין האזורי לעבודה בתל אביב קבע אתמול (ג') כי על הנהלת הבינלאומי לכבד את ההסכמים הקיבוציים שהושגו על ידי ועד עובדי בנק אוצר החייל, לפני המיזוג בין שני הבנקים.
בכך נרשם ניצחון לוועד עובדי בנק אוצר החייל, שעתרו נגד הנהלת הבנק כי אינו מכיר בוועד לאחר המיזוג.
פסק הדין התקבל בהמשך לעתירה שהוגשה על ידי ועד עובדי בנק אוצר החייל, בעקבות מיזוג הבנק אל תוך הבינלאומי בתחילת 2019. באי כוחם של העותרים, עו"ד בני כהן וקרן קוטס-אמיתי, טענו כי ההנהלה לא עמדה בסיכומים לפיהם הצדדים ייכנסו למו"מ הסדרת תנאי עובדים והטמעתם בבינלאומי, ואף פגעה בזכויות העובדים המעוגנות הסכמים הקיבוציים.
הבנק הבינלאומי טען באמצעות עו"ד נחום פינברג וקרן שליט, כי אין מקום לחייבו להמשיך לקיים את ההסכמים הקיבוציים שהיו נהוגים בבנק אוצר החייל, וכי לאור העובדה שהבנק כבר לא קיים, הרי שלא קיים גם ועד עובדים וההסתדרות אינה יכולה להחיותו באופן מלאכותי.
בית הדין דחה את טענות הבנק והורה לו לכבד את ההסכמים הקיבוציים שהושגו על ידי ועד העובדים קודם למיזוג במהלך השנה הקרובה.
בנוסף, הורה בית הדין להנהלה לנהל מו"מ עם ועד עובדי בנק אוצר החייל על זכויותיהם של העובדים המוטמעים בבינלאומי, ולא עם הוועדים הקיימים בבינלאומי.
