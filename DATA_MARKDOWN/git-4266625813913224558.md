
# У Львові тиждень не кататимуть людей в екіпажах із кіньми

Published at: **2019-11-04T14:57:00+00:00**

Author: ****

Original: [ZIK.UA](https://zik.ua/news/2019/11/04/u_lvovi_tyzhden_ne_katatymut_lyudey_v_ekipazhah_iz_kinmy_1683299)


        Влада Львова ухвалила рішення щодо припинення діяльності на один тиждень двох компаній, що надають послуги катання в каретах.
      
Про це заявив на брифінгу заступник міського голови з питань розвитку Андрій Москаленко, передає Інтерфакс-Україна.
Згідно з повідомленням, таке обмеження необхідне для вивчення всіх деталей інциденту, що стався в суботу, 2 листопада, у Львові.
"Сьогодні міська комісія з контролю туристичного навантаження провела засідання і прийняла рішення призупинити на один тиждень діяльність двох компаній, які катають людей у каретах у центрі міста", - зазначив Москаленко. 
Він також розповів, що на місця, де утримували коней, виїдуть фахівці та перевірять усі умови догляду. 
За його словами, потерпілу дівчину прооперували, наразі її стан стабільний із позитивною динамікою. Також травми отримав і кучер карети. 
Нагадаємо, у субуоту, 2 листопада, у центрі Львова коні в кареті налякалися від гучного звуку салюту та завдали травми 15-річній школярці та чоловіку. 
Згодом стало відомо, що кобилу Фауну, яка 2 листопада, злякавшись салюту, вибігла на алею у центрі Львова і знесла лавку, де сиділа дівчинка, умертвили через те, що травми, які зазнала тварина, не лікують в Україні. 
