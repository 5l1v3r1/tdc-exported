
# - Erna ble svekket

Published at: **2019-11-01T13:34:19+00:00**

Author: **Mats Rønning**

Original: [Dagbladet.no](https://www.dagbladet.no/nyheter/erna-ble-svekket/71772129)


        - Det ble tydelig for alle i KrF at statsministeren ikke holdt ord. Høsten 2018 svekket Erna Solberg, sier Hareide til Dagbladet.
      
Han viser til at statsministeren offentlig ga uttrykk for at det ville være mulig å bli enige om endringer i abortloven «dersom vi setter oss ned ved et bord og finner løsninger hvor vi også tar vare på familienes situasjon og kvinnens rettigheter», som hun uttrykte det i det mye omtalte intervjuet med VG i Brussel 18. oktober i fjor.
- Det var et løfte som det har vist seg i ettertid at statsministeren ikke holdt, sa Hareide da han gjestet NRKs Politisk kvarter i dag.
Han følger opp overfor Dagbladet.
- At Erna Solberg stemplet prosessen som udemokratisk falt jo så uheldig ut at det styrket meg, sier Hareide og viser blant annet til et intervju som statsministeren gjorde med Dagens Næringsliv.
Høyre-nestleder og helseminister Bent Høie svarer på Erna Solbergs vegne.

        - Hareides påstand om at Erna brøt et løfte om å ikke blande seg inn i KrFs prosess er ikke riktig. Ernas svarte på Ropstads utfordring om å diskutere endringer i abortloven. Hennes svar var at Høyre var åpne for å diskutere endringer, noe vi også fulgte opp, sier Høie i en uttalelse sendt til Dagbladet.
      
- Vi var tydelige overfor Hareide på at KrF skulle få ta sin debatt. I den grad Høyre deltok i diskusjonen, var det for å ta til motmæle på et bilde av Høyre vi ikke kjente oss igjen i, påpeker Høyre-nestlederen.
Lørdag er det nøyaktig ett år siden det ekstraordinære landsmøtet i KrF, som i praksis beseglet Knut Arild Hareides skjebne som toppolitiker.
Med 98 mot 90 stemmer gikk den blå siden seirende ut av landsmøtet. Hareide måtte erkjenne at hans råd til partiet om å søke samarbeid med Ap og Sp ble avvist.
Han gikk av som partileder da KrF i januar valgte å tre inn i Erna Solbergs regjering og torsdag kom beskjeden mange i partiet ventet på: Knut Arild Hareide vil ikke søke gjenvalg til Stortinget i 2021.
Dermed er Hareides politiske karriere over om to år. Hva han skal gjøre da, har han ennå ikke bestemt seg for.
- Jeg har permisjon fra jobben i Schibsted og trivdes veldig godt der, men har god tid til å tenke, sier han.

        - Vil du fortsette å stemme på KrF?
      
- Ja, det vil jeg. Jeg tapte og er lei meg for det, men jeg har ikke noe ønske om at den sittende ledelsen ikke skal lykkes.
Denne uka kom Hareides nære venn og rådgiver Emil André Erstad med bok om retningsvalget i KrF. Erstad anklager nestleder Olaug Bollestad for ikke å ha gjort nok for å hindre at Rogaland KrF sendte en helblå delegasjon til landsmøtet og kaller det et «svik».
Samme ord blir i boka brukt om nåværende KrF-leder Kjell Ingolf Ropstad, som anklages for å ha konspirert med Høyre, gått bak ryggen på Hareide og i praksis innledet regjeringsforhandlinger uten mandat.
Hareide understreker at han ikke vil bruke ordet svik selv, men kaller fylkesårsmøtet i Rogaland «uryddig» og sier det var «uklokt» av Ropstad å bringe inn abortspørsmålet på banen.
- Dette brøt med enigheten vi hadde om at KrF skulle eie prosessen, sier Hareide.
På spørsmål om hvordan forholdet til Bollestad og Ropstad er i dag, svarer Hareide som følger:
- Olaug, Kjell Ingolf og jeg har greid å bevare en god relasjon, men vi var nok mer politisk uenige enn vi trodde på forhånd. Samtidig tror jeg ikke andre partier hadde greid å håndtere en så knallhard maktkamp på en så ok måte som KrF tross alt klarte i fjor.
