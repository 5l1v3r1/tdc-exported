
# המבחן של יורש העצר הסעודי

Published at: **2019-11-04T00:00:00+00:00**

Author: **דורון פסקין**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3772973,00.html)

אחרי דחיות רבות, אישרו אתמול הרשויות בסעודיה כי הנפקתה של חברת הנפט הלאומית אראמקו עולה על המסלול המעשי. אם לא יקרו דברים בלתי צפויים, ההנפקה של מניות החברה תחל בעוד כחודש בשוק המניות המקומי. מסיבת העיתונאים שערכו ראשי אראמקו אכזבה רבים מהסעודים שכן לא כללה פרטים משמעותיים ובראשם מה יהיה מחיר המניה, מה יהיה היקף ההנפקה וכיצד החברה מתכוונת להמשיך ולייצר רווחים נוכח המתחים האזוריים והאתגרים בשוק הנפט העולמי. פרטים אלה עדיין נמצאים בדיונים לקראת הכרעה בצוות המייעץ ליורש העצר הסעודי מוחמד בן סלמאן, שדחף להנפקה במסגרת תוכניתו לגיוון מקורות ההכנסה של ממלכת הנפט.
התוכניות המקוריות כללו הנפקה של 5% משווי חברה מוערך של 2 טריליון דולר. מאז שווי החברה כנראה ירד (ל־1.5-1.7 טריליון דולר) והמחשבה להנפיק באחת הבורסות העולמיות המובילות נדחקה לטובת בלון הניסוי בשוק המקומי.
בסעודיה יש חלק לא קטן מהציבור שסבור כי ההנפקה של הנכס הלאומי החשוב ביותר של הממלכה היא טעות. גם אין תמימות דעים לגבי כדאיות ההשקעה באראמקו. מצד אחד יש הטוענים כי מדובר בהזדמנות פז להשקיע בחברה הרווחית בעולם. מצד שני קיים החשש שההנפקה תוביל לכך שהבורסה המקומית תהפוך תלויה בסחר במניית אראמקו וההתפתחויות בשוק הנפט, בדיוק מה שיורש העצר מבקש להפסיק.
העניין של הסעודים בהנפקה הוא עצום וישנה הערכה כי הביקוש יעלה פי 3 על היצע המניות. במקביל, המשקיעים בשוק המניות הסעודי החלו למשוך השקעותיהם ממניות אחרות כדי להתכונן לההנפקה, ולכן השוק המקומי איבד למעלה מ־4% מערכו. ההחלטה לצאת להנפקה, תוך הדגשה כי התקבלה על ידי יורש העצר, היא בגדר מסר נוסף פנימה והחוצה לגבי מי מנהל את העניינים בממלכה. בהיבט זה ההנפקה היא עוד מבחן כוח למי שמיועד להנהיג את סעודיה לעתיד אחר.
הכותב הוא מנהל חברת קונקורד המזה"ת www.concordmena .
