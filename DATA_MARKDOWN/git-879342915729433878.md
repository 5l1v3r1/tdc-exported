
# Кабмін відкличе своїх представників з наглядової ради «Укрзалізниці»

Published at: **2019-11-04T10:28:22+00:00**

Author: ****

Original: [Слово і Діло](https://www.slovoidilo.ua/2019/11/04/novyna/ekonomika/kabmin-vidklyche-svoyix-predstavnykiv-nahlyadovoyi-rady-ukrzaliznyczi)


        Представники Кабінету міністрів будуть відкликані з наглядової ради «Укрзалізниці».
      
Про це заявив міністр інфраструктури Владислав Криклій в інтерв'ю РБК-Україна в понеділок, 4 листопада.
Криклій розповів, чи планується зміна керівника під час поділу компанії на три частини, анонсованого раніше.
«Це все залежить від багатьох речей, передусім від наглядової ради. До її складу входять незалежні члени, які обиралися номінаційною комісією, це в основному нерезиденти, зокрема, Шевки Аджунер, відомий економіст Андерс Ослунд. Але є і представники держави, їх ми точно будемо відкликати. Хочемо заслухати результати», - сказав він.
Міністр також додав, що до нинішнього керівника Євгена Кравцова є зауваження.
«І тоді нехай наглядова рада ухвалює рішення, оскільки є зауваження до керівника. Але треба зрозуміти, чи дійсно є підстави для того, щоб щось змінювати. У всього керівництва «Укрзалізниці» також діє контрактна система. Якщо не помиляюся, за контрактом у глави компанії залишився приблизно рік», - резюмував міністр.
Як повідомлялося, «Укрзалізниця» масово звільнила чиновників пасажирського сектора.
Нагадаємо, «Укрзалізницю» передали в управління Мінінфраструктури.
Хочете обговорити цю новину? Долучайтеся до телеграм-чату CHORNA RADA
