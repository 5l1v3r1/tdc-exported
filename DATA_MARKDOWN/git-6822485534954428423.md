
# مصدومیت ۳ کودک در تیراندازی بامداد امروز اهواز

Published at: **2019-11-06T12:09:00+00:00**

Author: ****

Original: [جامعه خبری تحلیلی الف](https://www.alef.ir/news/3980815092.html)

فرمانده انتظامی اهواز از دستگیری عاملان تیراندازی بامداد امروز در پارک زیتون خبر داد.
سرهنگ محسن دالوند اظهار کرد: بامداد امروز (۱۵ آبان ماه) در پی اعلام مرکز فوریت‌های پلیسی ۱۱۰ مبنی بر درگیری دسته جمعی منجر به تیراندازی در پارک زیتون اهواز، بلافاصله ماموران پلیس به محل اعزام شدند.
وی افزود: در این درگیری که علت آن اختلاف حساب بوده، دو نوجوان و یک کودک خردسال رهگذر مورد اصابت ترکش گلوله قرار گرفته و برای مداوا به مراکز درمانی منتقل شدند.
 سرهنگ دالوند بیان کرد: ماموران پلیس با کار اطلاعاتی و اقدامات تخصصی در کمتر از یک ساعت هشت نفر از عاملان درگیری که سه نفر از آنان عامل اصلی تیراندازی منجر به جرح بودند را شناسایی و پس از هماهنگی مرجع قضائی در چند عملیات غافلگیرانه در مخفیگاهشان دستگیر کردند.
وی با بیان اینکه در بازرسی از مخفیگاه متهمان یک قبضه سلاح و نقاب صورت متعلق به عاملان تیراندازی کشف شد، اضافه کرد: متهمان در تحقیقات پلیس به بزه انتسابی اعتراف و پس از تشکیل پرونده تحویل مرجع قضایی داده شدند.
فرمانده انتظامی شهرستان اهواز خاطرنشان کرد: پلیس با افرادی که با اقدامات مجرمانه باعث برهم زدن نظم عمومی و سلب آرامش شهروندان می شوند، برابر قانون به شدت برخورد می‌کند.
