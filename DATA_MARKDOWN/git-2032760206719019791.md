
# Väčšina ľudí odmieta smerácke predĺženie moratória. Najviac voliči Kisku, progresívcov a SaS

Published at: **2019-11-01T14:35:05+00:00**

Author: **Webnoviny**

Original: [Denník politika](http://dennikpolitika.sk/archiv/88446)

1.11.2019 (Webnoviny.sk) – Väčšina obyvateľov na Slovensku nesúhlasí s predĺžením moratória na zverejňovanie predvolebných prieskumov. Vyplýva to z prieskumu agentúry Focus, ktorý uskutočnila v dňoch 23. až 28. októbra na vzorke 1 000 respondentov formou telefonického dopytovania.
Účastníci dostali otázku: „V parlamente sa v súčasnosti rokuje o tom, aby nebolo možné v médiách zverejňovať prieskumy preferencií politických strán, a to 50 dní pred samotnými voľbami. Súhlasíte s takýmto návrhom, alebo nie?“. Určite nie odpovedalo až 40,3 percenta opýtaných.
Z údajov vyplýva, že šesť z desiatich (59,4 percenta) respondentov celkovo nesúhlasí so zavedením moratória v dĺžke 50 dní pred konaním volieb. Pritom 40,3 percenta určite nesúhlasí a 19,1 percenta skôr nesúhlasí.
Nadpriemerný podiel respondentov, ktorí nesúhlasia so zavedením 50 dňového moratória, je medzi voličmi strany Za ľudí (85 percent), koalície strán Progresívne Slovensko a Spolu – občianska demokracia (84 percent), strany Sloboda a Solidarita (83 percent), hnutí Obyčajní ľudia a nezávislé osobnosti (74 percent), Kresťanskodemokratického hnutia (72 percent) a strany Most-Híd (71 percent).
S opačným názorom, teda že 50 dňové moratórium by malo byť zavedené, súhlasí približne tretina respondentov (35,6 percenta). Pritom 17,8 percenta rozhodne súhlasí a 17,8 percenta skôr súhlasí. Nadpriemerný podiel respondentov, ktorí súhlasia so zavedením 50 dňového moratória, je medzi voličmi Slovenskej národnej strany (64 percent), strany Smer-SD (53 percent) a Ľudovej strany Naše Slovensko (53 percent).
Viac k témam: moratórium, prieskum, Za ľudí – Kiskova politická stranaZdroj: Webnoviny.sk – Väčšina ľudí odmieta smerácke predĺženie moratória. Najviac voliči Kisku, progresívcov a SaS © SITA Všetky práva vyhradené.
