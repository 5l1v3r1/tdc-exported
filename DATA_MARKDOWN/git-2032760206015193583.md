
# Tatran Prešov v SEHA League tesne zdolal Našice, najlepším strelcom bol Rábek

Published at: **2019-11-04T22:35:07+00:00**

Author: **Webnoviny**

Original: [Denník politika](http://dennikpolitika.sk/archiv/88687)

4.11.2019 (Webnoviny.sk) – Hádzanári Tatrana Prešov si v rámci 9. ročníka nadnárodnej „SEHA /South East Handball Association/ Gazprom League“ aj druhýkrát poradili s RK Nexe Našice. Po septembrovej výhre na palubovke chorvátskeho tímu 25:24 zvíťazili aj pondelkovom súboji 7. kola A-skupiny v Tatran handball aréne 24:22 (14:13).
Zverenci trénera Slavka Golužu majú po siedmich vystúpeniach bilanciu 4 výhry – 3 prehry a v tabuľke „áčka“ si držia 3. miesto so ziskom 12 bodov. Úradujúci slovenský šampión v SEHA League najbližšie nastúpi až o mesiac, v utorok 3. decembra, keď v predohrávke 10. kola od 18.00 h bude hostiť tím Peking Sport University.
Tatran Prešov (SR) – RK Nexe Našice (Chor.) 24:22 (14:13)Najviac gólov: Rábek 6, Afanou Gatine 5 – Vida 7
Šarišania po necelej štvrťhodine mali už päťgólový náskok (9:4). V 21. min Carapkin zvýšil na 13:8, ale hostia trojgólovou šnúrou skorigovali rozdiel a pred prestávkou dokonca znížili na rozdiel jediného gólu.
Hráčom Našíc sa nepodarilo vyrovnať ani po zmene strán. Naopak, neustále museli doťahovať mierny odstup. Zo 17:22 v 49. min znížili na 20:22 v 52. min, ale Tatran väčšiu drámu nepripustil.
Oliver Rábek svojím šiestym gólom spečatil triumf domácich, zároveň bol najlepším strelcom svojho družstva.
Viac k témam: SEHA Gazprom LeagueZdroj: Webnoviny.sk – Tatran Prešov v SEHA League tesne zdolal Našice, najlepším strelcom bol Rábek © SITA Všetky práva vyhradené.
