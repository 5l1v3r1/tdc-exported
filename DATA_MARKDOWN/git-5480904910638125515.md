
# Strýcová si se Sie Šu-wej zahraje o premiérový titul v Šen-čenu

Published at: **2019-11-03T01:01:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/strycova-si-se-sie-su-wej-zahraje-o-premierovy-titul-v-sen-cenu/1816511?utm_source=rss&utm_medium=feed)

Šen-čen (Čína) - Tenistka Barbora Strýcová si dnes na Turnaji mistryň zahraje o titul ve čtyřhře. Spolu s tchajwanskou partnerkou Sie Šu-wej, s níž na závěrečné akci sezony v Šen-čenu postoupila poprvé v kariéře do finále, vyzvou od 9:30 SEČ obhájkyně titulu Maďarku Tímeu Babosovou a Francouzku Kristinu Mladenovicovou.
Třiatřicetiletá Strýcová může ziskem trofeje završit životní sezonu, kterou premiérově zakončí jako světová jednička. Se Sie Šu-wej letos získala wimbledonský titul, ve dvouhře si navíc v All England Clubu zahrála semifinále. Z českých tenistek se naposledy na Turnaji mistryň z trofeje Martiny Navrátilové radovala v roce 2017 Andrea Sestini Hlaváčková s Babosovou.
Ve dvouhře se o trofej Billie Jean Kingové utkají obhájkyně titulu Elina Svitolinová z Ukrajiny a australská světová jednička Ashleigh Bartyová, která v sobotním semifinále vyřadila Karolínu Plíškovou. Jejich duel začne nejdříve ve 12:30 SEČ.
9:30 finále čtyřhry Strýcová, Sie Šu-wej (2-ČR/Tchaj-wan) - Babosová, Mladenovicová (3-Maď./Fr.), 12:30 finále dvouhry Bartyová (1-Austr.) - Svitolinová (8-Ukr.).
