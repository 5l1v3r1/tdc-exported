
# Тернопільські комунальники тепер боротимуться з наркоманією

Published at: **2019-11-02T16:08:00+00:00**

Author: ****

Original: [PRESS-ЦЕНТР](http://press-centr.com/ua/news/42599_Ternopilski-komunalniki-teper-borotimutsya-z-narkomaniyu)


        Тернопільські правоохоронці запровадили новацію у боротьбі з наркоманією.
      
Відтепер до цієї нелегкої справи будуть підключені комунальні служби міста, а також — представники ЖЕКів та ОСББ, пише Україна молода
Ідеться про виявлення та ліквідацію так званих «закладок» — відповідних написів, графіті та інших позначок на стінах будівель i парканах, які допомагають зацікавленим знайти і придбати наркотики.
Як повідомляє відділ комунікації поліції Тернопільської області, на недавній зустрічі співробітників управління протидії наркозлочинності та комунальних установ було ухвалено рішення спільними зусиллями «виявляти, документувати, а потім знищувати рекламні надписи на будинках та інших будівлях про продаж заборонених речовин».
За словами начальника управління протидії наркозлочинності національної поліції в Тернопільській області Михайла Димиди, для цього буде створено спеціальну групу, куди увійдуть представники правоохоронних органів, комунальних підприємств, муніципальної поліції, ЖЕКів, ОСББ та інших організацій і установ.
Будь-яка інформація про «кримінальні» написи на вулицях, у дворах, парках i скверах буде оперативно передаватися правоохоронцям, які її документуватимуть, перевірятимуть отримані дані та викриватимуть злочинців, а комунальники під контролем муніципальної інспекції займатимуться знищенням забороненої реклами.
Як розповів Михайло Димида, продавці наркотиків працюють за традиційною схемою — обирають один із мікрорайонів обласного центру, впродовж однієї-двох діб наносять відповідні надписи, відтак очікують клієнтів. Останні ж, побачивши бажану позначку, повідомляють про неї й своїх наркозалежних знайомих. Зрозуміло, що тільки власними силами оперативно виявляти та ліквідовувати всі такі позначки правоохоронцям було досить складно.

        Фото ілюстративне
      
