
# Lilli gruber presenta il suo libro con la bellanova e la boldrini in prima fila -l'attacco a salvini

Published at: **2019-11-04T18:51:27+00:00**

Author: ****

Original: [DAGOSPIA](https://www.dagospia.com/rubrica-5/cafonal/cafonal-lilli-vagabondi-ndash-gruber-presenta-libro-218104.htm)


        CAFONAL LILLI E I VAGABONDI – LA GRUBER PRESENTA IL LIBRO “BASTA!” SUL POTERE DELLE DONNE CON BELLANOVA SUL PALCO E BOLDRINI IN PRIMA FILA – NON RESISTE E ATTACCA SALVINI: “UN NEOMASCHILISMO, UN’INTERNAZIONALE DEI BIFOLCHI”. DOMANDA: MA L'ANNO SCORSO QUANDO AVEVA CHIAMATO E SBACIUCCHIATO SALVINI PER PRESENTARE IL LIBRO PRECEDENTE, L'ALLORA MINISTRO DELL'INTERNO ERA UN FEMMINEO ANGIOLETTO? O SI E' ACCORTA SOLO NELL'ULTIMO MESE CHE DI TRATTA DI UN TRUCE, GIUSTO IN TEMPO PER PROMUOVERE IL SUO PAMPHLET?
      

        Foto di Luciano Di Bacco per Dagospia
      

        Giulia Argenti per “la Repubblica - Edizione Roma”
      
Il pink power invade la Galleria Sordi. Il merito è di Lilli Gruber: la giornalista, per una sera, passa dal salotto di Otto e mezzo al palco della libreria Feltrinelli per presentare il suo libro "Basta! Il potere delle donne contro la politica del testosterone". Un invito a cui rispondono tante donne ( e non solo). Le prime file sono occupate da volti femminili della politica bipartisan. La ministra dell' Agricoltura Teresa Bellanova è sul palco con l' autrice: « Ho lasciato una riunione di maggioranza in cui si stava discutendo della legge di bilancio per partecipare - spiega - perché era fondamentale essere presente » . In platea ci sono Laura Boldrini, che siede accanto al presidente dell' Anac Raffaele Cantone, Marianna Madia e Debora Serracchiani. Al lato opposto l' ex collega di partito, ora passata nelle fila di Italia Viva, Maria Elena Boschi. Arriva con qualche minuto di ritardo e resta in piedi anche Mariastella Gelmini.
Dalla politica al giornalismo: tra le molte persone che ieri sera hanno partecipato alla presentazione ci sono anche i colleghi di Gruber. Michele Santoro, che prima dell' inizio dell' evento firma diversi autografi, siede accanto all' architetto Massimiliano Fuksas, con la moglie Doriana.
E poi Franca Leosini, tra i primi ad arrivare, con la sua inconfondibile piega. Poco lontano da lei c' è il vicedirettore dell' Huffington Post, Alessandro De Angelis. Sale sul palco, insieme a Gruber e Bellanova, anche la ct della Nazionale di calcio femminile Milena Bertolini: « Nel nostro sport le discriminazioni contro le donne sono all' ennesima potenza - dice - . È quasi un campo minato. Ma la Nazionale ha dato un' immagine di quello che le donne sono in grado di fare quando sono unite » .
A moderare il giornalista Luca Telese, che prova a difendere gli uomini dagli strali della collega. « Ma io non ce l' ho con loro - sottolinea Gruber - piuttosto con il mondo maschilista che è stato costruito » . E ancora: « Non è un caso che io abbia scelto di dedicarmi a questo libro proprio in quest' epoca di sovranismi, Matteo Salvini mi ha dato molto su cui riflettere. E non solo lui. Vedo che si sta formando in Europa un neomaschilismo. Un' internazionale dei bifolchi». Non mancano i siparietti: come quando la giornalista coinvolge Cantone: «Non crede che con più donne ai vertici ci sarebbe meno malaffare?».
