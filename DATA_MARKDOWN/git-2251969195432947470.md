
# Bonus bebè a Macerata: 300 euro per ogni figlio nato nel 2019

Published at: **2019-11-07T16:43:16+00:00**

Author: **Giovanni De Franceschi**

Original: [Cronache Maceratesi](https://www.cronachemaceratesi.it/2019/11/07/bonus-bebe-a-macerata-300-euro-per-ogni-figlio-nato-nel-2019/1322324/)

Condividi378TweetEmail378 Condivisioni
 
Bonus “Nati ora”, 300 euro per ogni bambino nato nel 2019. E’ l’iniziativa dell’amministrazione comunale e della maggioranza di Macerata, che hanno inserito in bilancio un apposito fondo di sostegno alle famiglie. Proprio in questi giorni stanno arrivando o arriveranno le lettere ai genitori che hanno avuto un figlio quest’anno con cui poi poter ritirare i voucher ai Servizi sociali. In pratica si tratta di un bonus di 300 euro (250 messi dal Comune e 50 dall’Apm) per ogni bimbo residente a Macerata, soldi che potranno essere spesi  nelle farmacie comunali per prodotti di prima infanzia, esclusi i farmaci.
«Questa iniziativa – spiega l’assessore ai Servizi sociali Marika Marcolini – nasce da un’attenzione particolare alle famiglie, che cerchiamo di sostenere e supportare attraverso azioni specifiche per garantire loro condizioni di benessere». Il sindaco Romano Carancini ha annunciato l’avvio del provvedimento con un post su Facebook: «Lorenzo, Christian, Asia, Edoardo, Martina, Gioele, Victor Pasmal, Noar, Noha ed altri 200 nuovi nati a Macerata – ha scritto il primo cittadino – sto firmando la lettera che vi dà il benvenuto e vuole testimoniarvi il sorriso di tutta la città per il vostro arrivo, mettendo a disposizione un piccolo bonus». D’altronde Macerata, con la firma del protocollo d’intesa in Regione a settembre, era già entrata nella rete delle “Città sostenibili e amiche dei bambini e degli adolescenti”, uno strumento per il consolidamento e la condivisione di percorsi virtuosi di attenzione ai più piccoli all’insegna della cittadinanza attiva, della mobilità sostenibile e della tutela dell’ambiente.  Ora il bonus “Nati ora”, che va proprio in questa direzione.
 
