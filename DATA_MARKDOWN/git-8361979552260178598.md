
# «Нідерланди пропонували захист свідка і будиночок». Вишинський взяв інтерв'ю у Цемаха

Published at: **2019-11-01T18:07:00+00:00**

Author: ****

Original: [НВ](https://nv.ua/ukr/ukraine/events/katastrofa-mn17-vishinskiy-vzyav-interv-yu-u-cemaha-novini-ukrajini-50051183.html)

В інтерв'ю, опублікованому РІА Новини, Цемах розповів свою версію вивезення співробітниками СБУ на підконтрольну Україні територію, про утримання в київському СІЗО і зустрічі з представниками поліції Нідерландів та Австралії.
Ні Вишинський, ні Цемах жодного разу не згадали про російський зенітно-ракетний комплекс Бук, з якого, згідно з висновками міжнародного слідства, був збитий літак Boeing-777.
Відповідаючи на питання, що йому було відомо про катастрофу Boeing, Цемах сказав: «Що населенню було відомо, те і мені. Я дізнався або ввечері, або наступного дня вранці про те, що сталося».
За словами Цемаха, будучи начальником ППО терористів, він «тримав оборону» за допомогою «двох „зеушек“ і двох ПЗРК», а також «труб», які імітували пускові механізми.
Цемах розповів, що під час перебування в СІЗО Києва його допитували слідчі з Нідерландів та Австралії.
«Пропонували програму захисту свідка, пропонували громадянство, будиночок в Голландії чомусь, чому не в Австралії? — ось це мене здивувало, я торгуватися не став», — розповів він.
Кирило Вишинський і Володимир Цемах повернулися в Росію в рамках широкого обміну утримуваними особами між Україною і РФ.
Умовою для проведення обміну з боку РФ була видача Україною Цемаха.
Нідерланди і Австралія висловили розчарування через рішення України передати Цемаха РФ.
Колишній «начальник ППО» Слов’янської бригади так званої «ДНР» Володимир Цемах був затриманий у своїй квартирі в місті Сніжне. Після цього його вивезли через лінію розмежування в Київ і взяли під варту.
Цемах як екс-начальник ППО бойовиків вважався цінним свідком у справі про знищення пасажирського літака Boeing-777 Malaysia Airlines рейсу МН17.
Після обміну Нідерланди перекваліфікували Володимира Цемаха зі свідка на підозрюваного.
