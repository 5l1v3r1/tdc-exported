
# Μητέρες θήλασαν δημοσίως τα μωρά τους στη Θεσσαλονίκη - ΦΩΤΟ

Published at: **2019-11-03T23:33:00+00:00**

Author: ****

Original: [enikos.gr](http://www.enikos.gr/society/682022/miteres-thilasan-dimosios-ta-mora-tous-sti-thessaloniki-photo)

Δεκάδες μητέρες συγκεντρώθηκαν σήμερα στον αύλειο χώρο του δημαρχιακού μεγάρου Θεσσαλονίκης και θήλασαν δημόσια τα μωρά τους συμμετέχοντας σε πανελλαδική δράση.
Την εκδήλωση διοργάνωσε το Πανελλήνιο Δίκτυο Εθελοντικών Ομάδων Υποστήριξης Δημόσιου Θηλασμού και Μητρότητας στο πλαίσιο του 10ου Πανελλαδικού Ταυτόχρονου Δημόσιου Θηλασμού που πραγματοποιήθηκε σε περισσότερες από 50 πόλεις της Ελλάδας.
Στη διάρκεια της εκδήλωσης μοιράστηκε ενημερωτικό υλικό και έγιναν συζητήσεις με μέλη των ομάδων του Δικτύου που έχει αποστολή την προώθηση, υποστήριξη, ενημέρωση, ενθάρρυνση και ανταλλαγή πληροφοριών, σχετικά με το μητρικό θηλασμό, «από μητέρα προς μητέρα».
Σκοπός της εκδήλωσης-γιορτής είναι η απενοχοποίηση του δημόσιου θηλασμού και η εξοικείωση της κοινωνίας μας με την εικόνα της θηλάζουσας μητέρας. Με τη συμμετοχή τους στην εκδήλωση του Πανελλαδικού Δημόσιου Ταυτόχρονου Θηλασμού γυναίκες θέλησαν να επισημάνουν πως «ο δημόσιος θηλασμός για μια μητέρα και το παιδί της δεν είναι επίδειξη, είναι δικαίωμα».
Την προσεχή Τετάρτη 6 Νοεμβρίου με στόχο την ενίσχυση και προστασία του μητρικού θηλασμού, ο Δήμος Κορδελιού Ευόσμου μέσω του Τμήματος Προστασίας & Προαγωγής Δημόσιας Υγείας και σε συνεργασία με τη Δημοτική Κοινότητα Ευόσμου και το Κέντρο Υγείας Αστικού Τύπου Ευόσμου διοργανώνουν ενημερωτική εκδήλωση με θέμα «Ενδυναμώνουμε τους γονείς - Διευκολύνουμε τον θηλασμό».
Το 1992 καθιερώθηκε διεθνώς ο εορτασμός της Παγκόσμιας Εβδομάδας Μητρικού Θηλασμού από την WABA (Παγκόσμια Συμμαχία για Δράση στο Θηλασμό), τον Παγκόσμιο Οργανισμό Υγείας (ΠΟΥ) και τη UNICEF, στις 1-7 Αυγούστου. Στην Ελλάδα, η εβδομάδα αυτή εορτάζεται 1-7 Νοεμβρίου.
Πηγή: ΑΠΕ-ΜΠΕ/ THESTIVAL.GR
