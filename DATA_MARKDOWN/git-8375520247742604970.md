
# Арахамія: комітет з нацбезпеки проведе виїзне засідання в Золотому

Published at: **2019-11-02T04:42:00+00:00**

Author: ****

Original: [ГЛАВКОМ](https://glavcom.ua/news/arahamiya-komitet-z-nacbezpeki-provede-vijizne-zasidannya-v-zolotomu-637148.html)

Комітет Верховної Ради з питань національної безпеки, оборони та розвідки у вівторок, 5 листопада, проведе виїзне засідання у Золотому Луганської області.
Про це повідомив голова фракції «Слуга народу» та член комітету з питань нацбезпеки, оборони та розвідки Давид Арахамія в ефірі ток-шоу «Свобода слова Савіка Шустера».
«У нас у вівторок (5 листопада, - ред.) засідання нашого комітету в Золотому. Ми беремо весь комітет з національної безпеки і оборони», - заявив Арахамія.
Як повідомляв «Главком», 1 листопада у Золотому-4 завершився етап розведення сил і засобів з обох сторін.
Нагадаємо, відведення сил і засобів в Золотому почалося 29 жовтня, незважаючи на заяви про обстріл.
У штабі операції Об’єднаних сил заявляли, що процес розведення сил і засобів біля Золотого-4 триватиме до 30 днів.
В районі проведення операції Об’єднаних сил наказом Командувача об’єднаних сил з 28 жовтня введено режим «жовтий».
1 листопада розведення сил у Петрівському відклали через обстріли.
