
# Xhaka moet bij Arsenal dan toch aanvoerdersband inleveren

Published at: **2019-11-05T21:17:00+00:00**

Author: ****

Original: [De Standaard](https://www.standaard.be/cnt/dmf20191105_04701932)


        Granit Xhaka heeft zijn aanvoerdersband moeten inleveren bij Arsenal. De Zwitserse middenvelder fungeerde sinds dit seizoen als de vaste captain van de Engelse club, maar hij reageerde onlangs woest toen hij door de fans werd uitgejouwd. Xhaka ging in de thuiswedstrijd tegen Crystal Palace na een uur onder luid boegeroep naar de kant en reageerde door zijn hand achter zijn oor te leggen. Hij trok ook direct zijn shirt uit.
      
Manager Unai Emery vond dat de 27-jarige Zwitser excuses moest maken voor zijn gedrag. Dat deed Xhaka wel enigszins in een bericht op Instagram, maar hij verklaarde ook dat zijn reactie voortkwam uit alle negatieve reacties die hij krijgt via de sociale media.
“Ik geef mij altijd voor 100 procent voor deze club, zowel op als naast het veld. Het gevoel dat ik niet word begrepen door de fans en veel heftige reacties op sociale media, hebben mij diep geraakt”, aldus Xhaka. “Mensen zeiden dat ze mijn benen zouden breken, mijn vrouw zouden vermoorden en ze wensten mijn dochter kanker toe. Toen ik werd gewisseld en reacties hoorde, was voor mij de grens bereikt. Ik hoop dat we samen weer positief vooruit kunnen kijken.”
De Zwitserse international maakt sinds zijn veelbesproken wissel geen deel meer uit van de wedstrijdselectie van Arsenal. Hij ontbreekt ook woensdag in de Europa League tegen Vitoria Guimaraes. “Ik heb hem verteld dat hij niet langer aanvoerder is”, zei Emery. “Hij heeft dat geaccepteerd.” Spits Pierre-Emerick Aubameyang fungeert vanaf nu als eerste aanvoerder van Arsenal.
