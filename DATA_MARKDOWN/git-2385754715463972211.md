
# Στο κελί ο 57χρονος που επιτέθηκε με acid εναντίον της πρώην συζύγου του

Published at: **2019-11-07T12:11:00+00:00**

Author: **SigmaLive**

Original: [SIGMALIVE](https://www.sigmalive.com/news/local/596163/sto-keli-o-57xronos-pou-epitethike-me-acid-enantion-tis-proin-syzygou-tou)

Ενώπιον του Επαρχιακού Δικαστηρίου Λεμεσού οδηγήθηκε το πρωί της Πέμπτης (11/7) ο 57χρονος Ε/κ, ο οποίος φέρεται να περιέλουσε με καυστικό υγρό την εν διαστάσει σύζυγο του, ενώ αυτή βρισκόταν στην οικία φίλης της, η οποία τη φιλοξενούσε.
Το δικαστήριο διέταξε την 8ημερη κράτησή του σε σχέση με υπόθεση απόπειρας φόνου.
Όπως ενημερώθηκαν οι ανακριτές της υπόθεσης, η 40χρονη φέρει εγκαύματα στο 40% του σώματος της και συγκεκριμένα στο πρόσωπο, την κοιλιακή χώρα και τα πόδια και παραμένει διασωληνωμένη και σε κατάσταση καταστολής.
Το θύμα μεταφέρθηκε αρχικά στο Γενικό Νοσοκομείο Λεμεσού και λόγω της κρισιμότητας της κατάστασης της κρίθηκε αναγκαία η μεταφορά στο Γενικό Νοσοκομείο Λευκωσίας, ενώ ο 57χρονος εντοπίστηκε και συνελήφθη λίγο αργότερα.
Καθοριστικό αναμένεται να είναι το επόμενο 48ωρο για την εξέλιξη της υγείας της 40χρονης, από τη Ρουμανία, η οποία δέχθηκε επίθεση με καυστικό υγρό, σύμφωνα με τους θεράποντες ιατρούς της Μονάδας Εντατικής Θεραπείας Εγκαυμάτων του Γενικού Νοσοκομείου Λευκωσίας.
