
# Влада Німеччини шукає спосіб вивести Північний потік-2 з-під обмежень Євросоюзу — ЗМІ

Published at: **2019-11-06T19:41:00+00:00**

Author: ****

Original: [НВ](https://nv.ua/ukr/biz/markets/pivnichniy-potik-2-vlada-nimechchini-hochut-pidigrati-gazpromu-novini-svitu-50052044.html)

Представники правлячої коаліції ФРН — партій ХДС/ХСС і СДПН — підготували законопроект, який дозволить Газпрому обійти обмеження нової газової директиви ЄС для газопроводу Північний потік-2. Про це повідомляє Інтерфакс-Україна з посиланням на дані агентства Bloomberg.
Як відомо, оновлена директива передбачає, що частини трубопроводів, які йдуть з третіх країн, прокладені територією ЄС, включно з територіальними водами, мають відповідати вимогам, які застосовуються до внутрішніх трубопроводів ЄС.
Читайте також:
Мелінда ХерінгДолю Північного потоку-2 вирішено?
Серед головних вимог директиви — поділ компаній-постачальників газу і підприємств, що транспортують його, доступ до труби інших операторів, прозоре регулювання тарифів за прокачування. Це означає, що компанія-оператор Північного потоку-2 повинна бути незалежною від Газпрому, а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії.
Bloomberg в свою чергу повідомляє, що розроблений у Берліні законопроект дозволить Газпрому вважати, що проект був завершений в травні 2019 року, а тому щодо нього мають діяти колишні правила.
Німецькі депутати пропонують визначати поняття «завершення проекту» не термінами закінчення будівництва, а датою інвестицій в нього. Доречно нагадати, що інвестори з Німеччини вклали в газопровід 2 млрд євро.
Читайте також:
Олена ПавленкоПівнічний потік-2 і рішення Данії. Наслідки для України
Як повідомлялося, 30 жовтня Данське енергетичне агентство видало дозвіл на прокладку Північного потоку-2 у виключній економічній зоні країни, після чого були зняті останні перешкоди для завершення будівництва газопроводу.
Засновником і власником контрольного пакета акцій акціонерного товариства Північний потік-2 є Газпром. До консорціуму входять також французька Engie, австрійський OMV, британо-нідерландська Royal Dutch Shell, німецькі Uniper і Wintershall.
