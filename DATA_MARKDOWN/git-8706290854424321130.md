
# Εξαρθρώθηκε σπείρα που διακινούσε κοκαΐνη σε Αχαΐα και Ηλεία - Τρεις συλλήψεις

Published at: **2019-11-02T19:23:00+00:00**

Author: ****

Original: [enikos.gr](http://www.enikos.gr/society/681863/exarthrothike-speira-pou-diakinouse-kokani-se-achaa-kai-ileia-tre)

Στην εξάρθρωση σπείρας που διακινούσε κοκαΐνη σε Αχαΐα και Ηλεία προέβησαν αστυνομικοί του Τμήματος Δίωξης Ναρκωτικών της Ασφαλείας Πατρών, συλλαμβάνοντας τρία άτομα, ηλικίας 42, 35 και 70 ετών.
Ειδικότερα, σύμφωνα με την Αστυνομία, οι άνδρες του τμήματος Δίωξης Ναρκωτικών, αξιοποιώντας στοιχεία που είχαν συγκεντρώσει για την υπόθεση, διαπίστωσαν ότι χθες ο 42χρονος μετέβη με ενοικιαζόμενο αυτοκίνητο στην Αθήνα και προμηθεύτηκε από τον 70χρονο ποσότητα κοκαΐνης. Κατά την επιστροφή του 42χρονου στην Αχαΐα, οι αστυνομικοί επιχείρησαν να διενεργήσουν έλεγχο στο αυτοκίνητο που οδηγούσε, στο ύψος της περιοχής Αλισσός. Όμως, ο 42χρονος, για να αποφύγει τη σύλληψη, άρχισε να κάνει επικίνδυνους ελιγμούς, αναπτύσσοντας ταχύτητα, ενώ παράλληλα πέταξε στο οδόστρωμα μια συσκευασία, η οποία περιείχε ένα κιλό και 100 γραμμάρια κοκαΐνης.
Έπειτα από την καταδίωξη που ακολούθησε οι αστυνομικοί συνέλαβαν τον 42χρονο, ενώ ο 35χρονος και ο 70χρονος συνελήφθησαν, ύστερα από επιχείρηση της Αστυνομίας, σε περιοχή της Αθήνας.
Σύμφωνα με την Αστυνομία, ο 42χρονος είχε αρχηγικό ρόλο στην σπείρα, ενώ ο 35χρονος και ο 70χρονος είχαν αναλάβει την μεταφορά, την απόκρυψη και την διακίνηση των ναρκωτικών.
Οι συλληφθέντες θα οδηγηθούν στον εισαγγελέα Πρωτοδικών Πατρών, ενώ οι αστυνομικοί του τμήματος Δίωξης Ναρκωτικών συνεχίζουν τις έρευνες για την υπόθεση.
Πηγή: ΑΠΕ-ΜΠΕ
