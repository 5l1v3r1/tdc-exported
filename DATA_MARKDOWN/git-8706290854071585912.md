
# Ελληνική Διαχειριστική Εταιρεία Υδρογονανθράκων: Σε πέντε χρόνια θα ξέρουμε αν υπάρχουν εμπορικά εκμεταλλεύσιμα κοιτάσματα

Published at: **2019-11-07T03:18:00+00:00**

Author: ****

Original: [enikos.gr](http://www.enikos.gr/economy/682729/elliniki-diacheiristiki-etaireia-ydrogonanthrakon-se-pente-chroni)

«Θα ήταν αφέλεια να κάνουμε λόγο για μεγάλα κοιτάσματα από τη στιγμή που δεν έχουν γίνει ακόμη γεωτρήσεις. Όταν οι ανάδοχοι ολοκληρώσουν τις απαραίτητες εργασίες σε βάθος πενταετίας, τότε θα είμαστε σε θέση να απαντήσουμε με βεβαιότητα, αν οι θετικές προοπτικές που έχουν καταγραφεί μέχρι στιγμής, μπορούν να καταλήξουν σε κοιτάσματα τα οποία θα είναι και εμπορικά εκμεταλλεύσιμα».
Την απάντηση αυτή έδωσε ο πρόεδρος και διευθύνων σύμβουλος της Ελληνικής Διαχειριστικής Εταιρείας Υδρογονανθράκων (ΕΔΕΥ), Γιάννης Μπασιάς, σε ερώτηση για την ύπαρξη μεγάλου κοιτάσματος στον ελλαδικό χώρο στο πλαίσιο του 15ου συνεδρίου του Economist που διοργανώθηκε στην Κύπρο στις 4-5 Νοεμβρίου.
Ο κ. Μπασιάς παρουσίασε τα επικαιροποιημένα στοιχεία για την πορεία των 11 συνολικά παραχωρήσεων στον ελλαδικό χώρο και την πρόοδο των εργασιών σε αυτές, ενώ παρουσίασε το χρονοδιάγραμμα των γεωτρήσεων για την επόμενη τριετία. Όπως είπε, προοδευτικά οι γεωτρήσεις θα ξεκινήσουν από το Κατάκολο και τον Πατραϊκό, και μέχρι το 2021 υπάρχει η προσδοκία να ξεκινήσουν και στα Ιωάννινα.
Στο ίδιο πάνελ συμμετείχαν ο υπουργός Ενέργειας της Κύπρου, Γιώργος Λακκοτρύπης,ο πρώην υπουργός Περιβάλλοντος και Ενέργειας της Ελλάδας, Γιάννης Μανιάτης, ο αντιπρόεδρος της ExxonMobil International για την Ευρώπη, Ρωσία, Κασπία, Μέση Ανατολή και Βόρεια Αφρική, Ντον Μπάγκλεϊ, ο αντιπρόεδρος της Total Exploration & Production για τη Βόρεια Αφρική και τη Μέση Ανατολή, Ελίας Κάσις και ο εκτελεστικός αντιπρόεδρος γεωτρήσεων της Eni S.p.A., Άλντο Ναπολιτάνο.
Πηγή πληροφοριών: ΑΠΕ-ΜΠΕ
