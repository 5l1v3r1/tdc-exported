
# ญี่ปุ่นเอ็มโอยูพร้อมหนุนสตาร์ทอัพไทย

Published at: **2019-11-02T06:47:00+00:00**

Author: ****

Original: [เดลินิวส์](https://www.dailynews.co.th/economic/739629)


        ‘สมคิด’ คุยรมช.เมติ พร้อมยินดีต่อการลงนามเอ็มโอยู ด้านสตาร์ทอัพเพื่อเสริมสร้างการพัฒนาประเทศไทยสู่ยุค 4.0
      
นายสมคิด จาตุศรีพิทักษ์ รองนายกรัฐมนตรี เปิดเผยว่า ได้หารือกับนายฮิเดกิ มากิฮาระ รมช.เศรษฐกิจ การค้าและอุตสาหกรรมญี่ปุ่น หรือเมติ เมื่อวันที่ 2 พ.ย.62 โดยการเดินทางมาของรมช.เศรษฐกิจฯ เพื่อร่วมการประชุมรมต.อาร์เซ็ป และเป็นสักขีพยานการลงนามความตกลงระหว่างเอกชนไทย-ญี่ปุ่น ในด้านความร่วมมือ เพื่อนำไปสู่การลงทุนของสตาร์ทอัพ ที่มีนวัตกรรมในไทยภายใต้โครงการ Innovation Columbus ซึ่งทางเมติ ดำเนินการในไทยเป็นแห่งแรก และจะเป็นหนึ่งในผลลัพธ์สำคัญของการหารือทวิภาคีระหว่างนายกรัฐมนตรีไทย-ญี่ปุ่น ในห้วงการประชุมสุดยอดอาเซียนด้วย ทั้งนี้ทั้งสองฝ่ายยินดีที่มีการลงนามเอ็มโอยู จำนวน 6 ฉบับ ระหว่างบริษัทขนาดใหญ่และสตาร์ทอัพของไทยกับญี่ปุ่น โดยเชื่อมั่นว่าความร่วมมือด้านสตาร์ทอัพ จะเป็นจุดเริ่มต้นสำคัญและต่อยอดไปสู่ความร่วมมือในอนาคต พร้อมทั้งหารือถึงการพัฒนาอีอีซี เพื่อขับเคลื่อนการพัฒนาเศรษฐกิจของไทยในระยะยาว โดยรองนายกฯขอให้ญี่ปุ่นขยายความร่วมมือ และถ่ายทอดความรู้ในสาขาที่ญี่ปุ่นมีความเชี่ยวชาญ ทั้ง การพัฒนาทรัพยากรมนุษย์ การวิจัยและพัฒนาเทคโนโลยีและนวัตกรรมชั้นสูง พร้อมเชิญชวนภาคเอกชนญี่ปุ่นลงทุนใน 4 อุตสาหกรรมเป้าหมาย ได้แก่ อากาศยาน เครื่องมือแพทย์ หุ่นยนต์ และดิจิทัล
สำหรับประเด็นด้านภูมิภาค ทั้งสองฝ่ายเห็นพ้องว่าการบรรลุการเจรจาอาร์เซ็ป จะเป็นประโยชน์ต่อการส่งเสริมการเติบโตของเศรษฐกิจในภูมิภาคเป็นอย่างมาก รวมทั้งยกระดับกฎระเบียบในด้านต่างๆ เพื่ออำนวยความสะดวกด้านการค้าและการลงทุนในอนาคต ในการนี้รองนายกรัฐมนตรีขอบคุณญี่ปุ่นที่ให้ความร่วมมือในการจัดตั้งสถาบันโคเซ็น 2 แห่งในไทย ซึ่งจะช่วยพัฒนะทักษะแรงงานในการรองรับการลงทุนของญี่ปุ่นในไทยและอนุภูมิภาคต่อไป
