
# Ferrari medzi elektrickými kolobežkami. Táto vytiahne 50 km/h, predbehneš s ňou aj auto

Published at: **2019-11-06T16:09:00+00:00**

Author: **Matej Krajčovič**

Original: [REFRESHER](https://refresher.sk/76287-Ferrari-medzi-elektrickymi-kolobezkami-Tato-vytiahne-50-kmh-predbehnes-s-nou-aj-auto)


        Nie je to už príliš rýchlo? Myslieť by si mal najmä na svoju bezpečnosť.
      
Elektrické kolobežky sú aktuálne obrovským hitom. Na trhu nájdeš tie podarené ako napríklad e-vozidielka od Xiaomi, no aj množstvo menej známych, na ktorých jazda až tak komfortná nie je. 
Do hry chce teraz vstúpiť aj austrálska firma Raine a pokiaľ si myslíš, že ich kolobežka Raine One je len ďalšia do partie, si na veľkom omyle. 
Technické parametre uvádzajú, že tento pekelný stroj vyvinie maximálnu rýchlosť až 50 kilometrov za hodinu! Ak už vyberáš peňaženku a hľadáš číslo kreditky, zamysli sa ešte raz. 
V takýchto rýchlostiach už pri ceste do práce ide bez preháňania naozaj o život a Raine One, pochopiteľne, nebude spĺňať legislatívu napríklad vo Veľkej Británii a čoskoro ani vo Francúzsku. 
Problémom je, že na kolobežke stojíš, máš teda ťažisko oveľa vyššie než na skútri alebo bicykli. Malé kolieska tiež ľahšie kapitulujú pred každou nerovnosťou a vystrelia ťa rovno cez riadidlá. 
Samozrejme, na Raine One budeš môcť jazdiť aj pomalšie než len maximálkou. Dojazd 40 kilometrov na jedno nabitie znie perfektne, rovnako ako zabudované ABS a trakčná kontrola. 
Sľubne vyzerá tiež systém predného odpruženia, rýchle nabíjanie (20 km dojazdu za menej než 2 hodiny), veľký 5,1-palcový displej a zabudované GPS ako ochrana pred zlodejmi. Riadidlá by mali byť vyhrievané. 
Cenu zatiaľ nepoznáme. Budúci týždeň však Raine vstúpi na crowdfundingovú platformu Kickstarter, kde budeš môcť tento produkt podporiť a získať 30 % zľavu.
A ak by si chcel Maybach medzi kolobežkami, ktorý si môžeš kúpiť už dnes, daj si do Googlu Boosted Rev. Aktuálna cenovka je 1978 dolárov, teda 1 780 eur. Ale to už by si možno mal radšej navštíviť stránky autobazárov. 
