
# Лубінець просить Гончарука не зменшувати освітню субвенцію для навчальних закладів зони ООС

Published at: **2019-11-02T18:50:15+00:00**

Author: **Ольга Проскурова**

Original: [Рубрика](https://rubryka.com/2019/11/02/lubinets-prosyt-goncharuka-ne-zmenshuvaty-osvitnyu-subventsiyu-dlya-navchalnyh-zakladiv-zony-oos/)


        
          Голова Комітету з питань прав людини, деокупації та реінтеграції тимчасово окупованих територій у Донецькій, Луганській областях та Автономної Республіки Крим, міста Севастополя, національних меншин і міжнаціональних відносин Дмитро Лубінець звернувся до прем’єр-міністра Олексія Гончарука з проханням не зменшувати освітню субвенцію для навчальних закладів зони ООС.
        
      
Про це він написав у Facebook.
“Новий уряд замість того, щоб займатись оптимізацією житлово-комунальних тарифів, почав займатись оптимізацією малокомплектних шкіл, яка фактично зводиться до їхнього закриття. Ніхто не подумав про практичні наслідки таких кроків: відсутність автобусів, великі відстані між населеними пунктами, бездоріжжя… Все це вимагає додаткового фінансування. А що робить натомість уряд? Зменшує освітню субвенцію!”, – пише Лубінець.
Він зазначив, що в Волноваському районі, який розташований на лінії зіткнення, 48 шкіл наступного року не доотримають 34 млн грн для освітян.
“Звертаюсь до голови уряду Олексія Гончарука з наполегливим проханням під час доопрацювання до другого читання законопроекту про Державний бюджет не зменшувати освітню субвенцію для навчальних закладів зони ООС”, – закликав голова Комітету.
Нагадаємо, що Лубінець вимагає у Мінекономіки конкретики, як воно забезпечуватиме громадян гідною роботою та зарплатою.
