
# سوال از وزیر ارتباطات درباره خدمات ارزش افزوده به صحن مجلس ارجاع شد

Published at: **2019-11-05T23:21:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620130/%D8%B3%D9%88%D8%A7%D9%84-%D8%A7%D8%B2-%D9%88%D8%B2%DB%8C%D8%B1-%D8%A7%D8%B1%D8%AA%D8%A8%D8%A7%D8%B7%D8%A7%D8%AA-%D8%AF%D8%B1%D8%A8%D8%A7%D8%B1%D9%87-%D8%AE%D8%AF%D9%85%D8%A7%D8%AA-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87-%D8%A8%D9%87-%D8%B5%D8%AD%D9%86-%D9%85%D8%AC%D9%84%D8%B3-%D8%A7%D8%B1%D8%AC%D8%A7%D8%B9-%D8%B4%D8%AF)


        سخنگوی کمیسیون صنایع و معادن مجلس شورای اسلامی از بررسی سوال سید فرید موسوی از وزیر ارتباطات درباره خدمات ارزش افزوده خبر داد و گفت که این سوال به صحن علنی مجلس ارجاع شده است.
      

        آفتاب‌‌نیوز :
      
سعید باستانی در گفت‌وگو با ایسنا با اشاره به جلسه امروز کمیسیون صنایع با حضور وزیر ارتباطات و فناوری اطلاعات و معاونان وی گفت: در این جلسه سوال سید فرید موسوی از وزیر ارتباطات و فناوری اطلاعات درباره خدمات ارزش افزوده(VAS) مورد بررسی قرار گرفت.
وی افزود: همچنین مقرر شد کمیته ارتباطات کمیسیون صنایع با حضور نماینده مردم تهران و شرکت‌های خدمات ارزش افزوده روند فعالیت این شرکت‌ها را بررسی کند.
باستانی با اشاره به اظهارات وزیر ارتباطات و فناوری اطلاعات، گفت: به گفته آذری جهرمی در ابتدا مقرر بود پیامک‌های خدمات ارزش افزوده پرمحتوا بوده و ارسال آن منوط به تائید دوم کاربر باشد اما در حال حاضر این پیامک‌ها بدون اطلاع فرد ارسال شده و محتوای کم ارزشی دارند.
سخنگوی کمیسیون صنایع مجلس با بیان اینکه سوال فرید موسوی از وزیر ارتباطات و فناوری اطلاعات به صحن علنی مجلس ارجاع شد، اضافه کرد: براساس گفته‌های آذری جهرمی باید مشخص شود درآمد حاصل از خدمات ارزش افزوده در اختیار چه کسانی قرار می‌گیرد.
