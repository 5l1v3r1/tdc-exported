
# Майка разбра, че 10-годишното й дете е в избирателен списък

Published at: **2019-11-03T07:58:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Maika-razbra-che-10-godishnoto-i-dete-e-v-izbiratelen-spisuk-910661)

В най-малката българска община изборите приключиха още на първи тур. Прокуратурата обаче започна проверка заради съмнения за изборен туризъм. В същото време една майка разбра, че 10-годишното ѝ дете е в избирателния списък.
Самотният път към най-малката община у нас Трекляно преди избори се превръща в магистрала, казват местните хора.
В някои от 19-те села в района живеят по малко от 10 души. В най-голямото село там много от къщите са изоставени, а хора има основно в кръчмата. По списък обаче там могат да гласуват почти 800 души.
Активността на първия тур е рекордна за страната ни - над 82%. Всички признават за изборния туризъм.
Жена, която работи в общината, но се страхува да покаже лицето си заради заплахи, разказа за незаконни регистрации, схема със социални помощи и как 10-годишното ѝ дете е вписано в избирателните списъци. Тя подозира зад схемата общинското ръководство.
Василка Кирилова е жената, заплашвала майката на дето. Местните казват, че тя е човекът, който прави изборите в Трекляно. Кирилова отрича обвиненията, изборния туризъм и казва, че всичко в списъците е законно, съобщава bTV.
"Няма в избирателните списъци деца. Тук хората идват да гласуват. Обличат си новите дрехи и излизат да гласуват. Нашите хора са такива", каза Василка Кирилова.
Като секретар на общината само тази година Кирилова е регистрирала 160 души, а общо хората само с настоящ адрес там са около 700. В избирателните списъци пък те са почти колкото тези с постоянен. Така математически могат сами да изберат кмета.
От миналата неделя Трекляно има нов-стар кмет - за трети мандат. Заради регистрациите двама от загубилите подават жалби в ОИК. От там отказват да ги разгледат и не знаят за злоупотреби.
Проверката на полицаите преди изборите, открила и майката на регистрираното дете обаче, води до досъдебно производство заради съмнения за незаконни регистрации на няколко адреса.
Предстоят разпити на собственици на имоти и на общинското ръководство в Трекляно. Ще бъдат проверени и избирателните списъци по сигнала за вписаното 10-годишно дете. За майка му остава битката със страха и справедливостта в Трекляно.
