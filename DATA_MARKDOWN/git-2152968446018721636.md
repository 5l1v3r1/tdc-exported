
# Фотограф съди кандидат-кмета Неков, откраднал снимка

Published at: **2019-11-04T14:18:00+00:00**

Author: **Анисия Иванова**

Original: [Dnes.bg](https://www.dnes.bg/mestni-izbori-19/2019/11/04/fotograf-sydi-kandidat-kmeta-nekov-otkradnal-snimka.428519)

Фотографът Георги Марков е входирал жалба в районната прокуратура на Силистра и искова молба в окръжния съд заради непозволено използване на негова снимка в предизборната кампания за местните избори в Силистра на кандидат-кмета Момчил Неков.
На пресконференция Марков заяви, че се е срещнал с Неков да уредят въпроса, но той е отказал. "Политиците трябва да дават пример на обществото", каза Марков и обясни, че снимката е направена със специална техника и обработката е отнела много време.
Фотографът обясни, че не става въпрос за портретна снимка, а за фоново изображение - Неков и екипът му са поставили образа на бившия евродепутат на фона на емблематично за Силистра места, снимани от Марков.
Според него авторството му е ощетено и незачетено. Фотографията на Марков е била използвана върху девет билборда на бившия евродепутат наричан от медиите "феноменът 15/15".
Марков се свързал с адвокат, с който са изготвили и изпратили нотариална покана за доброволно изпълнение до Неков. В получения отговор обаче се казвало, че действията срещу него били политическа кампания с цел да провали кампанията му за кмет на Силистра.
Фотографът отрече обвиненията и обясни, че е изчакал дори да приключи балотажът, за да даде гласност на случая.
Снимката на Марков била използвана непозволено и от друг кандидат на местните избори, но след среща с него въпросът за правата е бил уреден, съобщава БТА.
Адвокат Емил Георгиев обясни, че ако прекият извършител на деянието не е Неков, а друго лице, то това ще се установи от разследващите органи и съда. Той допълни, че поисканото обезщетение е четирицифрена сума. Снимката била взета от информационен портал за Силистра, като под нея бил описан авторът й и контакт с него.
В Силистра трети мандат с малко над 52,15% печели Юлиян Найденов от ГЕРБ. Момчил Неков от БСП получи 45,63% от гласовете. 
