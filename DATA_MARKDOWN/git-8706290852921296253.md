
# Ενέδρες και επιθέσεις από μετανάστες καταγγέλλουν οι κυνηγοί στον Έβρο

Published at: **2019-11-05T16:40:00+00:00**

Author: ****

Original: [enikos.gr](http://www.enikos.gr/society/682431/enedres-kai-epitheseis-apo-metanastes-katangelloun-oi-kynigoi-sto)

Νέες καταγγελίες για τις ενέδρες που στήνουν μετανάστες και πρόσφυγες στον Έβρο, έρχονται στο φως της δημοσιότητας.
Σύμφωνα με όσα κατήγγειλε ο πρόεδρος του Συλλόγου Φίλων Κυνηγών νομού Έβρου Νίκος Λαμπρίδης, μιλώντας το πρωί στον Maximum fm και τον Δημήτρη Κολιό, τόνισε ότι μετανάστες και πρόσφυγες στήνουν μπλόκα και σε κυνηγούς κρατώντας πέτρες και ξύλα.
Μάλιστα, ο κ. Λαμπρίδης απηύθυνε έκκληση στους κυνηγούς του Έβρο να αποχωρήσουν άμεσα όταν και αν βρεθούν αντιμέτωποι με μετανάστες και πρόσφυγες.
Επιπλέον, ο Λαμπρίδης επεσήμανε τους κινδύνους που εγκυμονούν σε τέτοιες περιπτώσεις αφού οι κυνηγοί κρατούν όπλα και αν βρεθούν σε άμυνα η κατάσταση μπορεί να ξεφύγει, με το θάνατο αρκετών ανθρώπων.

        Κυνηγός στον Έβρο: Με περικύκλωσαν 15 μετανάστες με καδρόνια και τσεκούρι
      
Σε ανάλογη καταγγελία προχώρησε και ένας κυνηγός στο Δέλτα του Έβρου, ο Γιώργος Αποστολόπουλος, μιλώντας στον ίδιο ραδιοφωνικό σταθμό.
Ο κ. Αποστολόπουλος εξιστορώντας μία προσωπική του εμπειρία, ανέφερε ότι ενώ είχε βγει βόλτα από την καλύβα του με τα σκυλιά του και βρέθηκε περικυκλωμένος από 15 άτομα που κρατούσαν παλούκια και τσεκούρι. «Πήρα τα σκυλιά μου όπως κάνω κάθε μέρα και βγήκα βόλτα, ξαφνικά στα 500 με 600 μέτρα από την καλύβα μου, βρέθηκα περικυκλωμένος από 15 άτομα με παλούκια και τσεκούρι» είπε χαρακτηριστικά, και συνέχισε λέγοντας :«φοβήθηκαν τα σκυλιά, δεν υπήρχε επιλογή, έστρεψα το όπλο κατά επάνω τους, δεν είχα επιλογή, ευτυχώς αποτραβήχτηκαν», είπε χαρακτηριστικά.
«Τους μετανάστες, τους ξέρουμε τόσα χρόνια τώρα, τους έχουμε βοηθήσει, τους ταΐσαμε, τους δώσαμε νερό, κοιμίσαμε ακόμα και τα μωρά τους όταν χρειάστηκε, όμως ήταν άνθρωποι άλλης πάστας, σου φιλούσαν τα χέρια, ζητούσαν βοήθεια και μπορούσες να διακρίνεις τον πόνο στα μάτια τους» , είπε ο Γιώργος Αποστολόπουλος, δίνοντας έμφαση στα διαφορετικά χαρακτηριστικά των 15 που επιχείρησαν να του επιτεθούν προσθέτοντας πως «αυτοί δεν είναι ίδιοι πια, είναι ομάδες ανδρών αγριεμένοι και επιθετικοί.Δεν είναι οι φουκαράδες που ψάχνουν μια καλύτερη τύχη, τα μάτια τους γυαλίζουν».
Τέλος, προειδοποίησε ότι «τα πράγματα είναι σοβαρά και σοβαρεύουν», σημειώνοντας ότι σε διάστημα λίγων μόλις ημερών, έχουν αναφερθεί τέσσερα - πέντε ανάλογα περιστατικά.
Πηγή: evrospress.gr
