
# Siria: quasi 28.000 bambini di oltre 60 paesi rimasti bloccati nel nordest, la maggior parte in campi per sfollati

Published at: **2019-11-04T11:22:00+00:00**

Author: **Redazione**

Original: [VITA](http://www.vita.it/it/article/2019/11/04/siria-quasi-28000-bambini-di-oltre-60-paesi-rimasti-bloccati-nel-norde/153172/)


        La Dichiarazione del Direttore Generale dell’UNICEF Henrietta Fore: quasi 28.000 bambini da oltre 60 paesi diversi, fra cui circa 20.000 dall’Iraq, sono rimasti bloccati nel nordest, la maggior parte in campi per sfollati. Oltre l’80% di questi bambini hanno meno di 12 anni e il 50% meno di 5
      
“A causa del recente inasprimento del conflitto in Siria nordorientale è nuovamente necessario per i governi far ritornare a casa con urgenza i bambini stranieri che si trovano bloccati nell’area prima che sia troppo tardi. I governi nazionali hanno la responsabilità e l’opportunità di fare adesso la cosa giusta e riportare questi bambini e i loro genitori a casa, dove possono ricevere cure adeguate ed essere al sicuro da violenze e abusi.
Tutti loro stanno vivendo in condizioni non adatte per i bambini. La domanda principale che pongono al mondo è: cosa ne sarà di noi? Questi bambini hanno urgentemente bisogno di cure e protezione adeguate.
Sappiamo che almeno 17 paesi hanno già fatto ritornare oltre 650 bambini – la maggior parte dei quali stanno attualmente vivendo con membri della propria famiglia, in alcuni casi anche con le loro madri, che sono ritornate con loro. I bambini sono al sicuro, frequentano la scuola e si stanno riprendendo dalle loro esperienze di guerra.
L’UNICEF ha supportato alcuni di questi ragazzi che sono ritornati nei loro paesi, anche aiutandoli a reintegrarsi nelle loro famiglie estese e comunità.
L’UNICEF plaude alle leadership di questi paesi. Le loro azioni, e la lunga esperienza dell’UNICEF a sostegno dei bambini, delle famiglie e delle comunità colpite da conflitti armati nel mondo, ci dimostrano che dove c’è la volontà c’è un modo.
Le azioni di questi paesi, tuttavia, rimangono un’eccezione piuttosto che la norma. Il nostro messaggio ai governi è inequivocabile: il superiore interesse dei bambini dovrebbe essere una considerazione primaria sempre.
L’UNICEF rimane profondamente preoccupato per la sicurezza e il benessere di questi bambini e di decine di migliaia di bambini siriani che combattono per sopravvivere in condizioni sempre più critiche nei campi e nei centri di detenzione nell’area. Fra questi, i 40.000 bambini che sono stati recentemente sfollati dalla Siria nordorientale. Alcuni sono stati separati dalle loro famiglie, feriti, o sono diventati disabili a causa delle violenze. Tutti loro sono gravemente vulnerabili e hanno bisogno di protezione urgente da ulteriori pericoli.
L’UNICEF rinnova i suoi appelli per un’azione immediata da parte degli stati membri e delle parti coinvolte nel conflitto:
I bambini, sia nel nordest o che in qualsiasi altro luogo in Siria, non devono essere abbandonati, mentre le mura della guerra si chiudono intorno a loro”.
