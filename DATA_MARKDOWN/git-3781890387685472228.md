
# แพ้พนันปืนพ่ายหงส์ 'เอ็มพระย่อย'วิ่งแก้ผ้า-เจอปรับ500

Published at: **2019-11-04T09:03:00+00:00**

Author: ****

Original: [เดลินิวส์](https://www.dailynews.co.th/regional/739958)


        ผมทำไปด้วยความคึกคะนองรู้เท่าไม่ถึงการณ์ คำขอโทษจาก "เอ็มพระย่อย" หนุ่มล่อนจ้อนที่พิเรนทร์แก้ผ้าวิ่งรอบแลนด์มาร์คหาดใหญ่ อ้างเพราะอาร์เซน่อลทีมรักพ่ายแพ้ลิเวอร์พูล
      
จากกรณี โซเชียลแห่แชร์ภาพชายหนุ่มวิ่งแก้ผ้ารอบวงเวียนน้ำพุหาดใหญ่ ถนนเพชรเกษม ใจกลางเมืองหาดใหญ่ และเป็นหนึ่งในสัญลักษณ์หรือแลนด์มาร์คการท่องเที่ยวของเมืองหาดใหญ่ โดยเจ้าตัวยังโพสต์ว่าเป็นการวิ่งแก้บนหลังแพ้พนันบอลที่ท้าไว้กับเพื่อน ซึ่งเป็นการแข่งขันระหว่าง หงส์แดง-ลิเวอร์พูล ที่เอาชนะจุดโทษ ปืนใหญ่-อาร์เซน่อล ในรายการคาราวบาวคัพของประเทศอังกฤษ เมื่อวันที่ 30 ต.ค.ที่ผ่านมา เพราะหนุ่มล่อนจ้อนเชียร์ทีมอาร์เซน่อล ท่ามกลางเสียงวิพากษ์วิจารณ์มากมาย
ความคืบหน้าเมื่อวันที่ 4 พ.ย. กลายเป็นเรื่องขึ้นมาแล้วเพราะ พ.ต.อ.กิตติชัย สังขถาวรณ ผกก.สภ.หาดใหญ่ สั่งให้ พ.ต.ท.ธนวัต เส้งสุย รอง ผกก.สส. สืบหาตัวหนุ่มล่อนจ้อนคนนี้มาดำเนินคดีให้ได้ เมื่อรู้ว่าตำรวจกำลังติดตามตัว นายอรรถกร อรรคนิมาตร์ อายุ 28 ปี ชาวหาดใหญ่ ก็รีบมาที่โรงพักเพื่อแสดงตัวขอรับผิด เบื้องต้นแจ้งข้อหากระทำการอันควรขายหน้าต่อหน้าธารกำนัล ต้องระวางโทษปรับไม่เกิน 500 บาท และปล่อยตัวไป
นายอรรถกร กล่าวว่า มีอาชีพให้เช่าพระในชื่อ “เอ็มพระย่อย” และขายหมวกวินเทจทางออนไลน์ ขอยอมรับผิดและขอโทษสังคมกับสิ่งที่ทำไปเพราะความคึกคะนองรู้เท่าไปถึงการณ์ สร้างความเสียหายให้กับภาพลักษณ์เมืองหาดใหญ่ เมื่อไปถึงวงเวียนน้ำพุก็ลงไปวิ่งแก้ผ้า 1 รอบ ให้แฟนสาวถ่ายคลิป ตอนนั้นมีผู้คนและรถยนต์ผ่านไปมาหนาแน่น ก็รู้สึกอายเหมือนกันแต่ก็ต้องทำเพราะพูดไว้แล้ว ไม่คิดว่าเรื่องจะบานปลายขนาดนี้.
