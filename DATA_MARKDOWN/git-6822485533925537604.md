
# دنیزلی: به تراکتور اعتماد دارم/هیچ وقت هدفمان را فراموش نمی‌کنیم

Published at: **2019-11-05T02:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980814001.html)

سرمربی تیم فوتبال تراکتور گفت: به تیم خودم اعتماد دارم و هیچ وقت هدفمان را فراموش نمی‌کنیم.
به گزارش فارس و به نقل از سایت باشگاه تراکتور، مصطفی دنیزلی که به دلیل تداخل زمانی با تمرین تیم در نشست خبری قبل بازی «سپاهان - تراکتور» حاضر نشد؛ در گفت‌و‌گویی با رسانه رسمی باشگاه، اظهار کرد: بازی سختی از هفته دهم مسابقات با سپاهان داریم و سپس اردوی تیم‌های ملی آغاز می‌شود، بازی این هفته و همچنین ادامه رقابت‌ها را با نتایج خوب دنبال خواهیم کرد تا در پایان نیم فصل اول در جایگاه مورد نظرمان باشیم.
وی ادامه داد: نتایج هفته‌های اخیر، نوع دریافت گل‌ها در بازی با استقلال و موقعیت‌های از دست رفته تیم ما را ناراحت کرده و تلاشمان برای رفع نقاط ضعف تیم است.
دنیزلی با تاکید بر اینکه به تیم خودم اعتماد دارم، بیان کرد: طرفداران آن نتیجه دلخواه را در پایان فصل خواهند دید و ممکن است چند بازی هم ببازیم. اکنون جزو تیم‌های بالای جدول هستیم و دو امتیاز عقب ماندن از تیم صدرنشین چندان مهم نیست. 
دنیزلی تاکید کرد: به دنبال موفقیت برای خوشحال کردن هواداران هستم.
وی گفت: ما در طول هفته امکان برگزاری نشست خبری نداریم؛ چرا که برنامه‌هایمان فشرده است و امروز پس از استقرار در اصفهان، به زمین تمرین در فاصله ۱۰ کیلومتری هتل رفتیم. ما در بازی‌های خارج از خانه با مشکل زمان مواجه هستیم و از این رو خبرنگاران را برای برگزاری نشست خبری قبل بازی به هتل‌ دعوت می‌کنیم که گویا آن‌ها هم همچون ما برنامه فشرده دارند.
وی تصریح کرد: امکان دارد ما در طول فصل شکست خورده و امتیاز از دست بدهیم؛ اما هیچ وقت هدفمان را فراموش نمی‌کنیم و این موضوع را اثبات خواهیم کرد.
