
# Українсько-американський бізнесмен Парнас готовий свідчити у справі імпічменту Трампа

Published at: **2019-11-05T04:57:39+00:00**

Author: ****

Original: [ГЛАВКОМ](https://glavcom.ua/news/ukrajinsko-amerikanskiy-biznesmen-parnas-gotoviy-svidchiti-u-spravi-impichmentu-trampa-637706.html)

Заарештований американський бізнесмен, виходець з України Лев Парнас, пов’язаний з адвокатом президента США Рудольфом Джуліані, готовий дати свідчення комітетам Палати представників у рамках розслідування імпічменту Трампа.
Про це повідомляє Reuters з посиланням на адвоката Парнаса.
Відзначається, що в минулому місяці Парнас відхилив прохання трьох комітетів Палати представників надати документи і свідчення.
«Ми будемо поважати і не станемо ігнорувати запити комітету, і будемо дотримуватися його вимоги в тій мірі, в якій вони є юридично обґрунтованими, і при цьому ретельно захищати права пана Парнаса, в тому числі право на П’яту поправку», — заявив адвокат Парнаса Джозеф Бонді.
Як зазначає агентство, Парнас, який допоміг Джуліані шукати «бруд» щодо політичного конкурента Трампа, колишнього віце-президента Джо Байдена, є ключовою фігурою в рамках розслідування звинувачень проти американського лідера.
Саме його свідчення можуть дати зрозуміти: зловживав Трамп своєю владою чи ні для отримання політичних переваг.
Джуліані не відповів на запити про коментарі. На Капітолійському пагорбі керівництво Палати та прес-секретар Комітету з питань розвідки Палати відмовилися від коментарів.
Нагадаємо, президенту США оголосили про початок імпічменту через телефонну розмову з президентом України Володимиром Зеленським. Демократи звинувачують Трампа в тиску на Зеленського для розслідування діяльності газової компанії Burisma в Україні, до ради директорів якої входив Хантер Байден, син колишнього віце-президента США Джо Байдена.
Раніше стало відомо, що у Сан-Франциско заарештували американського бізнесмена українського походження Андрія Кукушкіна, який фігурує у справі проти партнерів адвоката Дональда Трампа Льва Парнаса та Ігоря Фрумана.
Також повідомлялося, що адвокат Трампа Джуліані став об'єктом кримінального розслідування, пов'язаного з арештом Лева Парнаса та Ігоря Фурмана.
Крім того, американська преса повідомила, що розшукуваний у США за обвинуваченням у корупції олігарх Дмитро Фірташ передав адвокату Трампа Рудольфу Джуліані документ, у якому колишній глава ГПУ Віктор Шокін заявляє про тиск з боку Джо Байдена.
