
# V jednej z bánk sa búria zamestnanci. Pod hrozbou štrajku žiadajú vyššie platy

Published at: **2019-11-07T10:24:00+00:00**

Author: **BRATISLAVA/Marcel Marcišiak**

Original: [tvnoviny.sk](https://www.tvnoviny.sk/ekonomika/1981650_v-jednej-z-bank-sa-buria-zamestnanci-pod-hrozbou-strajku-ziadaju-vyssie-platy)

V UniCredit bank je napätá atmosféra. Zamestnanci na pobočkách žiadajú vyššie mzdy, niektorí z nich si demonštratívne nalepili aj nálepky o štrajkovej pohotovosti. Odborári už hovoria aj o možnom ostrom štrajku.
„Napriek dobrým hospodárskym výsledkom všetky naše návrhy zamestnávateľ odmietol s výnimkou navýšenia miezd," hovorí odborárka z UniCredit Bank Jana Szászová.
Odborári však žiadajú navýšenie platov aspoň o infláciu, banka s tým ale zatiaľ nesúhlasí.
„Požadujeme navýšenie miezd aspoň o predpokladanú mieru inflácie, čo bude možno tri percentá a viac. Zamestnávateľ zatiaľ hovorí o 2,6 percentách," doplnila Szászová.
„UniCredit Bank pravidelne prehodnocuje mzdy svojich zamestnancov a našou snahou je ponúkať konkurencieschopné odmeňovanie v tomto sektore, pričom zohľadňujeme súčasnú situáciu v hospodárstve a na trhu práce," napísala v stanovisku hovorkyňa UniCredit Bank Zuzana Ďuďáková.
Väčšina zamestnancov na pobočkách má zarábať od 800 do 1000 eur v hrubom. Podľa odborárky sa tieto platy majú rovnať platom predavačiek a predavačov v obchodných reťazcoch.
„Práca na pobočkách je veľmi náročná. Zamestnanci musia plniť rôzne plány, sú kontrolovaní, koľko toho predali, koľko klientov kontaktovali. Musia absolvovať množstvo povinných školení a certifikácií, aby vôbec mohli na pobočke pracovať. Takže takáto práca nie je adekvátne ohodnotená," tvrdí Szászová.
Odborári sú momentálne v štrajkovej pohotovosti, ďalšie rokovania s bankou by mali prebehnúť budúci týždeň.
„Našou snahou je byť jedným z popredných zamestnávateľov vo finančnom sektore v Európe. Rešpektujeme názory našich zamestnancov. Naďalej pokračujeme v diskusiách so zástupcami odborov, ako aj s našimi zamestnancami," zhodnotila situáciu Ďuďáková.
„V prípade, že sa nedohodneme, tak jediným východiskom je štrajk," uzavrela Szászová.
