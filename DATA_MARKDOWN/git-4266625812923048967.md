
# Український мультфільм Кохання отримав найвищу нагороду одного із найстаріших німецьких кінофестивалів

Published at: **2019-11-04T17:26:00+00:00**

Author: ****

Original: [ZIK.UA](https://zik.ua/news/2019/11/04/ukrainska_strichka_otrymala_nayvyshchu_nagorodu_odnogo_iz_naystarishyh_nimetskyh_1683455)


        Анімаційна короткометражна стрічка Микити Лиськова "Кохання" отримала "Золотого голуба" престижного кінофестивалю DOK LEIPZIG-2019.
      
Про це повідомляє на своїй сторінці у Facebook Державне агентство з питань кіно.
"Створений за підтримки Держкіно анімаційний фільм Микити Лиськова "Кохання" отримав нагороду The Golden Dove у конкурсній програмі Next Masters Competition Short Documentary and Animated Film одного з найстаріших кінофестивалів документального та анімаційного кіно DOK Leipzig, який відбувся з 28 жовтня по 3 листопада в Лейпцигу (Німеччина)", - йдеться у повідомленні.
Як зазначається, стрічка розповідає історію кохання за допомогою символів, а саме дотепна історія-роздум про стосунки між людьми розкривається через звуки.
Слід зауважити, це не перший тріумф картини, раніше вона вже брала участь у більш ніж 20-ти міжнародних фестивалях в Україні та за кордоном і отримала низку перемог, а світова прем’єра  відбулась на найпрестижнішому у світі фестивалі анімаційного кіно в Ансі.
Нагадаємо, у жовтні стало відомо, що анімаційний фільм Микити Лиськова "Кохання" відібрано до конкурсної програми анімації одного з найстаріших кінофестивалів документального та анімаційного кіно DOK LEIPZIG.
