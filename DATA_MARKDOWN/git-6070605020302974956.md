
# El matí més fred i un debat d'alta tensió: les claus del dia, amb Antoni Bassas (06/11/2019)

Published at: **2019-11-06T07:27:49+00:00**

Author: ****

Original: [Ara.cat](https://www.ara.cat/media/claus-del-dia-Antoni-Bassas_0_2339166151.html)

1. Avui és el matí més fre d de la tardor fins ara i la temperatura continuarà baixant fins divendres. Dimecres de sol però amb nevades al vessant nord del Pirineu. Al migdia el vent afluixarà a les terres de l'Ebre i el cap de Tarragona.
2. El debat de TV3 de candidats per Barcelona va mostrar l’hostilitat del nacionalisme espanyol encarnat per Arrimadas i Cayetana amb l’independentisme, amb TV3, amb els llaços grocs, amb el president Torra, amb la realitat nacional de Catalunya, mentre que Rufián i Vehí van ignorar la proposta de Borràs de formar un grup únic independentista al Congrés. Arrimadas va tardar 44 segons a ficar-se amb TV3 i Vicent Sanchis, que actuava de moderador: "Vostè guanya 110.000 euros i al febrer vaig sentir que es considerava mal pagat i per això volia deixar la televisió. Doncs marxi, no ens faci aplicar el 155, perquè el primer que farem serà cessar-lo".

        La dreta intenta encendre un debat on el sobiranisme no fa pinya
      
Álvarez de Toledo va advertir els votants:  "Els ho dic als que se salten la llei i als que la defensen, l'Estat guanyarà. Però per això els únics que poden treure Catalunya de la seva decadència política, econòmica i civil són els ciutadans. I a ells em dirigeixo, a uns per dir-los que els errors del passat no es tornaran a repetir i mai més no se sentiran desemparats. Als altres perquè reconeguin que els seus somnis s'han convertit en malsons i que han de despertar."
Una constipada Laura Borràs va fer aquesta proposta d’unitat al Congrés: "Fem una proposta a ERC i a la CUP, que és garantir un gran grup independentista al Congrés, amb tots els diputats junts. Una veu inèdita al Congrés, amb tots els accents de l'independentisme".

        JxCat demana a ERC i la CUP fer un únic grup independentista al Congrés
      
Rufián va desmarcar-se de Pedro Sánchez: "El PSOE ha pactat amb el PP abans per protegir la monarquia, per retallar drets i per anar contra Catalunya. Li ho torno a preguntar, Sr. Zaragoza, perquè la gent ho ha de saber: ¿Pactaran, acceptaran l'abstenció del PP o els vots de Rivera, si o no?"

        Retrets creuats
      
Mireia Vehí va criticar Junts i Esquerra, que comparteixen Govern: "Prou de governar la Generalitat amb la por al 155, prou de col·laborar amb l'Estat amb la repressió. Senyora Borràs, vostè té una retòrica mot republicana, però el seu partit controla la conselleria de l'Interior. El govern de la Generalitat és del seu partit i mirin la pràctica política que han fet. Senyor Rufián, ¿de veritat s'han d'arrossegar a veure si el PSOE vol o no vol?"
Jaume Asens va avisar del que podria passar si els Comuns no són forts: "Sabem que si no som forts, si no tenim molta representació a les pròximes eleccions, pactaran amb el Partit Popular".
José Zaragoza va actuar en representació de Meritxell Batet, que continua de baixa per malaltia, i, per primera vegada a un plató de TV3, hi havia un representant de la ultradreta xenòfoba de VOX.
3. Toni Soler escriu aquest matí que mentre la independència mental agafa forma, els partits sobiranistes no tenen horitzó, i els partits espanyols, tret de Podemos, parlen de Catalunya com si fos una colònia esgarriada i competeixen en gestos hostils immadurs.
Mònica Planas ha fet la crítica del programa, diu que el debat passava del monòleg a l’olla de grills ens segons, i que el millor resum el va fer Asens: “Estem oferint un espectacle bastant lamentable”.
I a la contraportada, Josep Ramoneda, parlant del debat dels candidats espanyols d’abans d’ahir, escriu: “La política espanyola ha tocat fons i només els queda Catalunya com a coartada per dissimular-ho”.
4. Mentrestant, atenció perquè el govern espanyol, a causa de la situació a Catalunya, va publicar ahir al BOE el decret pel qual podrà tancar pàgines o serveis d’internet sense que calgui autorització judicial per tal de “salvaguardar l’ordre públic i la seguretat nacional”. El govern espanyol, esclar, va darrere el Tsunami Democràtic.

        La Moncloa preveu tancar webs sense ordre judicial
      
5. Igualment, el jutge Llarena ha reactivitat les euroordres dels consellers Comín, Puig i Ponsatí, el TC adverteix el president Torrent, i des de Bèlgica, el president Puigdemont va preguntar a Pedro Sánchez si el pensa segrestar, per haver-se compromès al debat a portar-lo a Espanya.
6. Mentre 11.000 científics d’arreu del món continuen avisant de l’emergència climàtica, els Estats Units es retiren de l’Acord de París i es convertirà en l’únic país que queda fora del tractat.
7. A Societat, l’ARA explica sobre el terreny el cas dels edificis en mal estat de Badalona i la Mina.
8. Mal octubre per a la feina: augmenten les noves afiliacions a la Seguretat Social, però Catalunya registra més aturats.
9. Als esports, Toni Padilla ho titula ben clar: "El Camp Nou perd la paciència amb un Barça decadent. L’estadi xiula un equip incapaç de derrotar un Slavia de Praga atrevit que va evidenciar els problemes estructurals blaugranes (0-0). Piqué va demanar paciència".
