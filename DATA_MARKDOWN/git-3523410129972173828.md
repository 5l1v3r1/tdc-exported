
# 
        شورای عالی اشتغال بالاخره سه‌شنبه برگزارمی‌شود
      

Published at: **2019-11-03T11:25:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637724/%D8%B4%D9%88%D8%B1%D8%A7%DB%8C-%D8%B9%D8%A7%D9%84%DB%8C-%D8%A7%D8%B4%D8%AA%D8%BA%D8%A7%D9%84-%D8%A8%D8%A7%D9%84%D8%A7%D8%AE%D8%B1%D9%87-%D8%B3%D9%87%E2%80%8C%D8%B4%D9%86%D8%A8%D9%87-%D8%A8%D8%B1%DA%AF%D8%B2%D8%A7%D8%B1%D9%85%DB%8C%E2%80%8C%D8%B4%D9%88%D8%AF)

به گزارش بولتن نیوز، محمد اسکندری درباره زمان برگزاری نشست شورای عالی اشتغال گفت: بر اساس برنامه ریزی انجام شده قرار است روز سه شنبه هفته جاری (۱۴ آبان) هفتاد و نهمین نشست شورای عالی اشتغال به ریاست معاون اول رئیس جمهور و با حضور نمایندگان دستگاه‌های اجرایی برگزار شود.
وی افزود: نهایی کردن برنامه‌ اشتغال سال ۹۸، تحلیل برنامه‌های فعال بازار کار، آخرین وضعیت فعالیت کارگروه‌های اشتغال و آخرین گزارش از اجرای برنامه اشتغال روستایی محورها و دستور کارهای این نشست هستند.
رئیس دبیرخانه شورای عالی اشتغال ادامه داد: البته فردا (دوشنبه ۱۳ آبان) کمیسیون تخصصی شورای عالی اشتغال در وزارت تعاون، کار و رفاه اجتماعی برای نهایی کردن محورها و دستورکارهای نشست اصلی شورا برگزار خواهد شد.
اسکندری درباره تاخیر در برگزاری این نشست با وجود تشکیل اولین کمیسیون تخصصی شورای عالی اشتغال در اردیبهشت ماه نیز گفت: از همان زمان، وزارت تعاون، کار و رفاه اجتماعی آمادگی خود را برای برگزاری شورای عالی اشتغال اعلام کرد و مکاتبات لازم را با نهاد ریاست جمهوری برای تشکیل این نشست انجام داد تا سرانجام قرار است این نشست در هفته جاری تشکیل جلسه دهد.
شورای عالی اشتغال آخرین بار در دیماه سال گذشته برگزار شد و اولین نشست این شورا در سال ۹۸ پس از ۱۰ ماه برگزار می‌شود.
در عین حال، اولین کمیسیون تخصصی شورای عالی اشتغال به عنوان مقدمه برگزاری جلسه اصلی شورا، در اردیبهشت ماه امسال برگزار شد.
شورای عالی اشتغال در حالی به عنوان شورای سیاستگذار برنامه‌های فعال بازار کار، با گذشت بیش از ۱۰ ماه تشکیل می شود که طبق قانون «تشکیل شورای عالی اشتغال» باید در سال دوبار تشکیل جلسه دهد.
