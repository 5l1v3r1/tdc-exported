
# На Волині машиністів залізничних локомотивів судитимуть за розкрадання 5-ти тонн дизельного пального

Published at: **2019-11-01T12:21:00+00:00**

Author: ****

Original: [PRESS-ЦЕНТР](http://press-centr.com/ua/news/42573_Na-Volini-mashinistiv-zaliznichnikh-lokomotiviv-suditimut-za-rozkradannya-5-ti-tonn-dizelnoho-palnoho)


        Прокуратура Волинської області затвердила і скерувала до суду обвинувальний акт у розслідуваному Управлінням СБУ в області кримінальному провадженні про привласнення та розтрату матеріальних цінностей, вчинені двома працівниками структурного підрозділу регіональної філії «Львівська залізниця» акціонерного товариства «Укрзалізниця».
      
Про це 31 жовтня повідомила прес-служба правоохоронного органу.
Із жовтня 2018 по червень 2019 року машиністи рухомого складу АТ «Укрзалізниця» систематично викрадали з паливної системи локомотивів дизельне пальне, привласнивши понад 5 його тонн вартістю понад 131 тис. грн.
Крім того, в ході документування діяльності машиністів установлено, що збували вони викрадене пальне іншим посадовцям цього ж підприємства, які налагодили його збут населенню через облаштовані ними ж нелегальні «заправні станції».
У ході досудового розслідування громадяни щиро розкаялися у вчиненому та добровільно відшкодували державному підприємству завдану злочином шкоду.
Щодо скупників краденого пального досудове розслідування триває і їхнім діям також буде надано правову оцінку.
Загідно із санкцією ч.1 ст. 191 КК України, привласнення чи розтрата чужого майна, яке було ввірене особі чи перебувало в її віданні, карається штрафом до п`ятдесяти неоподатковуваних мінімумів доходів громадян або виправними роботами на строк до двох років, або обмеженням волі на строк до чотирьох років, або позбавленням волі на строк до чотирьох років, з позбавленням права обіймати певні посади чи займатися певною діяльністю на строк до трьох років або без такого. 

        Фото ілюстративне
      
