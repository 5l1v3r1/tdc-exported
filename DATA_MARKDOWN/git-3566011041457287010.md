
# انحراف‌های بیشتر ایران از برجام کاملا قابل پیش‌بینی است/ تمامی طرف‌ها باید برای نجات برجام به تعهداتشان عمل کنند

Published at: **2019-11-06T10:15:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545260.html/%D8%A7%D9%86%D8%AD%D8%B1%D8%A7%D9%81-%D9%87%D8%A7%DB%8C-%D8%A8%DB%8C%D8%B4%D8%AA%D8%B1-%D8%A7%DB%8C%D8%B1%D8%A7%D9%86-%D8%A7%D8%B2-%D8%A8%D8%B1%D8%AC%D8%A7%D9%85-%DA%A9%D8%A7%D9%85%D9%84%D8%A7-%D9%82%D8%A7%D8%A8%D9%84-%D9%BE%DB%8C%D8%B4-%D8%A8%DB%8C%D9%86%DB%8C-%D8%A7%D8%B3%D8%AA--%D8%AA%D9%85%D8%A7%D9%85%DB%8C-%D8%B7%D8%B1%D9%81-%D9%87%D8%A7-%D8%A8%D8%A7%DB%8C%D8%AF-%D8%A8%D8%B1%D8%A7%DB%8C-%D9%86%D8%AC%D8%A7%D8%AA-%D8%A8%D8%B1%D8%AC%D8%A7%D9%85-%D8%A8%D9%87-%D8%AA%D8%B9%D9%87%D8%AF%D8%A7%D8%AA%D8%B4%D8%A7%D9%86-%D8%B9%D9%85%D9%84-%DA%A9%D9%86%D9%86%D8%AF)

نماینده روسیه در سازمان‌های بین‌المللی در ژنو شامگاه سه‌شنبه کاهش بیشتر تعهدات برجامی ایران با توجه به عدم پایبندی دیگر طرف‌ها به تعهداتشان را کاملا قابل پیش‌بینی توصیف کرد.
به گزارش شبکه اطلاع رسانی راه دانا؛  «میخائیل اولیانوف» نماینده روسیه در سازمان‌های بین‌المللی در ژنو روز سه‌شنبه به گام چهارم ایران در کاهش تعهدات برجامی خود واکنش نشان داد.
وی در پیامی توئیتری نوشت: «انحراف‌های بیشتر ایران از برجام کاملا قابل پیش‌بینی است. تهران به تصمیم اعلام شده خود برای اتخاذ مجموعه‌ای از اقدامات طی هر دو ماه پایبند است. بقای توافق هسته ای نیاز به تلاش فوری برای برقراری تعادل بین بخش‌های هسته ای و اقتصادی این توافق را نشان می‌دهد.»
اولیانوف در پیامی دیگر در توئیتر نوشت: «در راستای نجات برجام،‌ تمامی طرف‌ها باید تعهداتشان را در بخش هسته‌ای و اقتصادی انجام دهند. آمریکا نیز به نوبه خود باید دست کم مداخله خود با تلاش‌های غیر قانونی برای ایجاد تحریم نفتی علیه ایران را متوقف کند. تنظیم کردن یک راه حل آسان است اما اجرای آن بسیار سخت است.»
به گزارش فارس، «علی‌اکبر صالحی»، معاون رئیس‌جمهور اسلامی ایران و رئیس سازمان انرژی اتمی تصریح کرده که ایران از روز چهارشنبه در فردو و با حضور بازرسان آژانس به غنی‌سازی تا سقف 5 درصد خواهد پرداخت.
اقدامات ایران در کاهش تعهدات برجامی ذیل سازوکار بندهای 36 و 37 توافق هسته‌ای وین صورت می‌گیرند.
 ایران در واکنش به خروج آمریکا از برجام و تحریم‌های این کشور در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. 
جمهوری اسلامی ایران تا کنون در سه گام گام از تعهدات خود کاسته و اعلام کرده گام چهارم در این راستا را ازامروز، چهارشنبه برخواهد داشت و تزریق گاز به سانتریفیوژهای نصب‌شده در تأسیسات زیرزمینی فردو را آغاز می‌کند. بر اساس برجام، این تأسیسات قرار بود به مرکز تحقیق و توسعه و تولید ایزوتوپ‌های پایدار بدل شود.
انتهای پیام/
