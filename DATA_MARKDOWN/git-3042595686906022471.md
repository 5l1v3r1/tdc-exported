
# Hevder RBK vurderte å gi ham sparken

Published at: **2019-11-04T13:11:13+00:00**

Author: **Thomas Haarstad**

Original: [Dagbladet.no](https://www.dagbladet.no/sport/hevder-rbk-vurderte-a-gi-ham-sparken/71780858)

Nicklas Bendtner avsluttet sitt RBK-kapittel tidligere i høst. 3. september ble dansken klar for F.C. København.

        Det var en helt annen sum enn trønderne hadde sett for seg, hevder den danske spissen selv.
      
Tirsdag kommer den tidligere Rosenborg-spilleren med boka «Begge sider», og der kommer han med flere påstander fra tida i Trondheim.
Bendtner hadde en god 2017-sesong, og endte med 25 mål. Sommeren 2018 ventet VM i Russland, og RBK håpet nok at en god vår av dansken ville øke prisen hans betraktelig.
I boka skriver Bendtner at det kom tilbud fra Kina, Midtøsten og USA vinteren 2018, men at daværende RBK-trener Kåre Ingebrigtsen og sportslig leder Stig Inge Bjørnebys plan hele tida hadde vært å selge ham etter VM.

        Bendtner hevder også at det kom et konkret tilbud på 25 millioner kroner fra franske Bordeaux, men at Rosenborg avfeide budet:
      
- Vi kan selge deg for det dobbelte til sommeren. Dessuten vil vi til Champions League. Og vi trenger deg for å kvalifisere oss, hevder Bendtner at Bjørnebye fortalte ham.
Så vidt Dagbladet forstår var det snakk om interesse fra den franske klubben, men at det ikke var noe som nådde fram til Rosenborg.
Spol 10 måneder fram i tid, og situasjonen så helt annerledes ut for Bendtner. Han ble skadet før VM og mistet mesterskapet, og 2. november ble den danske fotballspilleren dømt til 50 dagers ubetinget fengsel for vold mot en taxisjåfør i København.

        Tidlig i januar, under Bendtners soning, besøkte Bjørnebye og RBK-trener Eirik Horneland spissen i den danske hovedstaden.
      
Under en middag hjemme hos spissen hevder Bendtner i boka at han fikk forespeilet tre scenarioer av Bjørnebye:

        «Du kan komme tilbake og score 15 mål. Du kan bli solgt til en klubb utenfor Europa, eller du kan få sparken.
      

        - Få sparken, hva mener du? utbryter jeg.
      

        - Vi har undersøkt om det kan være en mulighet rent juridisk, sier han.
      

        Det gir ingen mening.
      

        - Da skulle dere ha gitt meg sparken for to måneder siden, så jeg hadde rukket å finne meg en ny klubb»
      
Videre i boka skriver Bendtner at han valgte å ikke anke saken av respekt for Rosenborg, og at han hadde vært en viktig brikke på banen i innspurten av sesongen. Han forsto dermed lite. I boka står det:

        «Hvorfor sa dere at dere støttet meg hvis dere nå vurderer å gi meg sparken? Er det fordi det har kommet en ny trener?
      

        Horneland kikker ned i sushiskåla, før Stig (Inge Bjørnebye) sier:
      

        - Vi foretrekker alle det første valget»
      

        Det endte med at Bendtner ble værende i Rosenborg til 3. september.
      
- Boka forteller en historie som inneholder problematiske holdninger og verdier. Vi hadde noen utfordringer underveis i Nicklas' tid i Rosenborg.Vi forsøkte å løse de så godt vi kunne sammen med ham. De tre mulighetene han refererer til her var en ærlig beretning om hvilke alternativer vi hadde diskutert innad i klubben, sier Stig Inge Bjørnebye til Dagbladet mandag ettermiddag.
