
# סטארבקס תשיק בארהב את הפורמט של המתחרה הסינית: סניפי פיק־אפ

Published at: **2019-11-03T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3772975,00.html)

ענקית הקפה סטארבקס תשיק מחרתיים במנהטן סניף אמריקאי ראשון של סטארבקס פיק־אפ, המיועד לאיסוף הזמנות שנעשו באפליקציה הייעודית.
הסניף, הממוקם סמוך לפן סטיישן, הוא חלק מהחזון החדש של סטארבקס לספק ללקוחות נוחות ונגישות מירביים, כך לפי קתרין יאנג, סגנית נשיא החברה לשווקים אורבניים. לפי יאנג, שצוטטה ברשת סי.אן.אן, הסניף אמור להיות "נטול מאמץ" ומכוון למי שמעוניינים בתחנה נטולת גינונים מיותרים לאיסוף הקפה שלהם במהלך שגרת יומם העמוסה. עבור הרשת ההתכווצות הזו בגודל הסניפים ושינוי מודל הפעולה מסמלים המשך התרחבות וצמיחה, אך עם פחות כוח אדם והוצאות.
שטחו של הסניף החדש הוא כ־90 מ"ר, מתוכם 29 מ"ר בלבד שישמשו את הלקוחות, והוא מואר ומודרני יותר בעיצובו לעומת סניפים רגילים. בסניף המוקטן אין מקררי מזון עמוסים או לוחות עם פירוט המנות, אך יוצע בו התפריט המלא. לוח דיגיטלי יעדכן את הלקוחות לגבי מצב ההזמנה שלהם. אף כי הלקוחות לא נדרשים בהכרח להזמין דרך האפליקציה, המטרה היא לחנך אותם לעשות זאת באמצעות מועדון הטבות. מספרם של חברים פעילים במועדון ההטבות של סטארבקס, הנוטים להוציא סכום גדול יותר לעומת הלקוחות הרגילים, זינק ב־15% בשנה החולפת ל־17.6 מיליון, כך עולה מהדו"חות הפיננסיים שאותם פרסמה בשבוע בשעבר. סטארבקס פיק־אפ יאפשר לבחון את הפורמט החדש באופן מקיף, כך לפי יאנג, כאשר לדבריה, הכוונה היא לפתוח סניפים נוספים כאלה, בשלב ראשון בבוסטון, שיקגו ולוס אנג'לס.
לסטארבקס מגוון סניפי פיק־אפ בבייג'ינג, תחת השם סטארבקס נאו. הם פועלים בפורמט של המתחרה הסינית של הרשת, לאקין קפה, הצומחת בקצב מסחרר ומציעה איסוף של ההזמנה המקוונת מהסניפים או משלוחים. על פי מנכ"ל סטארבקס קווין ג'ונסון, "התוצאות של סטארבקס נאו טובות" וסניפים נוספים ייפתחו בהמשך בערים הגדולות בסין. בקצה השני של הסקאלה נמצא המותג סטארבקס רוטיסרי, הכולל סניפי ענק מהודרים המיועדים ללקוחות אנינים במיוחד. הסניף הגדול בעולם בקטגוריה זו, בשטח של 4,000 מ"ר שיתפרסו על פני ארבע קומות, ייפתח ב־15 בנובמבר בשיקגו.
ברבעון הרביעי צמחו המכירות של סטארבקס ארה"ב ב־6% לעומת הרבעון המקביל אשתקד, זאת לעומת צמיחה של 5% בסניפיה בסין. כך על פי הדו"חות. הרשת פתחה 630 סניפים ברבעון הרביעי, עלייה של 7% לעומת הרבעון המקביל ב־2018, ומספר סניפיה העולמיים עומד כעת על 31,256. הכנסות הרבעון הרביעי בסניפיה מחוץ לארה"ב טיפסו ב־6% לעומת הרבעון המקביל אשתקד, ל־1.6 מיליארד דולר, ואילו בשוק האמריקאי עלו ההכנסות ב־9%, ל־4.6 מיליארד דולר.
