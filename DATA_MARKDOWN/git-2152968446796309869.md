
# Туск няма да се кандидатира за президент на Полша

Published at: **2019-11-06T08:25:00+00:00**

Author: **Красимир Ангелов**

Original: [Dnes.bg](https://www.dnes.bg/world/2019/11/06/tusk-niama-da-se-kandidatira-za-prezident-na-polsha.428703)

Председателят на Европейския съвет Доналд Туск съобщи, че няма да се кандидатира за президент на родната си Полша, предаде Асошиейтед прес.
Мандатът му начело на Европейския съвет приключва в края на този месец, което би му дало достатъчно време да започне предизборна кампания.
Туск, който бе полски премиер от 2007 до 2014 г., даде интервю за полски телевизии в Брюксел. Той каза, че няма да се кандидатира, защото е силно обременен от времето, в което е бил министър-председател.
По време на неговия мандат бяха взети непопулярни мерки като увеличаване на пенсионната възраст и избухнаха скандали с членове на неговото правителство, припомня БТА.
Решението на Туск оставя опозицията в Полша без ясен кандидат, който да се изправи срещу президента Анджей Дуда на изборите през пролетта догодина.
Управляващата партия "Право и справедливост" е яростен критик на Туск, а държавната телевизия, която е под неин контрол, го представя в негативна светлина.
Новинарският портал "Онет" съобщи в понеделник, че Туск е ангажирал социологическа агенция да направи проучване за шансовете му за успех на изборите и резултатите са се оказали разочароващи.
