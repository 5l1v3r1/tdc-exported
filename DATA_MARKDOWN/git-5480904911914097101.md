
# V pražských Malešicích vykolejil nákladní vlak, bez zranění

Published at: **2019-11-03T19:16:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/v-prazskych-malesicich-vykolejil-nakladni-vlak-bez-zraneni/1816759?utm_source=rss&utm_medium=feed)

Praha - V Praze Malešicích vykolejilo odpoledne devět vozů nákladního vlaku, jeden je na boku. Událost se obešla bez zranění, škoda je odhadnuta na pět milionů korun. ČTK to řekli mluvčí Drážní inspekce Martin Drápal a mluvčí Správy železniční dopravní cesty (SŽDC) Radka Pistoriusová. Na trati jezdí městská linka S49, která je nyní zkrácena do trasy Roztoky u Prahy - Praha-Libeň. Předpoklad obnovení provozu je zhruba v polovině týdne.
"V 16:02 v Praze Malešicích vykolejil za jízdy vlak nákladního dopravce ČD Cargo, bylo to bez zranění," řekla mluvčí SŽDC. Podle ní vykolejilo devět vozů, jeden se převrátil na bok. Jeden vůz, který nevykolejil, má poškozeny nárazníky, doplnil Drápal.  
Podle něj byla škoda na místě odhadnuta na pět milionů korun, dva miliony na infrastruktuře a tři miliony na vlaku. Příčiny a okolnosti vzniku mimořádné události vyšetřuje Drážní inspekce, dodal.
Městská linka S49, která propojuje stanice Praha-Hostivař, Praha-Libeň, Praha-Holešovice, Praha-Podbaba, Praha-Sedlec a Roztoky u Prahy, je kvůli vykolejení do odvolání ukončena v Libni. Vyplývá to z informací na webu Pražské integrované dopravy (PID). Mezi Libní a Hostivaří lze využít autobusovou linku 183.
