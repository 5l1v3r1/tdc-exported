
# تشکیل پرونده قضایی حادثه واژگونی سرویس دانش آموزان بشاگرد

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697005/%D8%AA%D8%B4%DA%A9%DB%8C%D9%84-%D9%BE%D8%B1%D9%88%D9%86%D8%AF%D9%87-%D9%82%D8%B6%D8%A7%DB%8C%DB%8C-%D8%AD%D8%A7%D8%AF%D8%AB%D9%87-%D9%88%D8%A7%DA%98%DA%AF%D9%88%D9%86%DB%8C-%D8%B3%D8%B1%D9%88%DB%8C%D8%B3-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%A8%D8%B4%D8%A7%DA%AF%D8%B1%D8%AF)

به دنبال حادثه تلخ و غم انگیر واژگونی وانت سایپای سرویس دانش آموزان در شهرستان بشاگرد، پرونده قضایی از سوی دادگستری هرمزگان برای رسیدگی سریع به این موضوع تشکیل شد.
به گزارش ایرنا؛ ساعت ۶ و ۴۵ دقیقه صبح امروز سه شنبه ۱۴ آبان ماه، وانت سایپا که ۱۵ دانش آموز را از روستاهای سرتنگ، بند بارک و موردان دربند صلاح شهرستان بشاگرد به مدرسه رازی دستگرد درگاز می‌برد، واژگون شد.
در این حادثه تلخ یک دانش آموز دختر ۱۳ ساله و یک دانش آموز پسر ۱۳ ساله به علت شدت جراحات وارده جان خود را از دست دادند و چند نفر نیز مصدوم شدند که حال یکی از آنها وخیم گزارش شده است.
رییس کل دادگستری هرمزگان عصر سه شنبه ضمن ابراز تاسف از وقوع این حادثه تلخ و تسلیت به خانواده جان باختگان، گفت: پرونده قضایی در خصوص این حادثه تشکیل و دستورهای لازم برای رسیدگی ویژه و در اسرع وقت به آن و بررسی علل حادثه صادر شده است.
علی صالحی تصریح کرد: پس از رسیدگی به پرونده و انجام کارشناسی‌ها، میزان خطای مقصر یا مقصران حادثه به صورت دقیق اطلاع رسانی خواهد شد.
وی خاطرنشان کرد: در خصوص متوفیان حادثه نیز تأکیدهای لازم در راستای تسریع اقدامات قانونی، احراز هویت ، بررسی علل فوت و تحویل به خانواده‌ها به پزشکی قانونی استان ابلاغ شده است.
رییس کل دادگستری هرمزگان بیان داشت: دستگاه قضایی استان در راستی احقاق حقوق عامه و جلوگیری از تکرار حوادث از این نوع ، به اداره کل آموزش پرورش هرمزگان اعلام کرده تا هر چه سریعتر نسبت به استانداردسازی سرویس مدارس بشاگرد و اختصاص اتوبوس و خودروهای مناسب اقدام نماید.
آموزش و پرورش بشاگرد دارای بیش از هفت هزار و ۵۰۰ دانش آموز است که در ۱۹۶ مدرسه مشغول به تحصیل می باشند.
شهرستان بشاگرد در ۳۰۰ کیلومتری شرق بندرعباس مرکز استان هرمزگان واقع شده است و این برای نخستین بار نیست که خبر سانحه واژگونی سرویس مدارس در این منطقه اعلام می شود و پیش از این نیز بارها شاهد وقوع این حادثه بودهایم که در یکی از این حوادث در سال ۹۵ یک دانش آموز جان خود را از دست داد.
اردیبهشت ماه امسال نیز بر اثر واژگونی وانت سرویس مدارس حامل هشت دانش آموز، سه نفر مصدوم و تحت درمان قرار گرفتند.
این حادثه در روستای سگرکن در بخش گافر و پاراموند بشاگرد به دلیل نقص در سیستم ترمز سرویس مدرسه رخ داده بود.
