
# Тервел Пулев е готов за битка номер 14 (ВИДЕО)

Published at: **2019-11-06T21:08:00+00:00**

Author: **Димитър Тасев**

Original: [bTV Новините](https://btvnovinite.bg/sport/tervel-pulev-e-gotov-za-bitka-nomer-14-video.html)

Тервел Пулев е готов за 14-ата си среща при професионалистите - срещу Кай Курзава в петък (8 ноември) на гала вечер в Кьолн, Германия. Два дни преди битката по-малкият от братя Пулеви даде интервю за bTV, в което подчерта колко е важно да не подценява съперника.
"Независимо, че и на години е по-голям, в последно време в спорта се забелязва увеличаване на живота на спортистите. Дължи се на много фактори, така че това е малко измамно. Играл съм и друг път срещу 40-годишен боксьор и доста ме затрудни", сподели бронзовият медалист от олимпийските игри в Лондон през 2012 г.
Запитан какво очаква да бъде по-различно в мача на германска земя, Тервел заяви, че все още не знае, но няма нагласа да подценява ситуацията.
Германецът Курзава е на 42 години и има богат опит. Той е актив от 38 победи (26 с нокаут) и 8 загуби (5 с нокаут). За него това ще бъде трети мач през 2019 г., като има 2 загуби - от Един Пухало през февруари и от Никола Милачич през юли.
Курзава дебютира при професионалистите през 2001 г., като има само два мача извън Германия.
Последният мач на българския боксьор беше през март 2019 г. в САЩ. Тогава той победи Мич Уилямс след пълни 6 рунда. От ринга Пулев слезе с фрактура в ръката, която лекува няколко седмици.
Кантарът преди срещата между Тервел и Курзава е утре. Седмицата е важна за братя Пулеви. Докато Тервел се готви за 14-ия си мач на профиринга, неговият брат Кубрат провежда своята подготовка за сблъсък в Калифорния с прекаралия 12 години в затвора в САЩ Райдъл Букър.
