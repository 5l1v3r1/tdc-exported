
# Παυλόπουλος: Η προστασία της πολύτεκνης οικογένειας είναι ένα από τα πιο σημαντικά μέσα αντιμετώπισης του δημογραφικού προβλήματος

Published at: **2019-11-03T15:20:00+00:00**

Author: ****

Original: [enikos.gr](http://www.enikos.gr/politics/681985/pavlopoulos-i-prostasia-tis-polyteknis-oikogeneias-einai-ena-apo-)

Την ανάγκη προστασίας της πολύτεκνης οικογένειας για την αντιμετώπιση του μείζονος δημογραφικού προβλήματος, επανέλαβε ο Πρόεδρος της Δημοκρατίας Προκόπης Παυλόπουλος κατά την συνάντησή του στο Προεδρικό Μέγαρο με την Ανώτατη Συνομοσπονδία Πολυτέκνων Ελλάδος.
Στα πλαίσια της συνάντησης, η οποία τείνει να γίνει θεσμός τα τελευταία χρόνια, ο κ. Παυλόπουλος υπογράμμισε ότι: “η οικογένεια είναι θεμέλιο της κοινωνίας για τους Έλληνες και η πολύτεκνη Οικογένεια είναι πυρήνας της οικογένειας».
Όπως σημείωσε: “Τούτο προκύπτει, ευθέως, ως κορυφαίο θεσμικό πρόταγμα, και από το Σύνταγμά μας, το οποίο, στο άρθρο 21 παρ. 1 και 2, επιφυλάσσει εμβληματική, κυριολεκτικώς, προστασία, εκ μέρους του κράτους, στην πολύτεκνη οικογένεια».
Παράλληλα, σημείωσε, ότι η επιλογή αυτή του Συντακτικού Νομοθέτη στοχεύει στο να υπενθυμίζει, στο διηνεκές, και στις τρεις κρατικές εξουσίες, ότι η προστασία της πολύτεκνης οικογένειας είναι ένα από τα πιο σημαντικά μέσα αντιμετώπισης του μείζονος δημογραφικού προβλήματος, η επιδείνωση του οποίου διαβρώνει δραματικά τα θεμέλια της ελληνικής κοινωνίας και υπονομεύει επικίνδυνα την προοπτική της.
