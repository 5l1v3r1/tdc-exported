
# Горбатюк може очолити підрозділ ДБР з розслідування справ Майдану – Труба

Published at: **2019-11-05T18:33:00+00:00**

Author: ****

Original: [DT.ua](https://dt.ua/POLITICS/gorbatyuk-mozhe-ocholiti-pidrozdil-dbr-z-rozsliduvannya-sprav-maydanu-truba-328596_.html)

Директор Державного бюро розслідувань Роман Труба повідомив про те, що колишній начальник Управління спеціальних розслідувань Генеральної прокуратури Сергій Горбатюк може очолити структурний підрозділ ДБР з розслідування "майданівських справ" у разі, якщо візьме участь у конкурсі і пройде відбір. Раніше Горбатюк заявляв, що глава Офісу президента Андрій Богдан намагався припинити розслідування справ Майдану і ОЗУ Януковича.
"Найближчим часом буде створено в ДБР окремий структурний підрозділ, який займатиметься розслідуванням кримінальних проваджень справ Майдану. Якщо Горбатюк виявить бажання взяти участь у конкурсі - будь ласка. Але умови для всіх рівні", - сказав Труба у вівторок.
Раніше колишній начальник Управління спецрозслідувань ГПУ Сергій Горбатюк пов'язав власне звільнення з небажанням нинішнього керівництва прокуратури займатися справою Сім'ї експрезидента Віктора Януковича.
За словами Горбатюка, небажання Руслана Рябошапки займатися цією справою може бути пов'язано з тим, що зараз на високих посадах перебувають люди, які свого часу працювали в уряді Азарова.
Кого він має на увазі, Горбатюк не уточнив. Однак нинішній керівник Офісу президента Андрій Богдан у 2010-2014 роках обіймав в уряді Азарова посаду уповноваженого з питань антикорупційної політики. Генпрокурор Руслан Рябошапка тоді теж працював в уряді.
