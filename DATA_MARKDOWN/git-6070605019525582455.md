
# JxCat reclama unitat però carrega contra l'actitud d'ERC i la CUP a Madrid

Published at: **2019-11-06T20:40:25+00:00**

Author: ****

Original: [Ara.cat](https://www.ara.cat/politica/JxCat-branda-unitat-eleccions-10-novembre_0_2339166285.html)

El míting de Junts per Catalunya s'ha tenyit de tristor per la mort del pare de l'expresident Carles Puigdemont. Després de saber-se la notícia dimecres a mitja tarda, l'acte, que a més era a Girona, s'ha transformat en un record del difunt ple de "ràbia" –en paraules de l'alcaldessa de Girona, Marta Madrenas– i de denúncia per la situació dels exiliats. La cap de llista, Laura Borràs, ha volgut recordar que ja són tres les morts en aquests dos anys d'exili, atès que a més de Puigemont han tocat de prop l'exconseller Toni Comín –el seu germà– i l'extitular de Cultura, Lluís Puig –el seu pare–. "És terrible que un fill no pugui acomiadar un pare i que un pare no pugui dir l'últim adeu al fill", ha conclòs la cap de llista en un to greu, recitant un poema de Joan Vinyoli per traslladar l'escalf a la família i els amics.
Sense comptar amb la intervenció de l'expresident Carles Puigdemont –suspesa per la seva situació familiar–, Jami Matamala, candidat al Senat a Girona, n'ha pres el relleu des de Brussel·les. La persona més pròxima, ara mateix, a l'expresident ha sorprès l'auditori cridant a reaccionar a la situació de l'exili votant qualsevol de les formacions independentistes. "Qui no se senti còmode amb JxCat, que triï les dues opcions restants. Només demano la mateixa generositat a les altres forces polítiques", ha exposat, reclamant unitat per fer front a la repressió.
Han sigut la resta de dirigents de JxCat, inclòs el president de la Generalitat, Quim Torra, els que s'han esforçat en reclamar el suport a la formació, sense estalviar-se les crítiques als socis de Govern i a la CUP. La més dura ha sigut l'alcaldessa de Girona, Marta Madrenas.
El cap de l'executiu ha reclamat utilitzar la "fórmula" que va permetre fer l'1 d'Octubre, d'aliança d'entitats, partits i ciutadania per generar un nou embat amb l'Estat. "Jo arribaré tan lluny com Catalunya vulgui", ha expressat, mentre a fora de l'Auditori de Girona es manifestaven una trentena de CDR contra el Govern. Ara bé, Torra també ha tret pit pel posicionament de JxCat a Madrid, del qual va ser un dels principals avaladors. "Vam dir que si el PSOE no s'asseia a dialogar, no li donaríem res de franc. La coherència és la nostra fortalesa", ha dit, prometent que actuaran després del 10 de novembre de la mateixa manera.
La candidata, Laura Borràs, ha insistit en la idea del grup parlamentari independentista a Madrid  que ja va llançar en el debat electoral a TV3. Després d'assegurar que l'Estat està en "fallida democràtica", ha demanat forjar la unitat d'acció amb ERC i la CUP, que ja ha rebutjat la proposta. "Ja no fan assemblees", ha ironitzat Borràs sobre la reacció de la CUP, mentre que amb Esquerra s'hi ha entretingut més: "Encara no tenim resposta dels companys d'ERC; els recordo que hi ha temps fins al 10 de novembre". A més de tornar a reclamar, tal com ja havia fet al matí, prioritzar el "país" al "partit".
Respecte a l'alcaldessa de Girona, ha verbalitzat les descripcions més dures sobre els altres partits independentistes. Assumint que hi ha una frontera de vots no només amb Esquerra sinó també amb la CUP, Madrenas ha carregat contra els cupaires per presentar-se a les eleccions i, alhora, dir que deixaran buits els escons. Això, a parer seu, és "silenciar la veu" de Catalunya a la cambra espanyola. Però també ha criticat els republicans, insinuant servilisme al govern espanyol: "Són els del sí, senyor". Dos missatges per erigir Junts per Catalunya com el partit al "centre" de l'independentisme.
Aprofitant la condició d'independent, la cap de llista per Girona, Mariona Illamola, també ha reivindicat la unitat. "Hi ha qui es fixa més en les sigles que en el país", ha criticat en al·lusió a Esquerra, i ha assegurat que "no entén perquè no hi pot haver una llista única en temps excepcionals".
Quan falten només dos dies perquè s'acabi la campanya electoral, el president de la Generalitat, Quim Torra, ha aparegut per primer cop en un míting amb la candidata Borràs. A banda de l'acte d'arrencada, el cap de l'executiu hi ha sigut absent fins ara i, de fet, va haver de suspendre la seva intervenció dilluns a Lleida per fer el seguiment de les protestes per la visita del rei Felip VI. Borràs, com a cap de llista, ha monopolitzat juntament amb l'expresident Carles Puigdemont la imatge de JxCat, amb un missatge gairebé únic: "No regalar els vots a Pedro Sánchez".
Fonts de JxCat consideren que "estratègicament" estan ben situats en la campanya, reivindicant el seu no al president espanyol en funcions en un context en què el PSOE ha ensenyat la cara més dura amb Catalunya, com la promesa de penalitzar el referèndum o de portar Puigdemont a Espanya. Ara bé, la campanya els ha agafat –admeten– en un moment difícil per a la formació, després de la proposta que va fer Torra, sense suport, per tornar a votar la independència aquesta legislatura i el paper de Miquel Buch al capdavant d'Interior en les protestes contra la sentència del Procés.
El president, Quim Torra, també ha carregat contra el president espanyol, Pedro Sánchez, per haver liquidat, segons ell, la separació de poders a Espanya i haver posat fi al “poc prestigi democràtic” que li quedava a l’Estat. Torra ha dit que les declaracions sobre la Fiscalia són una “irresponsabilitat” que evidencien com funciona el sistema espanyol. A més, hi ha afegit el rebuig del Regne Unit a l’euroordre de Clara Ponsatí: “Ha fet un ridícul colossal”.
