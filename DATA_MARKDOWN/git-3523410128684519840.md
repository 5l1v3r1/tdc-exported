
# 
        تلگرام کیف پول رمزارز گرم را منتشر کرد
      

Published at: **2019-11-02T20:03:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637594/%D8%AA%D9%84%DA%AF%D8%B1%D8%A7%D9%85-%DA%A9%DB%8C%D9%81-%D9%BE%D9%88%D9%84-%D8%B1%D9%85%D8%B2%D8%A7%D8%B1%D8%B2-%DA%AF%D8%B1%D9%85-%D8%B1%D8%A7-%D9%85%D9%86%D8%AA%D8%B4%D8%B1-%DA%A9%D8%B1%D8%AF)

گروه IT: تلگرام که از یک پیام رسان به استارتاپی در حوزه بلاکچین تبدیل شده، مصمم است رمزارز گرم را به راهی برای تبادلات مالی بین کاربران تبدیل کند. هرچند ماه گذشته سازمان بورس و اوراق بهادار آمریکا هرگونه فعالیت رمزارز گرم در بازار این کشور را ممنوع کرد اما تلگرام کیف پول ویژه این توکن را ارائه کرده است.   به گزارش بولتن نیوز به نقل از دیجیاتو، کاربران با مراجعه به سایت رسمی TON می توانند نسخه های ویندوز، لینوکس و MacOS کیف پول گرم را دانلود کرده و کلیدهایشان را هم از طریق پلتفرم آزمایشی (testnet) شبکه باز تلگرام (TON) دریافت کنند. پس از نصب ۲۴ کلمه ویژه بازیابی کلید خصوصی و دسترسی به کیف نمایش داده می شود که Seed نام دارد و کاربر باید آنها را بر اساس ترتیبی که دارند ذخیره کند. بعد از این انتخاب رمز عبور، کیف پول گرم آماده استفاده است و پیامی با این مضمون به کاربر نمایش داده می شود:    حالا کیف پولی دارید که بدون دخالت واسطه یا بانک و تنها توسط خودتان کنترل می شود.  
این کمپانی قبلا تاکید کرده بود که مسئولیت مدیریت و حفظ امنیت اطلاعات هویتی بر عهده خود کاربر قرار دارد و در صورت مفقودی آنها امکان بازیابی این اطلاعات توسط تلگرام وجود ندارد، در نتیجه دسترسی فرد به کیف پول برای همیشه از بین می رود.کاربران برای آزمایش کیف می توانند آدرس والت را در بات ویژه TestTonBot وارد کرده و تقاضای خود برای دریافت ۵ تا ۲۰ واحد رمزارز گرم را ثبت کنند. این تراکنش آزمایشی تنها یک دقیقه طول کشیده و سپس رمزارزها به کیف متقاضی ارسال می شوند.تراکنش های آزمایشی را می توان در جستجوگر پلتفرم آزمایشی با جزییاتی نظیر زمان، مقدار، آدرس کیف TestTonBot و آخرین تراکنش ثبت شده مشاهده کرد.تلگرام دو ماه قبل بستر تست شبکه TON و نرم افزار مدیریت نود آن را راه اندازی کرد. آنطور که تسترهای این سیستم گفته اند، سرعت تراکنش در شبکه بلاکچین تلگرام فوق العاده بالاست.
