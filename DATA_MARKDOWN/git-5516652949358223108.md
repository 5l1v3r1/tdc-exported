
# «Let's go, let's eat!» στη Ρόδο από τη Ρωσική τηλεόραση!

Published at: **2019-11-04T12:10:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425098/let-s-go-let-s-eat-sth-rodo-apo-th-rwsikh-thleorash)


        Σε δελτίο Τύπου που εξέδωσε η Διεύθυνση Τουρισμού του Δήμου Ρόδου αναφέρει τα εξής:
      
Η μοναδική φύση της Ρόδου, η ροδίτικη γαστρονομία και τα εξαιρετικά προϊόντα της ροδίτικης γης, αποτέλεσαν πόλο έλξης των παραγωγών της δημοφιλούς γαστρονομικής και εθνογραφικής τηλεοπτικής εκπομπής "Let's go, let's eat!" του Ρωσικού τηλεοπτικού καναλιού NTV, που επισκέφθηκαν το νησί μας το χρονικό διάστημα από τις 20 -24 Οκτωβρίου 2019. Το ταξίδι στη Ρόδο διοργάνωσε το Γραφείο του Ε.Ο.Τ. Ρωσίας και Κ.Α.Κ, μετά από επίσημο αίτημα του Ρωσικού καναλιού NTV.
Η γαστρονομική και εθνογραφική εκπομπή "Let's go, let's eat!" - «Ας πάμε, ας φάμε!» ξεκίνησε το 2012 με οικοδεσπότη τον Άγγλο επιχειρηματία και γνωστό εμπειρογνώμονα γαστρονομίας ο κ. John Warren.
Πρόκειται για μία από τις πλέον δημοφιλείς τηλεοπτικές εκπομπές της Ρωσίας, στην οποία έχει απονεμηθεί βραβείο από το National Geographic Traveler Awards 2016 και το National Geographic Traveler Awards 2018 ως το καλύτερο ταξιδιωτικό show στη ρωσική τηλεόραση.
Αξίζει να σημειωθεί ότι το Ρωσικό τηλεοπτικό κανάλι NTV όπου προβάλλεται η εκπομπή παρακολουθούν περισσότεροι από 5 εκατομμύρια τηλεθεατές.
Τα μέλη του τηλεοπτικού συνεργείου από τη Ρωσία που ήλθαν στη Ρόδο αποτελούνταν εκτός από τον παρουσιαστή κ. John Warren, από τον οικοδεσπότη κ. Federico Arnaldi, την παραγωγό κα Maria Kovalenko, την σεναριογράφο κα Alla Pugovkina και τους δύο cameramen κυρίους Sergei Ashikhmin και Andrei Vavilenkov.
Όργωσαν κυριολεκτικά το νησί μας τις λίγες ημέρες της παραμονής τους εδώ. Με τις τηλεοπτικές κάμερες πραγματοποίησαν γυρίσματα από την πόλη της Ρόδου μέχρι την Λίνδο και το Πρασονήσι. Θαύμασαν, το μεγαλείο που εκπέμπει η Μεσαιωνική Πόλη της Ρόδου, το δρόμο των Ιπποτών, το Παλάτι του Μεγάλου Μαγίστρου και φυσικά τις Πηγές Καλλιθέας.
Ενθουσιάσθηκαν και με την άλλη πλευρά της Ρόδου, όχι την τουριστική, αλλά αυτής της ζωής της υπαίθρου και της ενασχόλησης των κατοίκων με αγροτικές εργασίες. Τράβηξαν πλάνα από το μάζεμα των ελιών στην περιοχή του Αρχαγγέλου, γνώρισαν ανθρώπους του νησιού, έζησαν τη μοναδική ροδίτικη φιλοξενία, δοκίμασαν τα τοπικά φαγητά, γεύθηκαν το ροδίτικο λάδι, τις ελιές, τα όσπρια, κινηματογράφησαν τη διαδικασία παρασκευής ντόπιων φαγητών στη Λίνδο.
Η φυσική ομορφιά του νησιού και η ανάδειξη της ροδίτικης γαστρονομίας θα προβληθούν μέσω της εκπομπής "Let's go, let's eat!" στο ρωσικό κοινό κατά τη μετάδοση του πρώτου επεισοδίου της εκπομπής στις 30 Νοεμβρίου 2019 και ο χρόνος εκπομπής ενός επεισοδίου είναι 42 λεπτά.
Για την υλοποίηση του ταξιδιού συνεργάσθηκαν τα στελέχη της Διεύθυνσης Τουρισμού του Δήμου Ρόδου και όπως πάντα επιχειρηματίες που στηρίζουν τις δράσεις αυτές και συγκεκριμένα:
Aegean Airlines, Presidential A.E. Hotel Atrium Platinum, Tez Tour A.E, Κ.Καλογερής Γ. Καταχανάς ΟΕ- εστιατόριο “Romeo”, Κατάλυμα «Ωβέρνη» ΙΚΕ- Καφέ- εστιατόριο «Ωβέρνη», Ευρυπίδης Γκόγκος ΕΕ –εστιατόριο «Καλυψώ» στη Λίνδο, Κ. Ζώης &Σια ΟΕ – εστιατόριο “Nisos”, Χορευτική Ομάδα Ιάκωβου Φτάκλα «Χορευτές του Αιγαίου», Dodekanisos Seaways, Καζίνο Ρόδου ΑΕ, Γ. Ποντικάκης και Σία ΟΕ- “Pane Di Capo”, Natura Rodos - Σταύρος Γεώργιος Κάλλας Ο.Ε. και Ν. Τατάκης - Tatakis Wine - Βαγγέλης Τατάκης.
