
# Srbija će sa pet predstavnika na Svetski kup

Published at: **2019-11-07T13:07:15+00:00**

Author: **Nemanja**

Original: [Sportska centrala](https://www.sportskacentrala.com/2019/11/07/srbija-ce-sa-pet-predstavnika-na-svetski-kup/)

Srbiju će na Svetskom kupu u Kini predstavljatji pet strelaca, saopštio je danas Streljački savez Srbije (SSS).
Sastav je nešto izmenjen u odnosu na onaj koji je objavljen početkom septembra.
Bobana Momčilović Veličković, koja se plasirala za finale SK vazdušnim pištoljem je otkazala učešće na takmičenju, pauziraće tokom prvog dela sezone zbog zdravstvenih razloga.
Šansu umesto Bobane Momčilović Veličković dobila je Jasmina Milovanović.
Naime, Milovanovićeva, koja je na poslednjem ovogodišnjem SK u Rio de Žaneiru osvojila bronzu vazdušnim pištoljem, je bila prva „ispod crte“ kvalifikovanih takmičarki. Posle odustajanja koleginice iz reprezentacije naknadno uvrštena na listu učesnica.
Srbiju će na finale SK u Putjenu predstavljati: Zorana Arunović (vazdušni pištolj), Andrea Arsović (vazdušna puška), Jasmina Milovanović (vazdušni pištolj), Damir Mikec (vazdušni pištolj), Milenko Sebić (MK puška trostav).
Pravo učešće na turniru u Putjenu stekli su branioci zlatnih medalja sa prethodnog finala Svetskog kupa, održanog 2017, osvajači odličja na Svetskom prvenstvu u Čangvonu prošle godine i još 14 strelaca prema bodovima skupljenim na turnirima SK u 2018. i 2019. Računa se samo takmičenje na kome strelac skupio najviše bodova, poeni sa više turnira se ne sabiraju.
Prošle sezone finale SK nije održano, jer je odlučeno da se ubuduće završni turnir Svetskog kupa organizuje svake neparne godine, a ne svake sezone (kao što je to bilo od 1988. do 2017).
Andrea Arsović je plasman na finale obezbedila kao osvajač Kristalnog globusa za trijumf na finalu SK 2017. u Bolonji,  Zorana Arunović kao svetski vicešampion, a ostali srpski strelci na osnovu prikupljenih bodova.
Andrea Arsović i Damir Mikec će poslednju proveru pred turnir u Putjenu imati narednog vikenda na turniru „Salona kup“ u Solinu , kraj Splita, na kome će učestvovati nekoliko naših reprezentativaca. Uz Arsovićevu i Mikeca, Srbiju će predstavljati i Sanja Vukašinović, Milutin Stefanović,  Marija Malić, Duško Petrov…
