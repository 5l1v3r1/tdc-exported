
# Divočina v Letovicích. Opilý cizinec naboural do baru i plynovodního potrubí

Published at: **2019-11-04T11:59:00+00:00**

Author: **Petr Turek**

Original: [Deník.cz](https://www.denik.cz/nehody/divocina-v-letovicich-opily-cizinec-naboural-do-baru-i-plynovodniho-potrubi-20191104.html)

Poprvé boural krátce po výjezdu. „Alkoholem posilněný muž narazil při couvání do budovy, kde trávil večer,“ přiblížila v pondělí blanenská policejní mluvčí Lenka Koryťáková.
To řidiče ani nepřibrzdilo a při průjezdu prudkou zatáčkou k Zámecké ulici nezvládl řízení. „Vyjel mimo silnici, kde narazil do naskládaného plynovodního potrubí,“ pokračovala mluvčí.
Cizince zastavili až strážnici, a to kvůli tomu, že auto nesvítilo. „Dechová zkouška byla nekompromisní. V dechu muže odhalila více než dvě promile alkoholu,“ upozornila Koryťáková.
Řidič se také podle ní následně přiznal k tomu, že před jízdou pil alkohol. „Způsobená škoda byla předběžně vyčíslená na sedmdesát tisíc korun. Dopravní policisté muži odebrali řidičský průkaz a případem se dále zabývají,“ dodala mluvčí.
