
# Castel di Lama, esce dal bar e si sente male. Muore un giovane

Published at: **2019-11-04T23:24:18+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/ascoli/cronaca/morto-fuori-dal-bar-1.4870034)

Castel di Lama, 5 novembre 2019 - E’ entrato nel bar della stazione di servizio Tamoil lungo l’asse attrezzato a Villa Sant’Antonio a Castel di Lama, ha ordinato qualcosa da bere, ma quando è uscito è stramazzato a terra esanime. E’ morto così ieri sera un ragazzo di origini rumene sul cui decesso indaga la Questura di Ascoli. Una morte improvvisa dovuta probabilmente a cause naturali, ma la Procura della Repubblica vuole vederci chiaro, anche alla luce della giovane età della vittima e dunque ha disposto il sequestro della salma per disporre, probabilmente già questa mattina, l’autopsia chiarificatrice sulle cause del decesso.
L’uomo, di età inferiore ai 30 anni, sposato e padre di una bambina, era poco prima entrato nel locale per bere qualcosa; uscito, si è accasciato a terra. I presenti hanno immediatamente allertato il 118. Giunti in breve, i sanitari non hanno potuto che constatare il decesso. Sul posto personale della Questura, coi rilievi a carico della polizia scientifica. Al momento sembrerebbe che il decesso sia dovuto a cause naturali. Secondo i primi accertamenti della polizia, che ha contattato i familiari, il ragazzo, infatti, nei giorni scorsi non era stato bene, ha accusato una forte tosse, ma nulla faceva presagire la gravità della situazione precipitata ieri in serata con il decesso improvviso.
Iscriviti alla newsletterRimani sempre aggiornato sulle notizie nazionaliAccedi per Iscriverti
