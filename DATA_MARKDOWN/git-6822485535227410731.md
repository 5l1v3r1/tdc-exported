
# درخواست خانه سینما برای دیدار با رئیسی

Published at: **2019-11-02T12:35:00+00:00**

Author: ****

Original: [جامعه خبری تحلیلی الف](https://www.alef.ir/news/3980811088.html)

خانه سینما طی نامه‌ای خواهان دیدار فوری با رییس قوه قضائیه شد.
به گزارش الف به نقل از روابط عمومی خانه سینما، در این نامه آمده است:
«جناب آقای حجت‌الاسلام رئیسی، ریاست محترم قوه قضائیه
ما مطلع هستیم که حضرتعالی در دوره کوتاه مسئولیت ریاست قوه قضائیه با دشواری‌های جدی مواجه هستید. آیا مطلع هستید که سینمای ایران در مقام بازتاب‌دهنده صدا و تصویر مردم ایران با چه دشواری‌هایی روبه‌روست؟
اقدامات اخیر همکاران محترم شما امنیت و از آن مهم‌تر احساس امنیت شغلی اهالی سینما را دچار خدشه کرده است.
 ما با این پرسش بی‌پاسخ روبه‌رو هستیم که چه دست‌هایی مانع از این است که جامعه فرهنگی – هنری و خصوصاً فیلمسازان احساس آرامش نکنند؟ و چه دست‌هایی در پی گسترش و تشدید دوگانگی در حاکمیت فرهنگی کشور است؟
ما خواهان حاکمیت قانون بدون تفسیرهای یکسویه هستیم. مرجع قانونی تا کنون قوانین حاکم بر تأسیس و اداره وزارت فرهنگ و ارشاد اسلامی بوده و ما بر اساس آن عمل کرده‌ایم.
آیا این مرجعیت از وزارت فرهنگ و ارشاد اسلامی بر اساس " گزارش ناظران" به قوه قضائیه منتقل شده است؟
خواهان دیداری فوری با حضرتعالی هستیم تا در یک محیط متکی بر صدق بر حیثیت سینمای ایران تأکید کنیم و در پناه قانون خادم توسعه کشور و مانع گسترش تلقی دوقطبی در فضای فرهنگی و هنری کشور باشیم.»
