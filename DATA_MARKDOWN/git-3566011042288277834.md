
# ایستگاه رادیویی واشنگتن: 13 آبان دنیا را تغییر داده است/ نیویورک تایمز: سفارت سابق آمریکا اکنون در دست نیروهای بسیج است/ روزنامه صهیونیستی: پاسداران ایران از نقاشی‌های دیواری ضد آمریکایی رونمایی کردند

Published at: **2019-11-04T11:18:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544659.html/%D8%A7%DB%8C%D8%B3%D8%AA%DA%AF%D8%A7%D9%87-%D8%B1%D8%A7%D8%AF%DB%8C%D9%88%DB%8C%DB%8C-%D9%88%D8%A7%D8%B4%D9%86%DA%AF%D8%AA%D9%86--13-%D8%A2%D8%A8%D8%A7%D9%86-%D8%AF%D9%86%DB%8C%D8%A7-%D8%B1%D8%A7-%D8%AA%D8%BA%DB%8C%DB%8C%D8%B1-%D8%AF%D8%A7%D8%AF%D9%87-%D8%A7%D8%B3%D8%AA--%D9%86%DB%8C%D9%88%DB%8C%D9%88%D8%B1%DA%A9-%D8%AA%D8%A7%DB%8C%D9%85%D8%B2--%D8%B3%D9%81%D8%A7%D8%B1%D8%AA-%D8%B3%D8%A7%D8%A8%D9%82-%D8%A2%D9%85%D8%B1%DB%8C%DA%A9%D8%A7-%D8%A7%DA%A9%D9%86%D9%88%D9%86-%D8%AF%D8%B1-%D8%AF%D8%B3%D8%AA-%D9%86%DB%8C%D8%B1%D9%88%D9%87%D8%A7%DB%8C-%D8%A8%D8%B3%DB%8C%D8%AC-%D8%A7%D8%B3%D8%AA--%D8%B1%D9%88%D8%B2%D9%86%D8%A7%D9%85%D9%87-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C--%D9%BE%D8%A7%D8%B3%D8%AF%D8%A7%D8%B1%D8%A7%D9%86-%D8%A7%DB%8C%D8%B1%D8%A7%D9%86-%D8%A7%D8%B2-%D9%86%D9%82%D8%A7%D8%B4%DB%8C-%D9%87%D8%A7%DB%8C-%D8%AF%DB%8C%D9%88%D8%A7%D8%B1%DB%8C-%D8%B6%D8%AF-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%B1%D9%88%D9%86%D9%85%D8%A7%DB%8C%DB%8C-%DA%A9%D8%B1…)

بسیاری از احساسات ضد آمریکایی مردم در میان تشدید تنش‌ها بین تهران و آمریکا بر سرِ از هم‌گسستگی برجام و تحمیل تحریم‌های آمریکا بر ایران تا به امروز باقی مانده است. تسخیر سفارت آمریکا یکی از وقایع مهم انقلاب اسلامی بود که دنیا را تغییر داده است.
به گزارش شبکه اطلاع رسانی راه دانا؛ به نقل از "تیتریک"؛ روز 13 آبان که در تقویم با عنوان "روز مبارزه با استکبار" ذکر شده شامل 3 واقعه مهم در 3 دوره مختلف در ایران است.
این 3 واقعه تاریخی، تبعید امام خمینی (ره) به ترکیه در 13 آبان سال 1343، کشتار دانش آموزان در 13 آبان سال 1357 در دانشگاه تهران به دست رژیم پهلوی و تسخیر سفارت آمریکا در 13 آبان سال 1358 هستند که هر یک در جای خود تأثیر خاصی بر تاریخ و سرنوشت ایران داشته است.   رسانه های سراسر جهان به خصوص خبرگزاری های آمریکایی با انتشار تاریخچه و تصاویر مربوط به تسخیر لانه جاسوسی در 13 آبان سال 1358 به گونه ای این روز را یادآوری کرده و واکنش های متفاوتی نسبت به این واقعه داشتند.   در اینجا به تعدادی از این واکنش ها می پردازیم؛    
  ایستگاه رادیویی WFED در واشنگتن دی.سی، تسخیر سفارت آمریکا را یکی از وقایع مهم انقلاب اسلامی خواند و گفت برای کسانی که در آنجا بودند، خاطرات آن روز هنوز زنده است.
دانشجویان شبه نظامیِ ایرانی که چشمان گروگان ها را بسته بودند با در دست داشتن بنرهای ضد آمریکایی خواستار استرداد محمدرضا شاه پهلوی مخلوع شدند. برخی از آنها پرچم آمریکا را به آتش کشیدند و شعارهای "مرگ بر آمریکا" و "مرگ بر شاه" سر دادند.
 
مردم ایران نیز مداخله آمریکا در امور داخلی ایران را محکوم کردند. این رویداد، دنیا را تغییر داده است.
بسیاری از این احساسات ضد آمریکایی در میان تشدید تنش ها بین تهران و آمریکا بر سرِ از هم گسستگی توافق هسته ای سال 2015 ایران و تحمیل تحریم های آمریکا بر این کشور تا به امروز باقی مانده است.
ایرانی ها با ابراز خرسندی از ریشه کن شدن حضور آمریکا در کشور خود اذعان دارند که این کشور، دوستِ آنها نیست و دروغ می گوید. آنها معتقدند که اگر به آمریکا اجازه دهند، ایران را نیز مانند دیگر کشورهای منطقه غارت می کند.
 
بزرگترین روزنامه شمال کالیفرنیا به نام سان فرانسیسکو کرونیکل در مورد این روز نوشت: "از زمان پیروزی انقلاب اسلامی ایران در سال 1979 (1358) خشم مردم نسبت به آمریکا رو به افزایش بوده است، اما در ماه اکتبر زمانی که آمریکا شاهِ بیمار را برای معالجه پذیرفت این خشم به اوج خود رسید."
 
     
   
   
پس از چندین اعتراض، دانشجویان انقلاب اسلامی در 4 نوامبر سال 1979 به سفارت آمریکا حمله کردند و 98 نفر را گروگان گرفتند.
 
خبرگزاری آمریکایی اسوشیتدپرس با بیان تاریخچه ای از روز 13 آبان و حمله دانشجویان به سفارت آمریکا در تهران، تصاویری از داخل لانه جاسوسی و پوسترهای کار شده در آن را به نمایش گذاشت.
 
   
   
   
   
   
این رسانه آمریکایی از رهبر انقلاب اسلامی ایران نقل قول کرد: "مادامی که دولت و رژیم آمریکا به همان شرارت، دخالت، خباثت و رذالت در اقدامات خود ادامه می دهد، شعار "مرگ بر آمریکا" از مردم ایران شنیده خواهد شد. مرگ بر آمریکا یعنی مرگ بر حاکمان آمریکا که در این دوره به معنای مرگ بر ترامپ و بولتون و پمپئو است."
 
شبکه رادیویی آمریکایی صدای آمریکا (voa)، سفارت آمریکا در تهران را یادبودی از چهلمین سالگرد گروگانگیری آمریکایی ها در ایران دانست و با انتشار تصاویری از آن روزها و بیان جزئیات محوطه سفارت نوشت: "این رویداد با بازداشت 52 دیپلمات آمریکایی به مدت 444 روز آغاز شد. اکنون این سفارت در دست بسیج (شعبه داوطلب سپاه پاسداران انقلاب اسلامی) است و به عنوان موزه و فضایی برای گروه های دانشجویی از آن استفاده می شود."
 
این رسانه همچنین آدرس سفارت و نام فعلی و سابق خیابان های آن را نیز در خبر خود درج کرد و گفت این محوطه به نقاشی های ضد آمریکایی که روی آن کشیده شده مشهور است.
مقامات آمریکایی پیش از تسخیر کامل سفارت خود در تهران، حدود 70 نفر از کارکنان آن را کم کرده بودند.
 
روزنامه آمریکایی نیویورک تایمز درباره چهلمین سالگرد تسخیر سفارت آمریکا در تهران نوشت: "مُهر بزرگِ آمریکا در دیواره بیرونی محوطه سفارت از بین رفته است. این مجموعه دیپلماتیکی 27 هکتاری که توسط دانشجویان ایرانی تسخیر شد، اکنون در دست نیروهای بسیج است."
 
روزنامه ژاپن تایمز نوشت: "روی یکی از دیوارهای سفارت به فارسی شعار "مرگ بر آمریکا" (Down with America) نوشته شده است. پوستر دیگری روی دیوار وجود دارد که حروف موجود در USA را به مایک پمپئو وزیر خارجه آمریکا، ترامپ و جان بولتون مشاور سابق امنیت ملی کاخ سفید تشبیه کرده است."
 
وبسایت آمریکایی رادیو فردا نوشت: "پاسداران ایران در چهلمین سالگرد تسخیر لانه جاسوسی از نقاشی های دیواری ضد آمریکایی روی دیوارهای سفارت سابق آمریکا در تهران رونمایی کردند."
نقاشی های دیواری جدید توسط "حسین سلامی" فرمانده کل سپاه پاسداران انقلاب اسلامی رونمایی شد. این اقدام برای آمریکا که تشنه جنگ است حاوی پیام بود.
 
سردار سلامی در میان سخنرانی خود بر شکایت ایران علیه آمریکا تأکید نمود و این کشور را به 2 بار استفاده از تسلیحات هسته ای در ژاپن، منع کشورها به ویژه ایران از استفاده از منافع برنامه هسته ای غیر نظامی، نقض حقوق بشر و دموکراسی و حمایت از دیکتاتورهای روی زمین متهم کرد.
 
این رسانه به تفسیر 5 نقاشی دیواری در این مکان پرداخت و عکس یکی از این گرافیتی ها که صحنه گلِ ایران به آمریکا در جام جهانی 1998 بود را در گزارش خود منتشر کرد.
از سال گذشته که دونالد ترامپ از توافق هسته ای سال 2015 ایران (برجام) خارج شد و به طور یکجانبه تحریم هایی را بر ایران تحمیل کرد، تنش ها بین این دو کشور افزایش یافته است.
 
ایستگاه تلویزیونی آمریکایی NBC نیویورک، روزنامه انگلیسی دِیلی مِیل، روزنامه آمریکایی نِیوی تایمز، روزنامه چینی scmp نیز مشابه خبر اسوشیتدپرس را منتشر کردند.
 
روزنامه اینترنتی صهیونیستی تایمز آو اسرائیل نوشت: "نقاشی های دیواری ضد آمریکایی در سفارت سابق در ایران پاک شد. رئیس موزه با بیان اینکه این نقاشی ها باید به روز شوند قول داد که تصاویر جدید نیز کاملا ضد آمریکایی باشند."
روزنامه صهیونیستی جروزالم پست با بیان اینکه ایران با نقاشی های دیواری ضد آمریکایی جدید به گرامیداشت چهلمین سالگرد تسخیر لانه جاسوسی می پردازد، نوشت: "بسیج با استخدام هنرمندانی که به انقلاب اسلامی متعهد هستند، نقاشی های جدید را ترسیم کرد."
این نقاشی ها که توسط "حسین سلامی" فرمانده کل سپاه پاسداران انقلاب اسلامی رونمایی شد در کنار موضوعاتی چون "افول آمریکا و غرب" و "جنایت آمریکا در سراسر جهان و ایران" ارائه شده اند.
 
شبکه اجتماعی آمریکایی yahoo با بیان اینکه ایران از نقاشی های دیواری جدید ضد آمریکایی رونمایی کرده، برخی از این آثار را تفسیر کرد و گفت که این اقدام سمی در روابط ایران و آمریکا است.
 
شبکه تلویزیونی فرانسوی یورونیوز گفت که ایران چهلمین سالگرد تسخیر سفارت آمریکا در تهران را با نقاشی های دیواری ضد آمریکایی مانند پهپادی که مسافران ایرانی را بر فراز دریای خلیج فارس هدف قرار داد و "میکی ماوس" برگزار می کند.
 
کانال تلویزیونی لوکزامبورگ RTL با انتشار تصویری از یک گرافیتی که در آن یکی از دستان مجسمه آزادیِ آمریکا قطع شده اعلام کرد که ایران از نقاشی های ضد آمریکایی خود در سفارت سابق در تهران پرده برداری کرد.
 
کانال تلویزیونی وابسته به CNN نوشت که ایران به منظور گرامیداشت سالگرد تسخیر سفارت آمریکا در تهران در سال 1979 و گروگان گرفتن دیپلمات های آمریکایی از نقاشی های دیواری ضد آمریکایی رونمایی کرد.
 
انتهای پیام/
