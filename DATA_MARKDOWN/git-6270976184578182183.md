
# Якщо Німеччина ухвалить рішення про пом'якшення Газової директиви ЄС для Північного потоку-2 , воно буде оскаржене

Published at: **2019-11-07T14:00:15+00:00**

Author: **Daria Trokhimovich**

Original: [Рубрика](https://rubryka.com/2019/11/07/yakshho-nimechchyna-uhvalyt-rishennya-pro-pom-yakshennya-gazovoyi-dyrektyvy-yes-dlya-pivnichnogo-potoku-2-vono-bude-oskarzhene/)


        
          У разі ухвалення підготовленого представниками правлячої коаліції ФРН рішення, яке дасть змогу обійти обмеження нової Газової директиви ЄС для газопроводу “Північної потік-2”, його буде оскаржено.
        
      
Про це повідомив торговий представник України, заступник міністра розвитку економіки, торгівлі та сільського господарства Тарас Качка виступаючи на конференції “Торгові війни: мистецтво захисту”, яку організовала юрфірма “Ілляшев та партнери” у Києві 7 листопада.
“Таке рішення суперечить рішенням Єврокомісії та зобов’язанням Німеччини, а тому неодмінно буде оскаржене. Це може бути наша скарга, чи скарга Польщі і іншої країни”.
За його словами, така ініціатива призведе до довгострокових судових процедур, які заблокують роботу газопроводу.
В якості прикладу Тарас Качка нагадав про недавнє рішення Німеччини збільшити частку транспортування російського газу у трубопроводі Opal, яке згодом було скасоване в судовому порядку.
“По суті, увесь конфлікт навколо “Північного потоку-2” – це спроби зберегти застарілу модель газових відносин. Але час не стоїть на місці, Україна модернізується відповідно до нових енергетичних вимог та має переваги перед РФ. Натомість Росія прагне зберегти застарілу модель відносин – і це шлях у нікуди. Це динозавр, який пручається, але його кінець неминучий”,- додав він.
Раніше агентство Bloomberg повідомило, що представники правлячої коаліції ФРН – партій ХДС/ХСС і СДПН – підготували законопроект, який дасть змогу обійти обмеження нової Газової директиви ЄС для газопроводу “Північної потік-2”.
Оновлена директива передбачає, що частини трубопроводів, що йдуть із третіх країн, прокладені територією ЄС, включно з територіальними водами, мають відповідати вимогам, які застосовуються до внутрішніх трубопроводів ЄС.
Трубоукладення потоку завершено у водах РФ, Фінляндії та Швеції, а також здебільшого – у водах Німеччини. Роботи на обох берегових ділянках наближаються до завершення, пише, у свою чергу, проектна компанія Nord Stream 2 AG.
Засновником і власником контрольного пакета акцій акціонерного товариства “Північний потік-2” є “Газпром”. До будівельного консорціуму входять також французька Engie, австрійський OMV, британсько-нідерландська Royal Dutch Shell, німецькі Uniper і Wintershall.
