
# È italiana la foto del giorno scelta dalla Nasa

Published at: **2019-11-02T14:46:00+00:00**

Author: ****

Original: [Repubblica.it](https://www.repubblica.it/scienze/2019/11/02/news/e_italiana_la_foto_del_giorno_scelta_dalla_nasa-240079529/)

ROMA - Potrebbe essere un'immagine degna della Guerra dei mondi, quella in cui il bagliore azzurro di una cometa è quasi immerso nella luce rossastra di Marte, come quello di un'astronave appena partita alla conquista di altri pianeti: la foto scattata dall'astrofilo italiano Rolando Ligustri, dell'Unione Astrofili Italiani (Uai) si è aggiudicata il titolo di foto del giorno della Nasa per il primo ovembre, la cosiddetta Apod (Astronomy Picture of the Day).La luce azzurra è quella della cometa Siding Spring (C/2013 A1), ripresa da Ligustri nel suo passaggio ravvicinato a Marte, ma la tentazione di un parallelo con un'astronave era troppo forte per non fare riferimento al celebre romanzo nel quale lo scrittore inglese H.G. Wells raccontava nel 1897 l'invasione marziana della Terra e che aveva ispirato il programma radiofonico andato in onda alla radio americana CBS il 30 ottobre 1938, in cui Orson Welles interrompeva le trasmissioni per annunciare lo sbarco di un esercito alieno a Grovers Mill, in New Jersey. Alcuni ascoltatori credettero che fosse davvero in corso un'invasione dei marziani.Non è invece uno scherzo il successo riscosso nel 2019 dagli astrofili italiani, le cui foto per cinque volte hanno guadagnato il riconoscimento di foto del giorno della Nasa."L'anno 2019 sarà ricordato come un anno fortunato per l'astrofilia italiana", rileva la Uai citando gli astrofotografi Dario Giannobile, Marcella Giulia Pace e Giorgia Hofer. Per Ligustri, un veterano del settore, è il decimo riconoscimento del genere. Ligustri vive in Friuli e le comete sono i suoi soggetti preferiti. Ha cominciato a fotografarle nel 1986, con quella di Halley, e per catturare le immagini di questi fossili del Sistema Solare utilizza un sistema remoto e robotizzato che ha telescopi negli Stati Uniti e in Australia.
