
# Туск не балотуватиметься на посаду президента Польщі у 2020 році

Published at: **2019-11-05T22:11:00+00:00**

Author: ****

Original: [DT.ua](https://dt.ua/WORLD/tusk-ne-bude-balotuvatisya-na-post-prezidenta-polschi-do-2020-roku-328614_.html)

Колишній прем'єр-міністр Польщі Дональд Туск вважає, що навіть найпереконанішому в правильності своїх дій політику, який, однак, має за собою "шлейф" непопулярних рішень, не варто балотуватися на виборні посади - він не буде мати успіху. Саме тому сам Туск не збирається йти в президенти, хоча свої рішення на посаді прем'єра вважає хоч і болючими, але корисними для Польщі.
Президент Європейської ради та колишній прем'єр-міністр Польщі Дональд Туск заявив, що не балотуватиметься в президенти Польщі на виборах наступного року.
Про це повідомляє "Європейська правда" із посиланням на TVN24.
"Після глибоких роздумів я ухвалив рішення, що не балотуватимуся на майбутніх президентських виборах", - сказав у вівторок Туск.
Дональд Туск додав, що сьогодні оголошує це рішення через "терміновість". "І я не хотів би жодним чином перешкоджати опозиції у процесі вибору кандидатів", - заявив президент Європейської ради на зустрічі з журналістами в Брюсселі.
"Я вважаю, що ми можемо перемогти на цих виборах, але для цього потрібна кандидатура, яка не обтяжена багажем складних, непопулярних рішень, і я був обтяжений таким багажем ще з часів прем'єр-міністра. Тим більше, що я не збираюся заперечувати ці важкі рішення", - сказав Туск. Він підкреслив, що "буде рішуче підтримувати опозицію на цих виборах".
"Я використаю кожну можливість для подальшого зміцнення позицій Польщі в Європі та світі", - додав він.
Нагадаємо, Туск незабаром покине пост президента Європейської ради. Вибори президента Польщі мають відбутися в травні 2020 року.
Президент Польщі Анджей Дуда заявив, що побореться за другий термін.
Раніше повідомлялося, що Володимир Зеленський зустрівся у Польщі з главою держави Анджеєм Дудою, прем'єр-міністром Матеушем Моравецьким, спікером Сенату Станіславом Карчевським та представниками бізнесу. У Варшаві Зеленський повинен був зустрітися й з президентом США Дональдом Трампом, однак останній скасував свій візит до Польщі.
Як відомо, 1 вересня Зеленський взяв участь у меморіальних заходах у Варшаві з нагоди 80-ї річниці початку Другої світової війни та провів низку зустрічей з лідерами іноземних держав, які братимуть у них участь.
