
# Hradecká cyklověž k zemi, trutnovská se chytla. Novou bude mít Jaroměř

Published at: **2019-11-04T16:14:00+00:00**

Author: **Jan Braun**

Original: [Deník.cz](https://www.denik.cz/regiony/hradecka-cyklovez-k-zemi-trutnovska-se-chytla-novou-bude-mit-jaromer-20191104.html)

V České republice existuje patnáct cyklověží, tedy automatických zařízení, v nichž si lidé můžou 24 hodin denně uschovat bicykl, a to i na více dní. Mezi ně se už nepočítá cyklověž v Hradci Králové, která vznikla jako vůbec první v Evropě v roce 2013. Na svém nynějším místě nemůže zůstat kvůli demolici hotelu Černigov a podle vedení města poblíž vlakového nádraží nenašlo ani jiné vhodné místo. Rudolf Bernart ze společnosti Systematica, která věž vlastní, Deníku potvrdil, že v pondělí začne její demontáž. „Lidé se u ní zastavují, i když už je přes rok zavřená, a jsou z toho smutní. Zvykli si ji využívat,“ poznamenal Bernart.
Jako druzí v kraji postavili cyklověž v Trutnově, s devadesátiprocentní spoluúčastí Evropské unie. Město zaplatilo 1,2 milionu korun a první tři měsíce provozu mu přinesly příjemné zjištění. Lidé v ní během té doby zaparkovali více než 900 kol. Nejvíce to bylo v srpnu, kdy si lidé uložili v cyklověži 371 kol. V září to bylo 313 kol a v říjnu 237. Podle výrobce cyklověže Rudolfa Bernarta ze společnosti Systematica zařízení eviduje od srpna dokonce přes 1100 využitých pozic. Tato statistika zahrnuje i vícedenní vstupy, tedy období, kdy majitel uložil kolo na více dní.
„Taková čísla jsme z počátku ani nečekali,“ přiznal Ivan Adamec, starosta Trutnova. „Věděli jsme, že bude chvíli trvat, než si lidé zvyknou využívat bezpečného parkování svých kol. Výsledek za první tři měsíce nám však dělá radost. Přes zimu samozřejmě čísla klesnou, uvidíme, co ukáže cyklistická sezona v příštím roce,“ řekl Adamec.
Cyklověž pojme 118 jízdních kol, z toho 102 kol pro dospělé včetně elektrokol a 16 dětských kol. Na kole můžou lidé ponechat veškeré příslušenství, pověsit přilbu na řídítka a nechat například tašku s nákupem.
Trutnovská cyklověž je monitorována strážníky městské policie. „V případě jakýchkoliv problémů s parkováním stačí zavolat na linku 156. Už jsme řešili, že kolo nešlo zaparkovat nebo ho věž naopak nechtěla vydat. K ovládání cyklověže máme dálkový přístup, takže jsme občanovi vždy rychle pomohli,“ upřesnil Radek Svoboda, ředitel Městské policie Trutnov. „V sedmi případech se stalo, že zákazník ztratil lístek, a servisman přijel kolo vyndat,“ doplnil za firmu Rudolf Bernart. Podle něj je Trutnov typickým příkladem, jak bezpečně uložit ve městě elektrokolo, což řada lidí využívá.
Poplatek za zaparkování kola je 5 Kč na den, v případě vlastnictví In Karty od Českých drah zdarma.
Cyklověž u hradeckého Futura existuje od listopadu 2015. Ročně v ní lidé uloží zhruba 8000 kol. Cyklověž se skvěle chytla v Pardubicích, kde výrobce registruje měsíčně 3300 obsazených pozic. Od prosince ji bude mít i Jaroměř, umístěná bude na novém autobusovém terminálu vedle vlakového nádraží. V republice se připravuje stavba dalších osmi cyklověží.
