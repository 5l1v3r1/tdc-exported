
# Ситуація на Донбасі: 16 обстрілів, втрат немає

Published at: **2019-11-04T20:26:01+00:00**

Author: ****

Original: [Слово і Діло](https://www.slovoidilo.ua/2019/11/04/novyna/bezpeka/sytuacziya-donbasi-16-obstriliv-vtrat-nemaye)


        4 листопада на Донбасі в районі проведення операції ООС збройні формування Російської Федерації та її найманці 16 разів порушили режим припинення вогню.
      
Про це повідомляє пресцентр ООС.
Противник обстріляв позиції українських підрозділів із забороненої мінськими домовленостями артилерії калібру 122 мм, мінометів калібру 82 і 120 мм, озброєння БМП, гранатометів, великокаліберних кулеметів та іншої стрілецької зброї.
Шість обстрілів українських позицій російські окупаційні війська здійснили в районі відповідальності оперативно-тактичного угруповання Північ, а саме на околиці Новотошківського, неподалік Новолуганського, поблизу Хутора Вільний, в районі Кримського і двічі біля Троїцького.
«На час потужного обстрілу наших позицій російськими окупантами в районі Новотошківського дітей, які перебували в школі, евакуювали до бомбосховища. Жертв серед цивільного населення немає! Після закінчення обстрілу навчання продовжилося», - йдеться в повідомленні.
У районі відповідальності оперативно-тактичного угруповання Схід противник здійснив десять обстрілів по позиціях Об'єднаних сил, а саме чотири рази неподалік Водяного, два рази поблизу Мар'їнки, біля Красногорівки, поблизу Харчовика, неподалік Старогнатівки, в районі Гнутового.
«Протягом поточної доби втрат внаслідок обстрілів серед особового складу Об'єднаних сил немає», - йдеться в повідомленні.
Також в пресцентрі відзначили, що тривають заходи в області розведення №2 в районі населеного пункту Золоте-4 Луганської області.
«Проходить технічне обстеження, розмінування доріг та узбіч, очищення місцевості забрудненої вибухонебезпечними предметами (за графіком триватиме до 9 листопада)», - йдеться в повідомленні.
Раніше в ОБСЄ назвали кількість убитих мирних жителів Донбасу з початку року.
Хочете обговорити цю новину? Долучайтеся до телеграм-чату CHORNA RADA
