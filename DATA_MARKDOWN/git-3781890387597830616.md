
# หญิง-ธิติกานต์ เห็น 'เรนเจอร์' แล้วใช่เลย(คลิป)

Published at: **2019-11-03T01:00:00+00:00**

Author: ****

Original: [เดลินิวส์](https://www.dailynews.co.th/it/739644)


        หญิง-ธิติกานต์ ไต้ไธสง นักร้องลูกทุ่งสาวเสียงหวานค่ายอาร์สยาม มาเยี่ยมถึงบ้าน “เดลินิวส์” วันนี้ไม่ได้มาเปิดตัวผลงานเท่านั้น แต่ได้นำพาหนะคู่ใจ “ฟอร์ด เรนเจอร์” รถกระบะที่ไปไหนไปกันลุยได้ทุกเส้นทาง
      
หญิง-ธิติกานต์ ไต้ไธสง นักร้องลูกทุ่งสาวเสียงหวานค่ายอาร์สยาม มาเยี่ยมถึงบ้าน “เดลินิวส์” เลยได้อัพเดทเพลงล่าสุดที่ปล่อยออกทางช่องยูทูบ เปิดตัวเพลงคัพเวอร์ใหม่ “ล้างใจ” ของ “เอ-อนันต์ บุนนาค”  หญิงบอกขำ ๆ ว่ายอดวิวใกล้ล้านวิวแล้วขาดอีกแค่ 5 แสนหย่อน ๆ เท่านั้น!...เอ้า!บรรดาแฟน ๆ กดเข้าไปชม ไปฟังให้กำลังใจกันหน่อย
วันนี้ไม่ได้มาเปิดตัวผลงานเท่านั้น แต่ได้นำพาหนะคู่ใจ “ฟอร์ด เรนเจอร์” สีเทา-ดำ รถกระบะที่ไปไหนไปกันลุยได้ทุกเส้นทาง เรียกว่าแค่เห็นก็หลงรักต้องซื้อมาขับให้ได้ ด้วยรูปร่างหน้าตาบึกบึนหล่อมาแต่ไกล นอกเหนือจากรูปลักษณ์ภายนอกยิ่งอยู่ด้วยกันมาเกือบ 2 ปียิ่งชนะใจแบบขาดลอย โดยเฉพาะสมรรถนะ แม้เป็นผู้หญิงบอบบางที่ขับรถกระบะ แต่ก็พอบอกได้ว่ารถคันนี้ไม่ธรรมดา เวลาขับไปไหนสบายเหมือนขับรถเก๋ง พวงมาลัยเบา เครื่องยนต์เร่งได้ดังใจขึ้นเขาลงห้วยก็ไม่ใช่ปัญหา
ด้วยงานแสดง งานร้องเพลงที่เราต้องเดินทางไปทุกที่ ๆ มีแฟนรอคอยฟังเพลงรอพบกับเราดังนั้นหญิงก็ต้องไปให้ถึง รถคันนี้ลุยมาทุกเส้นทาง ไกลที่สุดก็จังหวัดสุราษฎร์ธานี ต้องขอบอกเครื่องยนต์ขนาด 2.2 ลิตรประหยัดน้ำมันมาก ส่วนอุปกรณ์ภายในรถใช้งานง่าย เบื้องต้นได้ศึกษาบ้างพอคุ้นชินก็ไปด้วยกันได้สบาย ส่วนภายนอกก็มีเสริมให้หล่อมากขึ้นอีกด้วยการทำกระจังหน้า ล้อแม็กใหม่และสติกเกอร์ โดยรวมก็ออกมาดูหล่อเท่อย่างที่เห็นส่วนสิ่งของที่ต้องมีอยู่ในรถเวลาที่ต้องออกไปทำงาน คือกล่องไมค์ที่ใช้ร้องเพลง เครื่องมิกซ์เสียงซึ่งบางแห่งหรือบางงานไม่มีอุปกรณ์เหล่านี้ให้ เราก็ต้องนำติดตัวไปด้วยเพื่อให้งานเพลงออกมาฟังไพเราะยิ่งขึ้นไปอีกและทำให้บรรดาแฟน ๆ ที่ได้ฟังเพลงของหญิงมีความสุขมากขึ้น นอกจากนั้นก็เป็นสายชาร์จโทรศัพท์อย่างน้อย 2-3 เส้น เท่านั้นยังไม่พอต้องมีในกระเป๋าอีก สรุปว่าต้องพกสายชาร์จร่วม 10 เส้นแต่มีโทรศัพท์เพียง 2 เครื่องเท่านั้น
นอกจากนี้ยังมีเครื่องมือแก้ง่วงเวลาขับรถไกล ๆ อย่างเมล็ดทานตะวันแทะไปขับรถไปก็ได้ หากง่วงมากกว่านั้นหญิงบอกว่าวิธีแก้ได้ชะงัดคือเปิดวิทยุฟังเรื่องผีอันนี้แซ่บสุด ๆ ทำให้ตื่นได้ตลอดทาง ส่วนการเลือกรถสีเทา-ดำก็เข้ากันโทนขรึมตามเฉดสีเสื้อผ้าแต่งตัวปกติที่ใช้แนวเทา ๆ ดำ ๆ อยู่แล้วเพราะเชื่อว่าแต่งตัวแบบนี้เราจะสวยขึ้น ซึ่งการขับรถสีเดียวกันก็ยิ่งสวยขึ้นไปอีก สำหรับเลขทะเบียนที่มีเลข 6551 นั้นถือว่าเลขที่ถูกโฉลกใช้แล้วดีมีงานมีเงินหญิงบอกถึงรถในฝันในนิยามของหญิงว่าต้องเป็นรถที่ซื้อมาแล้วคุ้มค่าเงิน ใช้งานเต็มประสิทธิภาพ หญิงไม่ซื้อรถด้วยอารมณ์แค่อยากได้เท่านั้น ส่วนคันที่มอง ๆ ไว้คือรถครอบครัว เช่น โตโยต้า อัลฟาร์ด เพราะเราสามารถพาสมาชิกทั้งครอบครัวเดินทางไปพร้อม ๆ กันได้ แถมพ่อแม่นั่งสบายนี่คือโจทย์แต่ยังขอเวลาเก็บหอมรอมริบอีกสักระยะหนึ่ง.
