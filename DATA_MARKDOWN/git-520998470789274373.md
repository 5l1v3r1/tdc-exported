
# Найкращим тренером 19-го туру в другій лізі став наставник ФК Буковина

Published at: **2019-11-06T09:50:00+00:00**

Author: ****

Original: [Погляд](https://pogliad.ua/news/sport/naykraschim-trenerom-19-go-turu-v-drugiy-lizi-stav-nastavnik-fk-bukovina-379889)

Всеукраїнське об'єднання тренерів з футболу проаналізувало підсумки чергового туру в українській першій і другій лігах і назвало найкращих тренерів.
Найкращим тренером 19-го туру в другій лізі став наставник чернівецької «Буковини» Степан Маковійчук. Нагадаємо, що наприкінці минулого тижня «Буковина» перемогла на виїзді хмельницьке «Поділля» (1:0) та залишила останню сходинку групи «А». 
Як пише fcbukovyna.com, Степан Маковійчук отримав від експертів середній бал 4,4.

        1. Номінальний результат команди – 5 
        (важливість, несподіваність, сила суперника, історична й турнірна складова)
      
Останнє місце неабияк мотивувало буковинців, до того ж, суперник – досить гідний: «Поділля» було в п’ятірці найкращих, мало досить переконливі показники в цьому чемпіонаті, в першому колі виграло в Чернівцях із розгромним рахунком і вже три матчі не знало поразок у матчах із цим суперником. А сама «Буковина» в Хмельницькому не вигравала 24 роки – від 1995-го.

        2. Труднощі в вишикуванні та керуванні підопічними – 4 
        (травмовані/дискваліфіковані, особливі обставини)
      
Обидві команди мали кадрові складнощі. По-перше, це дискваліфікація основних захисників (Воловик у господарів, Полянський – у гостей). По-друге, «Поділля» страждало від наслідків захворювання, яке відправило на лікарняний відразу кількох гравців. По-третє, сама «Буковина» напередодні через складну ситуацію втратила кількох гравців. Перед виїздом у Хмельницький в клубі залишалося всього 15 гравців, реально доступних тренерові в цьому матчі – 14.

        3. Майстерність в роботі з кадрами – 5 
        (гравці, використані не на своїх звичних позиціях та несподівані, але успішні нові обличчя у складі)
      
Тренерський штаб буковинців працював у екстремальних умовах, фактично не маючи не тільки якісного, а навіть кількісного вибору. У Хмельницькому відсутність найдосвідченішого центрбека Полянського гості компенсували переведенням у захист універсала середини поля Понедельника, а на його місце перевели номінального лівого лінійного Сантрапинських (зліва у захисті вийшов номінальний вінгер Сивка). А замість Ходаковського праворуч у півзахисті з перших хвилин вийшов Іванченко.

        4. Тренерська майстерність – 5 
        (різноманіття тактик, зміни по ходу матчу, використання людського фактору)
      
Номінальна схема «Буковини» – 4-4-2, в цій грі – 4-1-4-1, але при цьому, звичайно, маємо на увазі величезну обмеженість вибору в тренерів і необхідність використовувати гравців не на їхніх оптимальних позиціях, а також практично повну відсутність підсилення з лави запасних, а отже – неможливість керувати грою через заміни. Якби господарі не залишилися в меншості на досить великий відрізок гри, це зіграло б свою негативну роль.

        5. Накопичувальний критерій – 3 
        (якщо команда під керівництвом тренера кілька турів поспіль демонструє чіткий прогрес, постійне поліпшення результатів, тренерські новинки)
      
Про якісь серії відносно команди-аутсайдера не випадає говорити – виступи «Буковини» все ще нестабільні, не вистачає кадрового потенціалу та матеріального підґрунтя. Втім, є дві обставини. На виїзді чернівчани не програють вже майже місяць (4 очка за цей час), та й після провального літнього відрізку команда почала набирати очки й дещо вирівнялася порівняно з іншими учасниками ліги. 
Наставник чернівецької «Буковини» Степан Маковійчук також визнаний тренером туру за версією Sport Arena. А ось капітан чернівецької команди Тарас Сивка за версією Sport Arena потравив у символічну збірну 19-го туру на позиції лівого захисника.
