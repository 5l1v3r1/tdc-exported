
# Трагедія в Прилуках: сьогодні поховають підлітка, якого знайшли мертвим на залізничній колії

Published at: **2019-11-05T09:31:31+00:00**

Author: ****

Original: [ГЛАВКОМ](https://glavcom.ua/country/criminal/tragediya-v-prilukah-sogodni-pohovayut-pidlitka-yakogo-znayshli-mertvim-na-zaliznichniy-koliji-637764.html)

У Прилуках Чернігівської області сьогодні поховають 14-річного Дениса Чаленка, знайденого 29 жовтня мертвим на залізничних коліях.
Про це у спільноті «Підслухано/Прилуки» мережі Facebook повідомив дядько загиблого Анатолій Ільєнко.
«Сьогодні о 12-й годині відбудеться прощання з нашим рідним Денисом Чаленком, який став жертвою жорстокого вбивства. Давайте всі разом проведемо цю світлу дитину в останню путь з честю», - написав він.
Як відомо із заяв правоохоронців, 4 листопада в Києві була проведена незалежна експертиза тіла хлопця, яка має встановити причину його смерті.
Як повідомляли ЗМІ, за попередньою версією поліції, 29 жовтня хлопця збив дизель-потяг «Ніжин – Гребінка». Проте батьки з цим категорично не погодились. Батько школяра сам провів розслідування, яке засвідчило, що його сина вбили, а тіло притягнули на колії. Про те, що підліток лежав там уже мертвий і холодний, розповів і машиніст, який витягував Дениса з-під поїзда. У місті поповзли чутки, що до вбивства хлопця причетні четверо осіб, серед яких - діти працівників судів та правоохоронців. А вбили Дениса за те, що він заступився за дівчину. Відомо, що перед смертю хлопець повідомив батькові, що отримує смс із погрозами розправи від одного хлопця і показав його фотографію.
Позиція прилуцьких правоохоронців, які відмовлялися об’єктивно розслідувати справу, сколихнула громадськість, і вона влаштувала акцію протесту під стінами місцевого відділу поліції. В результаті його начальника відсторонили від роботи й призначили нового. Батькам і жителям Прилук пообіцяли проведення повторної експертизи. Справу під особистий контроль узяв керівник Нацполіції України Ігор Клименко.
За інформацію сектору комунікації поліції Чернігівської області, учора, 4 листопада, т.в.о. начальника Прилуцького відділу поліції Сергій Сторожук зустрівся з місцевою громадою та розповів, на якому етапі перебуває розслідування смерті підлітка та що зроблено в рамках розслідування кримінального провадження. Наступну зустріч Сторожук пообіцяв провести у четвер, сподіваючись на той час уже мати результати судово-медичної експертизи.
Попередня правова кваліфікація, за якою було відкрито провадження - ч.3 ст.276 Кримінального кодексу України (порушення експлуатації залізничного транспорту, що спричинило загибель людей).
Усі матеріали резонансної справи передані до Головного слідчого управління, де їх вивченням займається група досвідчених слідчих.
