
# آمریکا کمک نظامی به لبنان را به حال تعلیق درآورد

Published at: **2019-11-01T16:31:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543917.html/%D8%A2%D9%85%D8%B1%DB%8C%DA%A9%D8%A7-%DA%A9%D9%85%DA%A9-%D9%86%D8%B8%D8%A7%D9%85%DB%8C-%D8%A8%D9%87-%D9%84%D8%A8%D9%86%D8%A7%D9%86-%D8%B1%D8%A7-%D8%A8%D9%87-%D8%AD%D8%A7%D9%84-%D8%AA%D8%B9%D9%84%DB%8C%D9%82-%D8%AF%D8%B1%D8%A2%D9%88%D8%B1%D8%AF)

دولت آمریکا کمک‌های نظامی خود به لبنان را بنا به خواسته رژیم صهیونیستی به حال تعلیق درآورده است.
به گزارش شبکه اطلاع رسانی راه دانا؛ دو مسئول آمریکایی، شب گذشته به خبرگزاری «رویترز» خبر دادند که دولت «دونالد ترامپ» رئیس‌جمهوری آمریکا تصمیم گرفته است 105 میلیارد دلار از کمک‌های نظامی به لبنان را به حال تعلیق درآورد؛ اقدامی که دو روز بعد از استعفای «سعد الحریری» نخست‌وزیر لبنان صورت می‌گیرد.
این دو مسئول آمریکایی، که نخواستند هویت‌شان فاش شود، تصریح کردند، وزارت خارجه آمریکا به کنگره اطلاع داده است که دفتر بودجه کاخ سفید و شورای امنیت ملی تصمیم گرفته‌اند این کمک‌های نظامی به لبنان، که با هدف تقویت امنیت در این کشور صورت می‌پذیرفت، را به حال تعلیق درآورند.
این منابع دلیل چنین تصمیمی را اعلام نکرده‌اند ولی طبق گفته یکی از مسئولان مذکور، وزارت خارجه آمریکا نیز دلیل این اقدامش را به کنگره توضیح نداده است.
چنین تصمیم خصمانه دولت ترامپ در شرایطی اتخاذ می‌شود که رسانه‌ها گزارشی منتشر کرده‌اند مبنی بر این‌که مسئولان اسرائیلی پیام‌های به طرف‌های بین‌المللی درباره تظاهرات در لبنان ارسال کرده‌اند و کمک‌های نظامی به این کشور را مشروط به بررسی موشک‌های نقطه‌زن حزب‌الله عنوان کرده‌اند.
صهیونیست‌ها در این پیام، که بعد از استعفای الحریری، منتشر شده است اعلام کرده‌اند که «هرگونه کمک به برقراری ثبات سیاسی در لبنان، در سایه تظاهرات اعتراضی در این کشور، بایستی مشروط به بررسی مساله موشک‌های نقطه‌زن ایرانی در لبنان باشد».
منبع: تسنیم
