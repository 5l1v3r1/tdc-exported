
# El rei adverteix Catalunya i Sánchez promet extradir Puigdemont: les claus del dia, amb Antoni Bassas (05/11/2019)

Published at: **2019-11-05T07:11:42+00:00**

Author: ****

Original: [Ara.cat](https://www.ara.cat/media/claus-del-dia-Antoni-Bassas_0_2338566195.html)

1. Milers de persones protesten contra la presència del rei Felip de Borbó a Barcelona. Un desplegament policial de centenars d’efectius va blindar l’acte de la Fundació Princesa de Girona. Alguns dels manifestants van molestar els convidats que volien entrar al Palau de Congressos, a la Diagonal, que va tornar a estar tallada unes quantes hores. El regidor de l’Ajuntament de Barcelona Josep Bou va ser escopit i es van cremar retrats del rei.
A l’interior, Felip VI, que va ser ovacionat, va advertir que Catalunya és: “Una realitat en la qual no hi poden tenir cabuda ni la violència, ni la intolerància, ni el menyspreu als drets i a les llibertats dels altres”.
Per cert, ahir, la princesa Elionor, de 14 anys, va fer el seu segon discurs oficial i va parlar en un excel·lent català: “Des de ben petites, a la meva germana, la infanta Sofia, i a mi, els nostres pares ens han parlat de Girona i de Catalunya, sempre amb veritable afecte. Com a princesa de Girona vull honrar la Fundació com es mereix i portar amb orgull el seu nom per tot Catalunya, per la resta d’Espanya i per tot el món”.
La família reial continua aquest matí a Catalunya.

        Òmnium demana a Colau que retiri els privilegis del rei sobre el Palauet Albéniz
      
2. Aquesta nit s’ha celebrat el debat a cinc de candidats a la presidència del govern espanyol. Catalunya ha estat el tema central del debat. Pedro Sánchez ha promès que extraditarà el president Puigdemont: “I aquesta influència la seguirem reclamant. Que la justícia espanyola es proclami tan dins com fora de les nostres fronteres. A vostè, senyor Casado, se li va fugar Puigdemont i jo em comprometo avui, aquí, a tornar-lo a Espanya i que rendeixi comptes davant la justícia espanyola”.
Que se sàpiga, l’extradició del president dependrà dels jutges. Per la seva part, Casado, atenció, ha dit que Pedro Sánchez ja sabia la sentència del Suprem als presos polítics abans que es fes pública: “Jo que soc senyor, no desvelaré converses privades que he tingut amb Pedro Sánchez, però ell sabia perfectament les sentències del TC que tindrien lloc en plena campanya electoral. No només la de Franco, també la del TC sobre els sediciosos a Catalunya”.
Pablo Iglesias va ser l’únic que va parlar de la necessitat de diàleg amb Catalunya, a la qual va definir com a nació: “Crec que tots vostès saben, encara que estem en campanya electoral, que el tema de Catalunya només es pot resoldre amb diàleg, amb sentit comú i amb mà esquerra”.
Rivera va ensenyar un tros de panot de les voreres de Barcelona que, segons ell, era dels incidents. Sobre el debat, no es perdin l’article d’Ekaizer d’avui: Mentre duri la guerra...contra Catalunya, i l’anàlisi de Mònica Planas: Un debat en blanc i negre. Les notes de l’ARA, Sánchez incòmode, Casado agressiu, Abascal ignorat, Rivera pressionat, Iglesias tranquil.
3. Obrim Societat explicant que el Pacte contra la segregació escolar comença a prendre forma: la nova normativa d’admissió d’alumnes valorarà la renda i la formació de les famílies i protegirà els centres més vulnerables. L’única pega del decret és que depèn d’una millora dels pressupost que no està garantida.
4. A Cultura trobareu la crònica de Xavier Cervantes sobre la presència a Barcelona d’ Isabel Allende per recollir el premi Barcino de Novel·la Històrica a l’Ajuntament de Barcelona. I també podeu llegir la crònica de l’acte d’ahir a l’Institut Cervantes de Madrid, dedicat a la poesia de Joan Margarit.
5. I als esports, avui, a les set menys cinc de la tarda, Barça-Slavia de Champions al Camp Nou. Òscar Garcia junyent ja és el nou entrenador del Celta i Josep Lluís Merlos parla dels germans Màrquez, campions del món en les seves respectives categories motociclístiques. “Son màquines de pilotar tan perfectes, que de vegades no semblen humans. Sort que sempre riuen per confirmar-ho. O per desmentir-ho”.
