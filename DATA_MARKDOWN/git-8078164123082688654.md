
# L’Inter contro il Dortmund ha bisogno che Lukaku si sblocchi

Published at: **2019-11-04T22:00:00+00:00**

Author: **Alessandro Bocci, inviato a Dortmund**

Original: [Corriere della Sera](https://www.corriere.it/sport/calcio/coppe/champions/notizie/inter-contro-dortmund-ha-bisogno-che-lukaku-si-sblocchi-4d18a4c2-ffac-11e9-86c6-d2f1a0d8af2e.shtml)

Romelu Lukaku vuole rompere l’incantesimo nello stadio della Vestfalia, che ha spianato all’Italia di Lippi la strada verso la finale Mondiale di Berlino nel 2006. Il belga ha segnato nove reti in campionato, sei nelle ultime quattro partite dopo la sosta per le Nazionali, ma è ancora all’asciutto in Europa. La missione, adesso, è semplice: sbloccarsi in Champions League per aiutare l’Inter a qualificarsi negli ottavi. L’Inter, stasera, si gioca un pezzo di stagione. Per riuscire nell’impresa i nerazzurri dovranno vincere nella tana infuocata del Borussia. Potrebbe bastare anche un pareggio per tenere i tedeschi dietro, ma Conte sa che bisogna essere ambiziosi e puntare al traguardo massimo. Non sarà semplice.
A Dortmund fa freddo, ma dentro il Westfalen stadion la temperatura diventerà altissima e il muro giallo, la curva dei tifosi, farà un tifo d’inferno. Lukaku però non è il tipo che si spaventa. E’ anche per giocare partite così che l’Inter lo ha preso. I suoi ultimi gol in Champions sono vecchi otto mesi e non sono stati banali: di fatto, con una doppietta nella prima mezzora al Parco dei Principi, ha messo la parola fine all’avventura parigina di Gigi Buffon. Dal Manchester United all’Inter, la Champions resta la vetrina più ambita del centravanti che è il simbolo dell’Inter contiana, cuore, anima e volontà. Lukaku non ha sempre giocato benissimo, ma non ha paura di sporcarsi le mani al servizio dei compagni ed è diventato letale. Contro i gialloneri dovrà essere il punto di riferimento, il simbolo di una squadra che ha fame. La sua missione sarà tripla: lanciare l’Inter nell’olimpo europeo, impegnare allo spasimo la difesa dei tedeschi, ridurre la pressione nei momenti (lunghi) in cui il Borussia spingerà a tutta e i nerazzurri dovranno soffrire.
Conte è stato chiaro: “Vogliamo giocare una partita verticale e offensiva”. Lukaku è pronto. In trasferta, sinora, ha avuto un rendimento eccezionale con 7 reti in 6 partite. La Champions è la prossima missione. Il momento è cruciale. Una vittoria potrebbe quasi chiudere i giochi. Lukaku non intende perdere l’occasione, peraltro sotto gli occhi di Bobone Vieri, uno che ha fatto la storia dell’Inter morattiana e che è arrivato lunedì sera a Dortmund per commentare la partita. Anche Aldo Serena, altro bomber dei vecchi tempi, pure lui con un passato nell’Inter, spierà con attenzione il centravanti del momento. Lukaku è pronto alla recita, insieme a Lautaro Martinez. La coppia cresce e l’attacco dell’Inter migliora partita dopo partita. Conte, dopo la rifinitura, ha catechizzato il gruppo: “Bisogna vincere”. La squadra ormai ha un’identità precisa. Sa gestire le partite ed è forte dentro, nell’anima, come ha dimostrato a Bologna, ribaltando per la prima volta in stagione il risultato. La vittoria dell’andata, sofferta ma meritata, ha aperto ai nerazzurri la possibilità di entrare tra le magnifiche sedici d’Europa. Ma avere ragione del Borussia Dortmund per la seconda volta in pochi giorni non sarà facile. I tedeschi, nell’ultima partita con il Wolfsburg, vinta 3-0, hanno fatto riposare diversi titolari e sanno che devono battere l’Inter a tutti i costi. Novanta minuti di fuoco. Ma con un gigante per amico. Lukaku è pronto alla battaglia.
