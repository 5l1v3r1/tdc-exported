
# Головні новини четверга і ночі: перше зняття недоторканності, незаконне збагачення, найкращий президент

Published at: **2019-11-01T06:00:38+00:00**

Author: ****

Original: [Українська правда](https://www.pravda.com.ua/news/2019/11/1/7230669/)

Рада зняла недоторканність з депутата Дубневича і повернула кримінальну відповідальність за незаконне збагачення — новини, які були актуальні 31 жовтня.

        Про Дубневича
      
Верховна Рада дозволила притягнути до кримінальної відповідальності депутата з групи "За майбутнє" Ярослава Дубневича — за проголосували 332 депутати. Слідство вважає нардепа організатором корупційної схеми із заволодіння 93 млн грн Укрзалізниці.
Після цього Генеральний прокурор Руслан Рябошапка вручив Дубневичу підозру.

        Про незаконне збагачення
      
Верховна Рада проголосувала за повернення в Кримінальний кодекс статті, яка передбачає покарання за незаконне збагачення. За відповідний законопроект проголосували 259 нардепів.

        Про Трампа
      
Президент Сирії Башар Асад заявив, що Дональд Трамп є найкращим президентом у історії США.

        Про телеграм-канал "Української правди"
      
Щойно стало відомо, що у "Української правди" є новинний телеграм-канал "УП. Стрічка". На нього вже підписалося більше двох тисяч людей і кількість підписників стрімко зростає.
Як повідомляють наші джерела, на каналі оперативно публікують найважливіші та найцікавіші новини з України та світу. Один зі співрозмовників УП дуже радив підписатись на цей канал.

        Про інші важливі новини
      
Голова фракції "Слуга народу" Давид Арахамія вважає, що Богдан Яременко має покинути посаду голови комітету Верховної Ради з зовнішньої політики та міжпарламентської співпраці.
Польська автокефальна православна церква звернулась до патріарха Константинопольського Варфоломія із заявою про невизнання Православної церкви України.
Палата представників США ухвалила пакет основних правил в рамках процедури імпічменту президента Дональда Трампа.
Будапешт зняв своє вето із ухвалення заяви комісії Україна-НАТО, оскільки в останній момент угорські пропозиції до документа було враховано.
Додаткова токсикологічна експертиза виявила медичний препарат клозапін в організмі співробітника Адміністрації президента Олександра Бухтатого, якого знайшли мертвим 14 березня.
