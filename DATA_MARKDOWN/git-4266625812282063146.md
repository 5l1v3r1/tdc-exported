
# На Закарпатті біля кордону затримали 12 нелегалів

Published at: **2019-11-04T09:58:00+00:00**

Author: ****

Original: [ZIK.UA](https://zik.ua/news/2019/11/04/meshkanets_zakarpattya_namagavsya_perepravyty_12_nelegaliv_na_terytoriyu_1682979)


        У селі Горонглаб Берегівського району на відстані 300 метрів від державного кордону України прикордонники виявили групу іноземців, які мали намір перетнути кордон у супроводі закарпатця.
      
Про це повідомляє пресслужба Нацполіції.
«3 листопада близько 18.35 на лінію «102» надійшло повідомлення від працівників Державної прикордонної служби про те, що їхнім нарядом за 300 метрів від лінії державного кордону затримано групу мігрантів», – йдеться у повідомленні.
Як зазначається, на місце події виїхала слідчо-оперативна група Берегівського відділу поліції. З’ясовано, що групу іноземців супроводжував 36-річний житель м. Берегово. Мігранти не мали при собі жодних документів, які б засвідчували їхню особу чи давали право перебувати на території нашої держави.
У поліції додали, що в діях закарпатця вбачаються ознаки кримінального правопорушення, передбаченого статтею 332 Кримінального кодексу України (Незаконне переправлення осіб через державний кордон України). Зараз з чоловіком працюють поліцейські.
Іноземців доставлено до пункту тимчасового тримання нелегальних мігрантів Мукачівського прикордонного загону. У поліції з’ясовують причини та обставини їхнього перебування на території Закарпаття.
Нагадаємо, поліція Бельгії виявила 12 незаконних мігрантів, які ховалися в кузові вантажівки-рефрижератора, в якому перевозили овочі і фрукти.
