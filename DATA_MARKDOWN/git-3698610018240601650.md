
# У районах розведення створюються не сірі, а безпекові зони – командувач ООС

Published at: **2019-11-04T17:20:00+00:00**

Author: ****

Original: [DT.ua](https://dt.ua/UKRAINE/u-rayonah-rozvedennya-stvoryuyutsya-ne-siri-a-bezpekovi-zoni-komanduvach-oos-328449_.html)

Розведення військ не є відступом української армії, а після відведення українських військових на позиції 2016 року залишиться не "сіра зона", а район безпеки, наголосив на брифінгу у Краматорську командувач операцією Об'єднаних сил Володимир Кравченко.
"Наголошую, що розведення військ - це не відступ української армії, особливо як пишуть ЗМІ, по всій лінії фронту. Наразі мова йде про розведення на ділянці протяжністю до 3 км, тоді як загальна протяжність лінії розмежування становить понад 400 км. До того ж розведення відбувається дзеркально з ворожої сторони", - зазначив він.
Після відведення військових у населених пунктах залишаються українські поліцейські, нацгвардійці та прикордонники, які несуть службу в посиленому режимі, "створюється не "сіра зона", а район безпеки".
"Люди не залишаються беззахисними, не опиняються ні в яких "сірих зонах". Жителі Золотого-4 були й залишаються під контролем України... Свої обов'язки виконують і виконуватимуть представники Нацполіції, Нацгвардії України та Держприкордонслужби, а також місцевої влади", - цитує Кравченка "Укрінформ". Додатково мирним мешканцям допомагають гуманітарні місії Червоного Хреста, Карітас та інші.
Говорячи про дзеркальність та відстані розведення, Володимир Кравченко пояснив, що війська відводяться менше ніж на кілометр з обох сторін, щоб зменшити можливість ведення прицільного вогню зі стрілецької зброї.
Бойовики теж відійшли на визначені позиції, ситуація в районі розведення контрольована, запевняє він. Водночас Кравченко спростував заяви підконтрольних окупантам ЗМІ про нібито зайняття українських позицій під час розведення.
За його словами, розведення на першій ділянці в Станиці Луганській влітку цього року було успішним. Нині триває розведення на другій ділянці біля Золотого-4: звідти відвели військовослужбовців ЗСУ, напередодні розпочалось розмінування територій, на черзі демонтаж фортифікації.
"На 29-ту добу буде здійснено доповідь про те, що всі заходи виконано і наступного дня представники СММ ОБСЄ проведуть верифікацію виконаних заходів щодо розведення сил. На черзі третя ділянка розведення – в районах української Богданівки та окупованого Петрівського, що на Донеччині", - додав командувач ООС.
Нагадаємо, 1 листопада, біля Золотого на Луганщині закінчилося триденне розведення сил і засобів. Військовослужбовців ЗСУ почали відводити, попри відсутність семиденного режиму "тиші" та регулярні обстріли бойовиків. 
Розведення в Золотому, Станиці Луганській (Луганська область) та Петрівському (Донецька область) неодноразово узгоджувалося в Мінську, але зривалося під час спроби реалізації. Влітку цього року війська розвели в районі Станиці Луганської, після чого на засіданні 1 жовтня Тристороння контактна група погодила розведення ще на двох ділянках на лінії зіткнення в Донбасі.
Проти відведення українських військових виступили ветерани та добровольці російсько-української війни, а також мирні жителі прифронтових населених пунктів. Перші вважають розведення капітуляцією у війні з Росією, другі побоюються розправи бойовиків після відходу українських військових зі своїх позицій.
Президент Володимир Зеленський особисто гарантував безпеку жителям "сірої зони" після відведення українських військових на позиції 2016 року. А голова Верховної Ради Дмитро Разумков поклав відповідальність за їх безпеку на поліцію і Національну гвардію, які разом із прикордонниками залишаться там після розведення.
Докладніше про наслідки розведення читайте в матеріалі Юрія Бутусова "Мале золоте, а ціна велика" у тижневику "Дзеркало тижня. Україна".
