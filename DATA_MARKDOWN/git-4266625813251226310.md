
# У СБУ повідомили деталі обшуку в міськраді Ужгорода

Published at: **2019-11-05T15:33:00+00:00**

Author: ****

Original: [ZIK.UA](https://zik.ua/news/2019/11/05/v_sbu_rozpovily_detali_obshuku_v_miskradi_uzhgoroda_1684171)


        Служба безпеки України повідомила подробиці обшуків у приміщенні Ужгородської міської ради та пояснила, з чим це пов’язано.
      
Про це повідомляє пресслужба відомства.
Як зазначається, СБУ викрила заступника голови Ужгородської міської ради на масштабних зловживаннях. Унаслідок махінацій посадовця у громади міста було відчужено земельні ділянки, які були призначені під житлову забудову.
«Встановлено, що у 2014 році, будучи членом земельної комісії міськради, посадовець оформив на підставних осіб три земельні ділянки загальною площею 0,3 га. Пізніше землю було протиправно передано у розпорядження його дружині, яка влітку цього року продала її своєму знайомому за 1 мільйон 200 тисяч гривень.
У межах кримінального провадження, відкритого за ч. 2 ст. 364 (зловживання владою або службовим становищем) Кримінального кодексу України у приміщенні Ужгородської міської ради та за місцями роботи і проживання фігуранта провадження проведені обшуки.
Наразі вирішується питання про оголошення заступнику голови міськради підозри у вчиненні злочину.
Нагадаємо, у приміщенні Ужгородської міської ради проходять обшуки у справі про виділення земельних ділянок в 2014 році.
