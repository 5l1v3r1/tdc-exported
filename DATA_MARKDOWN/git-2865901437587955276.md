
# Preživeo jutro, ali ga pojeo mrak: Bajern otpustio Nika Kovača

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/news/341553/sport:/title:preziveo-jutro-ali-ga-pojeo-mrak-bajern-otpustio-nika-kovaca)

Niko Kovač nije više trener Bajerna iz Minhena! Pod vinjetom ekskluzivno, urednik SportBilda i najobavešteniji čovek kada su u pitanju dešavanja u Minhenu Kristijan Falk objavio je prvi u Nemačkoj da je hrvatski trener sporazumno raskinuo ugovor sa Bavarcima, što je pola časa kasnije potvrio zvanično i šampion Nemačke na svojim stranicama.
To je ujedno i rezultat celodnevnih nagađanja oko budućnosti Kovača na klupi šampiona Nemačke, koja se naslućivala posle sramotnog poraza od Ajntrahta u Frankfurtu od 5:1 u subotu popodne. Iako se tokom dana pojavila informacija da će Hrvat preživeti na klupi i dobiti poverenje da još dve utakmice (Olimpijakos i Borusija iz Dortmunda) sačuva posao, preokret je usledio ove večeri, pa je Kovač postao bivši trener Bajerna.
Klupski šefovi Uli Henes, Karl Hajnc Rumenige i Hasan Salihamidžić sastali su se sa Kovačem večeras i precizirali detalje raskida."Igre našeg tima u proteklih nekoliko nedelja i rezultati pokazali su nam da nam je potrebna hitna reakcija. Uli, Hasan i ja smo održali ozbiljan razgovor s Nikom na bazi jučerašnjeg izdanja u Frankfurtu i rezultat svega je da Niko Kovač više nije trener Bajerna. Žao nam je zbog ovakvog ishoda. Želim da se zahvalim Kovaču u ime Bajerna na svemu što je uradio u proteklom periodu, posebno na duploj kruni", rekao je operativac Rumenige.
Bajern je istovremeno saopštio i da će doskorašnji pomoćnik Hansi Flik prevoditi tim na naredne dve utakmice sa Olimpijakosom i Borusijom iz Dortmunda.
Niko Kovač je mirno primio informaciju da nije više trener Bavaraca, a nezvanično sam je ponudio klubu raskid saradnje."Mislim da je ovo prava odluka kluba u ovom trenutku. Rezultati, ali i način na koji smo igrali poslednjih nedelja naterali su me na ovakav potez. Moj brat Robert i ja smo zahvalni Bajernu na proteklih godinu i po dana u kojima smo osvojili titulu, kup i Superkup Nemačke. Bilo je to lepo vreme, a klubu želim sve najbolje", poručio je Kovač.
Hrvat je napustio Minhen posle 490 dana u kojima je na 65 utakmica zabeležio 45 pobeda i osvojio tri trofeja. Da li je mogao više, pokazaće vreme...

        Foto:
         Reuters
      
