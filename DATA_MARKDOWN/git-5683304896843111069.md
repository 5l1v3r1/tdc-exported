
# പ്രതാപകാലം ഓർമിപ്പിച്ച് ‘റിയൽ’ മഡ്രിഡ്; പതിനെട്ടുകാരൻ റോഡ്രിഗോയ്ക്ക് ഹാട്രിക്

Published at: **2019-11-07T10:28:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/football/2019/11/07/uefa-champions-league-2019-20-group-stage-live-updates-real-madrid-juventus-psg.html)

മഡ്രിഡ്∙ ക്രിസ്റ്റ്യാനോ റൊണാൾഡോ യുഗത്തിനുശേഷം ‘വിസ്മൃതിയിലാണ്ട’ സ്പാനിഷ് വമ്പൻമാരായ റയൽ മഡ്രി‍ഡ് തിരിച്ചുവരുന്നു. ചാംപ്യൻസ് ലീഗ് ഫുട്ബോളിന്റെ ഗ്രൂപ്പ് ഘട്ടത്തിൽ തുർക്കിയിൽനിന്നുള്ള ഗലാട്ട്സറെയെ ഗോൾമഴയിൽ മുക്കിയാണ് റയൽ വീണ്ടും ‘റിയൽ’ മഡ്രിഡായത്. ബ്രസീലിയൻ കൗമാര താരം റോഡ്രിഗോയുടെ ഹാട്രിക് ചിറകിലേറി എതിരില്ലാത്ത ആറു ഗോളുകൾക്കാണ് റയൽ ഗലാട്ട്സറെയെ തകർത്തത്. ഫ്രഞ്ച് താരം കരിം ബെൻസേമ ഇരട്ടഗോളുമായി വരവറിയിച്ചപ്പോൾ, ക്യാപ്റ്റൻ കൂടിയായ പ്രതിരോധതാരം സെർജിയോ റാമോസ് വകയാണ് ശേഷിക്കുന്ന ഗോൾ.
മറ്റു മത്സരങ്ങളിൽ ബയൺ മ്യൂണിക് ഒളിംപ്യാക്കോസിനെയും (2–0), യുവെന്റസ് ലോക്കോമോട്ടീവ് മോസ്കോയെയും (2–1), പിഎസ്ജി ക്ലബ് ബ്രൂഗ്സിനെയും (1–0), ടോട്ടനം ഹോട്സ്പർ റെഡ് സ്റ്റാർ ബെൽഗ്രേഡിനെയും (4–0), ബയർ ലെവർക്യൂസൻ അത്‌ലറ്റിക്കോ മഡ്രിഡിനെയും (2–1) തോൽപ്പിച്ചു. കരുത്തരായ മാഞ്ചസ്റ്റർ സിറ്റിയെ അറ്റ്‌ലാന്റയും (1–1), ഷാക്തർ ഡോണെട്സ്കിനെ ഡൈനാമോ സാഗ്രെബും (3–3) സമനിലയിൽ തളച്ചു. ഇതിൽ യുവെന്റസ്, പിഎസ്ജി, ബയേണ്‍ മ്യൂണിക് ടീമുകൾ പ്രീക്വാർട്ടർ ഉറപ്പാക്കിയിട്ടുണ്ട്.

        ∙ പത്തരമാറ്റുള്ള പതിനെട്ടുകാരൻ
      
സൂപ്പർ‌താരം നെയ്മറിന്റെ വഴിയേ ബ്രസീലിയൻ ക്ലബ് സാന്റോസിൽനിന്ന് സ്പെയിനിലേക്കെത്തിയ പതിനെട്ടുകാരൻ താരം റോഡ്രിഗോയുടെ മിന്നും പ്രകടനമാണ് ഗലാട്ട്‌സറെയ്ക്കെതിരെ റയലിന് ഉജ്വല വിജയം സമ്മാനിച്ചത്. 4, 7, 90+2 മിനിറ്റുകളിലായി ഹാട്രിക് പൂർത്തിയാക്കിയ റോ‍ഡ്രിഗോ, റയലിന്റെ തന്നെ ഇതിഹാസ താരം റൗൾ ഗോൺസാലസിനു ശേഷം ചാംപ്യൻസ് ലീഗിൽ ഹാട്രിക് നേടുന്ന പ്രായം കുറഞ്ഞ താരമായി.
