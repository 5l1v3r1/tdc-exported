
# ഭക്ഷണത്തോടൊപ്പം ഉള്ളിൽക്കടന്ന് കമ്പിക്കഷണം; സങ്കീർണമായ ശസ്ത്രക്രിയ

Published at: **2019-11-03T05:56:00+00:00**

Author: **മനോരമ ലേഖകൻ**

Original: [ManoramaOnline](https://localnews.manoramaonline.com/thiruvananthapuram/local-news/2019/11/03/trivandrum-iron-piece.html)

തിരുവനന്തപുരം ∙   ഭക്ഷണത്തോടൊപ്പം ഉള്ളിൽക്കടന്ന കമ്പിക്കഷണം (കെട്ടുകമ്പി) സങ്കീർണമായ ശസ്ത്രക്രിയയിലൂടെ പുറത്തെടുത്തു. മെഡിക്കൽ കോളജ് ആശുപത്രിയിലായിരുന്നു ശസ്ത്രക്രിയ. മുപ്പതുകാരൻ സുഖം പ്രാപിച്ചു വരുന്നു.തൊണ്ട വേദനയുമായി മെഡിക്കൽ കോളജ് ഇഎൻടി വിഭാഗത്തിലെത്തിയ യുവാവിന്റെ സ്കാനിങ്ങിൽ ശ്വാസക്കുഴലിന് പുറകിൽ അന്നനാളത്തിനോട് ചേർന്ന് ലോഹക്കഷണം  കണ്ടെത്തി..
എൻഡോസ്കോപ്പി നടത്തിയെങ്കിലും ഇതു പുറത്തെടുക്കാനായില്ല. പിന്നീടാണു ശസ്ത്രക്രിയ നടത്താൻ തീരുമാനിച്ചത്. തത്സമയം എക്സ്റേ വഴി കാണാൻ കഴിയുന്ന സിആം ഇമേജ് ഇന്റൻസിഫയർ ഉപയോഗിച്ച് നടത്തിയ ശസ്ത്രക്രിയയിലൂടെ മറഞ്ഞു കിടന്ന കമ്പിക്കഷണം  പുറത്തെടുക്കുകയായിരുന്നു. തലയിലേക്ക് പോകുന്ന ഞരമ്പുകളുടെയും അന്നനാളത്തിന്റെയും ഇടയിലായിരുന്നു കമ്പിയുടെ സ്ഥാനം. ഡോ. ഷഫീഖ്, ഡോ. വേണുഗോപാൽ, ഡോ. ഷൈജി, ഡോ. മെറിൻ, ഡോ. മധുസൂദനൻ, സ്റ്റാഫ് നഴ്സ് ദിവ്യ എൻ. ദത്തൻ തുടങ്ങിയവർ ശസ്ത്രക്രിയയിൽ പങ്കാളികളായി.
