
# «Verdens verste bil»

Published at: **2019-11-02T13:00:00+00:00**

Author: **Lord Arnstein Landsem / Jamieson Pothecary**

Original: [Dinside](https://www.dinside.no/motor/verdens-verste-bil/71757932)

Opel Kadett er et kjært navn for mange autofile. Den første Kadett-generasjonen kom i 1936, og ble en aldri så liten sensasjon. Mer enn 100.000 av disse bilene ble bygd på Opels fabrikk i Rüsselsheim, fra 1936 til 1940.
Da krigen begynte, sluttet naturlig nok produksjonen. Og da krigen sluttet, tok russerne med seg produksjonsutstyret som krigserstatning. Det resulterte i Moskwitch 400, som debuterte i 1947.

        I 1962 var Opel et stort selskap, og lanserte sin Kadett A - en kolossal suksess. Fra 62 til 65 bygde de 650.000 biler ved den nye fabrikken i Bochum, og bilen ble eksportert til alle verdenshjørner.
      
I september 1965 tok den nye Kadett B over. Hvordan i all verden kunne den klare å overgå suksessen til Kadett A?
Kjøpere av den nye Kadett B kunne velge mellom Sedan, stasjonsvogn, Fastback og Coupe, og man hentet nå en god del designinspirasjon fra Detroit. Fra første stund flokket folk til forhandlerlokalene, ikke minst på grunn av den hyggelige prisen.
Basismodellen kostet bare 100 tyske mark mer enn forgjengeren. De snertne linjene falt i smak hos nærmest alle, og i november 1966 kom den tøffe Kadett Rallye. Med sitt mattsvarte panser og kule fartsstriper ble dette en realistisk drømmebil for mange ungdommer.
De fleste gikk imidlertid for Sedan (to eller firedørs) og stasjonsvogn (tre eller femdørs). Ville man ha mest mulig luksus, fantes spesialmodellen Olympia, med trepaneler, vinyltak og flere kromlister.

        Motormessig ble bilen tilbudt med en 1,1-liter motor på 45, 55 og 60 hk, en 1,2-liter med 60 hk, en 1,7-liter med 75 hk og en 1,9-liter med 90 hk. Fra 1968 kunne man også få automatgir.
      
I USA ble bilen solgt gjennom Buick-forhandlere som Opel (kort og godt). Ikke alle ble like imponert over den enkle bilen, og bladet Car and Driver publiserte en ekstremt kritisk test i 1968, hvor de fotograferte bilen på en søppelfylling med ordene «The worst car in the world». Visstnok trakk GM alle annonser fra bladet i flere måneder etterpå …
Med den største 90-hesters motoren hentet fra Opel Rekord, var Kadett B en rask bil. En topphastighet på 170 km/t var imponerende. Den kunne også tilby et tolv-volt elektrisk system, noe Ford, BMW og Volkswagen ikke kunne.
Den gedigne salgssuksessen til Kadett B var ikke bare fordi bilen var god og rimelig, men også fordi kundene hadde så enormt mange valg. I alt var det 28 ulike Kadett- og ni Olympia-versjoner tilgjengelig. Kadett Rallye sørget også for å sementere Opels navn i motorsport, hvor den nøstet opp hundrevis av triumfer. Bare i 1968 scoret bilen 222 klasseseire, fra 238 løp.
I juli 1973 stoppet imidlertid produksjonen av Kadett B. Da var den fortsatt nummer én på salgslistene i Tyskland. I alt rullet det ut 2,6 millioner Kadett B fra portene i Bochum fra 1965 til 1973.
Én av mange som ble bergtatt av Kadett B, er Fredrik Lund (40) fra Skiptvet i Østfold. I garasjen hans står det to klassiske Opel-er. En totalt original 1968 Kadett B, med fire døre,r og en lettere ombygd 1974 Ascona A, med veldig mange godsaker fra tuningspesialisten Irmscher.
- Fattern hadde Opel, og dermed var interessen lagt. Min første bil ble selvsagt en Opel, en Ascona B, som jeg fikk bruke i en uke før den ble spiker. Når det gjelder hobbybiler har jeg kun hatt Opel, og disse kan deles opp i tre Kadett B, én Olympia A, to Ascona A, én Ascona B og én Manta B, forteller Fredrik.
- Da jeg var fem år gammel (i 1983) hadde min far Dag Einar en rød 1969 Kadett B, med to dører. Han oljebehandlet og polerte den bilen to ganger i året i 23 år, men det hjalp ikke, den rustet i filler. I 2001 dukket det opp en kar der far jobbet og sa han hadde maken bil. Den sto på låve, men var først ikke til salgs. Etter ett år ble låvedørene åpnet, og først var jeg faktisk litt skuffet. Under alt støvet og skitten sto en firedørs-bil. Jeg hadde mest lyst på to dører. Men jeg sa jeg var interessert, og i 2003 fikk jeg kjøpe den. Noe som var ekstra heldig, siden låven brant ned året etter …
- Da sto triptelleren på 34.000 km. Bilen var egentlig som ny som, da vi hadde rengjort den grundig. Først da fikk vi se hvor blank og fin den var, og etter å ha byttet olje og plugger, fylt på bensin og fikset bremsene, kunne vi kjøre en tur. Etter den tid har jeg bare skiftet eksosanlegg og dekk, ellers er den som den var. Det er faktisk fortsatt litt nybillukt igjen i den, fortsetter Opel-entusiasten.
Han forteller at det blir noen koseturer i fint vær, og at han synes det er artig å vise frem bilen på treff. Hans Kadett B brukes egentlig bare til «kos, nyting og pussing».
- Klassisk Opel er veldig greit. De er lette å skru på, og Opel-registeret er en fin klubb som holder interessen oppe. Drømmen er en Kadett Rallye. Det har det vært siden jeg var liten gutt og hadde bilder av den i den originale Kadett-boka til fatter’n. Dessverre har jeg aldri funnet en som er bra nok, så inntil videre får jeg nøye meg med modellbiler av den, forklarer Fredrik.
- Familien min har alltid vært veldig Opel og anti-Ford. Det er jo mye feil med Ford kontra Opel, så Ford er absolutt ikke noe tema, avslutter Fredrik mens han ler.

        Denne artikkelen har tidligere vært på trykk i magasinet Autofil (2012/08).
      
