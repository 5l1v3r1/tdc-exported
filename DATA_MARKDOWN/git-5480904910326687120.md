
# Juventus porazil v městském derby FC Turín 1:0 a je opět první

Published at: **2019-11-02T22:48:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/juventus-porazil-v-mestskem-derby-fc-turin-1-0-a-je-opet-prvni-/1816451?utm_source=rss&utm_medium=feed)

Řím - Fotbalisté Juventusu zvítězili v 11. kole italské ligy v městském derby na hřišti FC Turín 1:0 a vrátili se do čela tabulky. O výhře "Staré dámy" rozhodl první trefou v jejím dresu po letním přestupu obránce Matthijs de Ligt. Juventus vede o bod před Interem Milán, jenž díky dvěma gólům Romelua Lukakua obrátil duel na hřišti Boloni a zvítězil 2:1. Za Boloňu odehrál celý zápas Ladislav Krejčí. AS Řím porazil Neapol 2:1.
Dvacetiletý De Ligt, za kterého "Bianconeri" zaplatili Ajaxu Amsterodam bezmála dvě miliardy korun, se prosadil v 70. minutě. Gonzalo Higuaín vrátil míč po rohovém kopu před branku a nikým nehlídaný De Ligt vystřelil Juventusu vítězství. Lídr Serie A ani v jedenáctém utkání ligové sezony nenašel přemožitele a vyhrál devátý z posledních deseti soutěžních zápasů.
Boloňa skórovala po hodině hry, kdy se střelou před vápnem prosadil Roberto Soriano. V 75. minutě ale srovnal Lukaku, který pak v první minutě nastavení proměnil pokutový kop. Šestadvacetiletý belgický útočník je s devíti trefami druhým nejlepším střelcem soutěže. Na Cira Immobileho z Lazia Řím ztrácí tři zásahy.
AS Řím poslal do vedení v 19. minutě Nicolo Zaniolo. O sedm minut později odmítl dvoubrankový náskok Aleksandar Kolarov, který neproměnil penaltu. Deset minut po změně stran vzal odpovědnost za další pokutový kop místo srbského obránce Jordan Veretout a francouzský záložník se nemýlil, byť si brankář Alex Meret na míč sáhl. Za hosty snížil Arkadiusz Milik.

        Italská fotbalová liga - 11. kolo:
      
AS Řím - Neapol 2:1 (19. Zaniolo, 55. Veretout - 72. Milik), Boloňa - Inter Milán 1:2 (59. Soriano - 75. a 90.+1 z pen. Lukaku), FC Turín - Juventus Turín 0:1 (70. De Ligt).

        Tabulka:
      
