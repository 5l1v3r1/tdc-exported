
# Одеська ОДА не може знайти слідів визнання пам’ятної дошки Жукову надбанням культури (документ)

Published at: **2019-11-05T14:01:30+00:00**

Author: ****

Original: [ГЛАВКОМ](https://glavcom.ua/odesa/news/odeska-oda-ne-mozhe-znayti-slidiv-viznannya-pamyatnoji-doshki-zhukovu-nadbannyam-kulturi-637852.html)

Одеський істеблішмент з головою  поринув у дискусію з приводу акуратно демонтованої активістами пам’ятної дошки Георгію Жукову з будівлі військового штабу. Місцеві телеканали присвячують цьому факту розлогі «круглі столи», палка полеміка навколо місця і ролі постаті присутня у соцмережі.
Свою позицію з цього приводу висловила і Одеська обласна державна адміністрація в особі свого Управління з питань охорони об’єктів культурної спадщини.
Обласні чиновники зазначають, що сама будівля штабу в далекому 1984 році рішенням Одеської міськради віднесена до когорти пам’ятки історії місцевого значення, тож будь-які роботи навколо неї мають узгоджуватися з міською владою. Щодо власне самої пам’ятної дошки Жукову, то відсутні будь-які відомості про її культурну цінність.
Натомість активісти вважають, що місце барельєфу радянському маршалу у військовому музеї з належним описом його ставлення на війні до українців. Демонструє свої міцні позиції в Одесі й публіка, що стала на захист постаті Жукова, насамперед на підконтрольних народному депутату попередніх скликань з 20-річним стажем Сергієві Ківалову телеканалах.
Поки в місті визначаються, чи буде на місці барельєфу Жукову пам’ятна дошка загиблим воїнам АТО, військові замурували вищерблену стіну будівлі штабу.
