
# Konte žestoko po upravi: Kažu mi da se smejem na TV-u, a meni je muka!

Published at: **2019-11-05T00:00:00+00:00**

Author: ****

Original: [MozzartSport](https://mozzartsport.com/fudbal/vesti/konte-zestoko-po-upravi-kazu-mi-da-se-smejem-na-tv-u-a-meni-je-muka/341736)

Imao je 1:0 protiv Barselone, pa je izgubio sa 1:2. Imao je i 2:0 protiv Borusije Dortmund, pa je izgubio sa 2:3. Antonio Konte je napravio evidentan napredak u Interu, ali još Nerazuri ne liče na tim iz kategorije onih najboljih. I ako pitate Kontea jasno će vam reći: tim nije dovoljno dubok za borbu za titulu u Seriji A i Ligu šampiona. U stvari, već vam, je rekao. A sada...“Razočaravajuće, šta da kažem? Govore i da mi trebalo više da se smejem na televiziji. Trebalo bi da uvek pričam iste stvari, o procesu rasta, kako treba da idemo korak po korak. Možda da me pitate uvek ista pitanja pa da probam da odgovorim”, počeo je vidno uznemireni Konte.
Nije mu lako zaista. Na poluvremenu je delovalo da gazi do pobeede, a onda…“Ne bih ni komentarisao drugo poluvreme. Previše ima alibi priča i ne želim da stvaram nove. Nadam se samo da će i ova utakmica razjasniti situaciju onima koji treba da razumeju. Momci idu 100 na sat i mogu samo da im zahvalim na svemu što rade. Više od ovoga oni ne mogu. Nervira me sve ovo i nadam se da ovaj porazu nervira i moje igrače. Smučilo mi se više da iznova i iznova ponavljam iste stvari. Nadam se da će direktor doći i reći to umesto mene”, prebacio je Konte lopticu u dvoište Bepea Marote.
Njegov je posao da dovede igrače uostalom. A Konte nije strpljiv čovek koji će da sedi i trpi.“Baš me briga za januar ili februar.  Morali smo ovu sezonu da isplaniramo mnogo, mnogo bolje. Dokazali smo da možemo da namučimo svakoga kad smo u formi, ali ovi igrači igraju non-stop. I smučilo mi se da pričam više o tome. Samo na osnovu drugog poluvremena možete to i sami da zaključite. Nije do kluba, moramo svi da radimo zajedno, velike su greške napravljene”, nastavio je Konte.
Pitanja nije čekao.“Ne možemo da igramo Seriju A i Ligu šampiona i da konstantno guramo igrače do limita. Moram da razgovaram i sa igračima, jer smo protiv Sasuola od 4:1 stigli do 4:3, tako da nije ni samo do toga, ali igrači bar imaju alibi i nema smisla poricati naše trenutno stanje. A mi smo Inter, moramo uvek da pazimo sebe i da shvatimo da smo… U stvari, sad ću opet da izazovem neku kontroverzu. Bolje ne. Zaustavite me sada”, ugrizao se Konte za usta.
Pre no što je završio.“Zaista sam j…o besan. Ne možemo više od ovoga. Udarili smo u plafon”.
(FOTO: Reuters)
