
# เสียงสะท้อนจากปชช. จัดระเบียบจราจรในม.เกษตรฯ

Published at: **2019-11-04T08:40:00+00:00**

Author: ****

Original: [เดลินิวส์](https://www.dailynews.co.th/article/739937)


        เสียงสะท้อนการจัดระเบียบจราจรใน ม.เกษตร สร้างความเดือดร้อนให้กับประชาชนผู้ใช้เส้นทาง แนะให้ผ่อนผัน และแก้ปัญหาที่จิตสำนึกของคนจะดีกว่ามาล้อมคอก
      
ยังคงเป็นที่วิพากษ์วิจารณ์อย่างร้อนแรงในโลกออนไลน์  สำหรับกรณีที่กระบะยี่ห้อฟอร์ด รุ่นเรนเจอร์ สีเทา หมายเลขทะเบียน ฆอ8417 กรุงเทพมหานคร หลุดโค้งแล้วไปชนมอเตอร์ไซค์ของนิสิต 3 คัน ทำให้มีผู้ได้รับบาดเจ็บ 4 ราย อาการสาหัส 1 ราย เหตุเกิดภายใน ม.เกษตรศาสตร์ วิทยาเขตบางเขน เมื่อวันที่ 24 ต.ค. ที่ผ่านมา อย่างไรก็ตามก่อนหน้านี้ "ม.เกษตรศาสตร์" ได้มีมาตราการออกมาแล้ว ทั้งการจัดระเบียบวินัยจราจรในมหาวิทยาลัย ห้ามผ่านจุดที่มีการเรียนการสอน เร่งติดวงจรปิดเพิ่ม และใช้ AI มาช่วยตรวจจับความเร็ว  เพื่อให้พื้นที่ภายในมหาวิทยาลัยเกษตรศาสตร์มีสภาพเหมาะสมแก่การเป็นสถานศึกษา ไม่ให้เกิดอุบัติเหตุร้ายแรง มีความปลอดภัย  ในมุมกลับกันก็มีคำถามตามมามากมาย ว่ามาตราการที่ออกมาสามารถแก้ไขปัญหาได้หรือไม่  ซึ่งเสียงส่วนใหญ่ก็มองว่าเป็นการแก้ปัญหาที่ผิดจุด เพราะประชาชนส่วนใหญ่ที่ใช้เส้นทางในมหาวิทยาลัยต่างทราบดีอยู่แล้วว่าไม่ควรขับรถด้วยความเร็ว  และกรณีอุบัติเหตุที่เกิดขึ้นเป็นเพียงเพราะคนคนเดียวเท่านั้น แต่กลับส่งผลกระทบเป็นวงกว้าง หนึ่งในผู้ใช้เส้นทางใน ม.เกษตร เป็นประจำ ได้เปิดเผยว่า 
"มาตราการที่ออกมาสร้างความเดือนร้อน และส่งผลกระทบกับประชาชนผู้ที่ต้องใช้เส้นทางภายในมหาวิทยาลัยเกษตรศาสตร์อย่างหลีกเลี่ยงไม่ได้ เพราะพื้นที่ภายในประกอบไปด้วยโรงอาหาร ไปรษณีย์ ตลอดจนธนาคาร แต่หากทางมหาวิทยาลัยมีนโยบายผ่อนผันก็จะเป็นผลดี เพราะอย่างน้อยประชาชนก็ลดความหนาแน่นของประชาชนที่ต้องเดินทางไปตามห้างสรรพสินค้าได้ ส่วนมาตราการที่ทางมหาวิทยาลัยออกมาก็เชื่อว่าไม่สามารถแก้ไขปัญหาได้เลย ยิ่งเหตุการณ์ที่เกิดขึ้นเป็นเหตุการณ์ของเฉพาะบุคคล ฉะนั้นการแก้ที่ถูกต้องก็คือ การสร้างเนินหลังเต่าเพื่อลดความเร็วในการขับขี่ภายในมหาวิทยาลัย ควบคุมเส้นทางจราจรภายใน และที่สำคัญคือสร้างจิตสำนึกกับผู้ขับขี่ดีกว่า"  
แม้ ม.เกษตร จะออกมาตราการคำนึงถึงคำนึงความปลอดภัยนักศึกษาเป็นหลัก  แต่อย่างน้อยเสียงของประชาชนก็เป็นสิ่งที่ ม.เกษตร ควรรับฟังและพิจารณา  แต่สิ่งที่สำคัญที่สุดคือการแก้ปัญหาที่จิตสำนึกคน ถ้าเพียงผู้ขับขี่ทุกคนจะมีจิตสำนึกว่า การใช้รถ ใช้ถนน ต้องมีความระมัดระวัง เคารพและปฏิบัติตามกฏจราจรอย่างเคร่งครัด ตลอดจนมีน้ำใจต่อเพื่อนร่วมทาง ความคิด ความรู้สึกเหล่านี้ หากใครมีมากก็เหมือนเป็นเกราะป้องกันความปลอดภัยอย่างสูง ในทางกลับกันคนที่รู้สึกน้อย หรือ ไม่ค่อยนึกถึงสิ่งเหล่านี้เลย ก็เป็นกลุ่มที่เสี่ยงจะเกิดอุบัติเหตุสูงเป็นเรื่องธรรมดา
