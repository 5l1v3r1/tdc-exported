
# Hokejisty Liberce posílí brankář Hrachovina

Published at: **2019-11-07T17:00:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/hokejisty-liberce-posili-brankar-hrachovina/1818452?utm_source=rss&utm_medium=feed)

Liberec - Hokejisty extraligového Liberce posílí brankář Dominik Hrachovina, který v minulých dnech ukončil angažmá ve Švýcarsku. Pětadvacetiletého gólmana čeká debut v nejvyšší domácí soutěži, odchovanec Komety Brno opustil Česko v roce 2010.
"Dominik se nenachází v ideální fázi své jinak skvěle rozjeté kariéry. Byť je ještě stále velmi mladý, má za sebou úspěšné roky ve Finsku, ale také poslední dvě nepodařená angažmá v KHL a Švýcarsku. Rozhodně mu ale nechybí chuť a síla se sezonou něco udělat. I to je důvod, proč jsme se rozhodli jej přivést do Liberce," uvedl sportovní ředitel Tygrů Filip Pešán na klubovém webu.
Hrachovina, který získal dva tituly ve finské lize s Tapparou Tampere a jako trojka se představil i na mistrovství světa v roce 2018, chytal na začátku sezonu za Ambri-Piotta. Do Švýcarska přišel jako náhrada za zraněnou jedničku Benjamina Conze a podepsal smlouvu do začátku listopadové reprezentační přestávky. V pondělí ale klub podle očekávání opustil.
V Liberci Hrachovina doplní Marka Schwarze a letní posilu Justina Peterse. "Na klíčové pozici brankáře zatím nejsme moc spokojeni. Bohužel se nemůžeme s Dominikem domluvit na delším kontraktu, protože od další sezony má platnou smlouvu ve Finsku," řekl Pešán. Hrachovina podepsal v Liberci smlouvu do dubna 2020.
