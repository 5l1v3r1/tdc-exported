
# Тігіпку дозволили придбати Арену-Сіті

Published at: **2019-11-01T12:00:00+00:00**

Author: ****

Original: [Економічна правда](https://www.epravda.com.ua/news/2019/11/1/653220/)

Антимонопольний комітет надав дозвіл на придбання бізнесменові Сергію Тігіпку понад 50% у статутних капіталах компаній "Арена-Сіті" і "КАН", які є відповідно власником і орендодавцем київського торгово-офісного центру "Арена-Сіті".
Про це повідомляє прес-служба АМКУ.
"Учасники концентрацій документально підтвердили, що продавцем часток у статутних капіталах "Арена-Сіті" і "КАН" є суб'єкт господарювання, який не входить до складу структури Дмитра Фірташа", - заявили в АМКУ.
Відомство зазначило, що перевірило інформацію в ЗМІ про нібито придбання Тігіпком в квітні 2019 року "Арени-Сіті" у компанії Group DF Фірташа, проте інформація не підтвердилася.
Компанію "Арена-Сіті" створено в 2005 році. За даними Єдиного держреєстру юросіб та фізосіб-підприємців, власниками товариства є "Ел Ай Інвестментс" (100%), кінцевим бенефіціаром вказаний Микола Ковальчук.
Компанія "КАН" створена в 2004 році. Згідно з Єдиним держреєстром юридичних та фізичних осіб-підприємців, власниками є "Ел Ай Інвестментс" (99%) та "Арена-сіті" (1%). Кінцевим бенефіціаром товариства також вказаний Микола Ковальчук.
Група "ТАС" заснована в 1998 році. Має активи в фінансовому та промисловому секторах, сільському господарстві, нерухомості, фармацевтиці та венчурних проектах.
У фінансовий сектор групи входять ТАСкомбанк, Універсал банк, ВіЕс банк, дві страхові компанії.
Засновником і основним акціонером групи є Сергій Тігіпко.

        
          Нагадуємо:
        
      

        У квітні 2019 року ЗМІ повідомляли, що група компаній "ТАС" купила частину торгово-офісного центру "Арена-сіті" за 13-15 млн доларів.
      

        За даними джерел, в угоду не увійшло кілька приміщень на першому поверсі, проданих раніше.
      
Економічна правда
