
# Нерегламентирано сметище заради заведения втрещи пловдивчани

Published at: **2019-11-02T13:25:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Nereglamentirano-smetishte-zaradi-zavedeniya-vtreshti-plovdivchani-910537)

Нерегламентирано сметище под надлеза на улица "Васил Левски" се разраства всеки ден, това сигнализира читателката Пламена Спасева в Plovdiv24.bg. Публикуваме сигнала без редакторска намеса:
"Пиша ви във връзка с все повече разрастващото се нерегламентирано сметище под надлеза на улица "В. Левски", под платното по посока с. Труд. С всеки изминал ден боклуците стават все повече, а никой не предприема действия за тяхното отстраняване или санкциониране на фирмата или лицата, които ги изхвърлят.
Това ли е първото впечатление, което хората влезли в града ни трябва да има?
Това ли е нашата представа за Европейска столица на КУЛТУРАТА?
Не стига, че в близост има цигански катун, който през цялото време разхвърля боклуците хвърляни в близките блокове, ами сега и това да гледаме всеки ден, пътувайки за работа. Сигналът беше изпратен миналата седмица до имейла на Община Север и главна Община, но досега никой не се е свързал с мен, а всяка сутрин се вижда, че боклуците си стоят".
От ОП "Чистота" отговориха, че мястото се почиства периодично, но за съжаление резултатът е краткотраен. Поради естеството на отпадъците, се предполага, че те са изхвърлени от заведения. Въпреки засиления контрол конкретните нарушители засега не са установени, тъй като обикновено замърсяването  става в събота и неделя. Организаторът на предприятието за район "Северен" направи проверка на място и увери, че следващата седмица теренът отново ще бъде почистен.
