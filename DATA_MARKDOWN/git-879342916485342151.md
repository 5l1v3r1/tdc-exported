
# Суд передав до ВАКС справу про «злив» інформації про обшуки

Published at: **2019-11-04T14:20:01+00:00**

Author: ****

Original: [Слово і Діло](https://www.slovoidilo.ua/2019/11/04/novyna/suspilstvo/sud-peredav-vaks-spravu-pro-zlyv-informacziyi-pro-obshuky)


        Шевченківський районний суд міста Києва передав до Вищого антикорупційного суду кримінальне провадження за обвинуваченням помічниці судді Інни Паламарчук та адвоката Юрія Сівовни, якому вона «зливала» інформацію про майбутні обшуки.
      
Таке рішення суд ухвалив 28 жовтня, повідомляє «Слово і Діло».
Антикорупційний суд підготовче засідання у справі призначив на 12 листопада.
Як відомо, за версією слідства, Паламарчук передавала інформацію Сівовні про майбутні обшуки на підприємствах українського аграрного олігарха в іншому кримінальному провадженні НАБУ. Своєю чергою адвокат передавав інформацію керівнику адвокатської фірми «Правочин» Олександру Онищенку.
Після отримання інформації керівник «Правочину» передавав інформацію колишньому голові наглядової ради ПАТ «Авангард», власником і бенефіціаром якого є олігарх Олег Бахматюк. Саме на підконтрольних йому підприємствах мали відбуватися обшуки. Інформація про них передавалася як телефоном, так і у вигляді роздрукованих копій.
Нагадаємо, НАБУ направило до суду цю справу. У суді її почали слухати на початку 2018 року.
Хочете обговорити цю новину? Долучайтеся до телеграм-чату CHORNA RADA
