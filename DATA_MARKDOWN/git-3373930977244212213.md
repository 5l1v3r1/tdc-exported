
# Valutaproffsen: Regeringen också ansvarig för den svaga kronan

Published at: **2019-11-04T13:29:00+00:00**

Author: ****

Original: [Affärsvärlden](https://www.affarsvarlden.se/bors-ekonominyheter/valutaproffsen-regeringen-ocksa-ansvarig-for-den-svaga-kronan-6977343)


        Två valutaexperter menar att regeringen är medansvarig för kronans fall, skriver SvD.
      
Kronan har fallit rejält de senaste åren och Riksbankens minusränta har av många setts som orsaken bakom raset. Men Martin Enlund, chefsvalutastrateg vid Nordea, säger till SvD att den svaga kronan inte bara beror på Riksbanken, utan även på regeringen, som genom att hålla hårt i plånboken har tvingat Riksbanken att sänka räntan för att få upp inflationen.
– Om finanspolitiken hade varit mer expansiv är jag rätt säkert på att kronan hade utvecklats lite bättre än vad den gjort, inte minst för att räntorna då hade varit högre, säger han till SvD och påpekar att kronan hade varit starkare om regeringen lånat till investeringar som ökat "ekonomins långsiktiga tillväxtpotential."
Carl Hammer, analyschef för valutor på SEB, ger medhåll och menar att om det så kallade överskottsmålet hade slopats så hade regeringen kunnat investera i sådant som stärker landets långsiktiga konkurrenskraft, vilket hade kunnat lyfta kronan.
Samtidigt pekar han på att det ökade utbudet av statsobligationer skulle kunna stärka kronan.
– Om lånebehovet ökar kan man faktiskt få valutainflöden som skulle kunna verka för att stabilisera kronan, säger han.
