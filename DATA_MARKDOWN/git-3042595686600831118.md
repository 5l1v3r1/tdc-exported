
# Åpner opp om skammen

Published at: **2019-11-04T07:19:33+00:00**

Author: **Synne Sofie Christiansen**

Original: [Dagbladet.no](https://www.dagbladet.no/sport/apner-opp-om-skammen/71778155)

I mai i år kunngjorde det svenske skiparet Anna Jönsson Haag og Emil Jönsson Haag at de ventet barn. For en snau måned siden kom sønnen Harry til verden, men på samme tid ble Annas far syk.
De nybakte foreldrene ble sterkt preget av farens sykdom, særlig Anna.
Nå vil skistjerna hjelpe andre i samme situasjon.
- Det er så mange som har skrevet og takket for at jeg har løftet fram spørsmålet og sagt at det er OK. Det er så utrolig mange som sliter, også med å akseptere valget, sier Jönsson Haag til Nyhetsmorgon på svenske TV 4.
Den tøffe perioden gjorde til at Anna fikk problemer med ammingen. Da sønnen begynte å miste vekt, forsto Anna at noe virkelig var galt.
Stresset som fulgte etter beskjeden om at Annas pappa ble svært sjuk, skal ha påvirket morsmelkproduksjonen. Det skriver TV 4, gjengitt i Expressen.

        - Når man ser at sitt eget barn går ned i vekt, og at jordmor er urolig … Jeg følte meg så fryktelig ubrukelig. Jeg pratet med min mor og jeg vet jeg ikke er ubrukelig, men det er den følelsen man får i kroppen. Det er virkelig ingen selvfølge å amme, det er så mye som påvirker det, sier hun.
      
Etter videre samtaler med jordmor, ble hun anbefalt å skaffe morsmelkerstatning. Da fikk sønnen den næringen han trengte.

        - Alle må forstå at en mors største mål er å få barnet fornøyd, og hvordan det blir får man selv velge. De omkring skal bare støtte valget man tar, sier Haag.
      
Sønnen Harry var bare fem dager gammel da hennes far, Åke, ble hasteinnlagt hjemme i Uppsala. Det nybakte paret måtte forlate babybobla og dra direkte dit fra Östersund.
- Han fikk alvorlige problem med hjertet og måtte operere. Det har vært en følelsesmessig berg-og-dal-bane. Følelsene er allerede i sving etter man har fått barn, og å legge til tanken om å miste en forelder gjør det svært vanskelig. Det har vært den tøffeste perioden i mitt liv, sier Haag til svenske Aftonbladet.

        Artikkelen fortsetter etter videoen:
      
