
# Trump-varsler tilbyr seg å svare på Republikanernes spørsmål

Published at: **2019-11-03T20:16:36+00:00**

Author: **NTB-AP**

Original: [Aftenbladet](https://www.aftenbladet.no/utenriks/i/zGz904/trump-varsler-tilbyr-seg-aa-svare-paa-republikanernes-spoersmaal)

Tilbudet er et forsøk på å stanse jakten på varslerens identitet. USAs president krever at varsleren står fram.
– Varslerens historie er falsk, hevdet Trump, da han møtte journalister på plenen utenfor Det hvite hus søndag.
Varsleren leverte inn et varsel til generalinspektøren for etterretningen i august, og dette utløste Kongressens riksrettsundersøkelser mot presidenten.
Advokat Mark Zaid sier varsleren vil svare skriftlig på spørsmål som republikanske representanter måtte ha. Vedkommende vil avlegge ed og kan dermed straffes om det blir avgitt falsk forklaring, opplyser advokaten.
– Republikanerne har forsøkt å avsløre vår klients identitet, noe som kan sette vedkommendes sikkerhet i fare, så vel som familiens, skriver Zaid på Twitter.
Varselet gjaldt telefonsamtalen Trump hadde med Ukrainas president Volodymyr Zelenskyj i juli. Der ba den amerikanske presidenten Zelenskyj om å innlede korrupsjonsetterforskning mot Joe Biden, som kan bli Trumps demokratiske utfordrer ved valget neste år.
Demokrater mener at varslerens vitnemål ikke er avgjørende for saken mot Trump. Vedkommende var ikke til stede i rommet da Trump snakket med Zelenskyj.
Det var imidlertid oberstløytnant Alexander Vindman, medlem av det nasjonale sikkerhetsrådet. Han bekreftet i sitt vitnemål til Kongressen at Trump presset Ukraina.
Etter dette vedtok Representantenes hus å starte en formell riksrettsprosess mot Trump.
