
# Αίσιο τέλος για την 45χρονη τουρίστρια από τη Νέα Ζηλανδία - Την εντόπισαν 55 ναυτικά μίλια βόρεια του Ηρακλείου

Published at: **2019-11-03T12:19:00+00:00**

Author: ****

Original: [enikos.gr](http://www.enikos.gr/society/681973/aisio-telos-gia-tin-45chroni-touristria-apo-ti-nea-zilandia-tin-e)

Αίσιο τέλος είχε η περιπέτεια της 45χρονης τουρίστριας από τη Νέα Ζηλανδία, η οποία αγνοείτο από το μεσημέρι της Παρασκευής από την Αγκάλη Φολέγανδρου, όπου είχε μεταβεί με λέμβο.
Η γυναίκα εντοπίστηκε 55 ναυτικά μίλια βόρεια του Ηρακλείου, μέσα σε βοηθητικό σκάφος του ιστιοφόρου της, από το πλήρωμα του ΠΛΣ 119, του Κεντρικού Λιμεναρχείου Ηρακλείου.
Πληροφορίες του ekriti αναφέρουν ότι η γυναίκα εντοπίστηκε από τους λιμενικούς εξαντλημένη αλλά σώα, και μεταφέρεται αυτή την ώρα στο λιμάνι, προκειμένου να παραληφθεί από ασθενοφόρο.
Η 45χρονη είχε έρθει για διακοπές στην Ελλάδα και βρισκόταν στη Φολέγανδρο με ιστιοφόρο. Είχε βγει στη στεριά με ένα μικρό βαρκάκι για να ψωνίσει και τηλεφώνησε στον σύζυγό της. Του είπε ότι επιστρέφει στο ιστιοφόρο με το ίδιο σκάφος που είχε ξεκινήσει λίγες ώρες νωρίτερα και έκτοτε τα ίχνη της χάθηκαν μυστηριωδώς.
Υπενθυμίζουμε ότι για τον εντοπισμό της, είχαν κινητοποιηθεί και οι λιμενικές αρχές στα βόρεια παράλια της Κρήτης.
