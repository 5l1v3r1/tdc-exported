
# Je lepší být mrtvý, než druhý. Policisté při útěku řidiče varovně stříleli

Published at: **2019-11-06T08:32:00+00:00**

Author: **Richard Šedý**

Original: [Pražský deník](https://prazsky.denik.cz/zlociny-a-soudy/policiste-pronasledovali-auto-pri-uteku-ridice-pouzili-varovne-vystrely-20191106.html)

V momentě, kdy se na policejním autě rozsvítily modré majáky s nápisem STOP, se klasická silniční kontrola změnila na "pronásledovačku". Řidič vozidla nehodlal hlídce policie za žádnou cenu zastavit, podřadil si a vyjel s vozidlem na úzký chodník. Při tomto manévru odřel zaparkovaného Jaguára. To ho však neodradilo a pokračoval jízdou po chodníku, odkud řízení strhl do ostré zatáčky ulice Krajová a tam zastavil.
Ani teď se nehodlal vzdát a dal se na útěk. Policisté vyběhli za řidičem, který utíkal směrem ke garážím a hustšímu stromovému porostu. Pronásledovaný při běhu podezřele prohledával rukama svoji bundu a nereagoval na zákonné výzvy.
Policisté pojali podezření, že osoba má u sebe zbraň a proto využili svého oprávnění a několikrát použili donucovací prostředek varovný výstřel. S podezřelým řidičem to ale ani nehnulo, pokračoval dál v běhu a přitom stihl ještě častovat své pronásledovatele urážkami.
"V ulici Na Záhonech přeskočil vysoký plot a ukryl se na pozemku u zahradní chatky. Policisté během několika vteřin nalezli a zadrželi muže krčícího se u zdi chatky, avšak s použitím dalších donucovacích prostředků k překonání aktivního odporu, který kladl," uvedla mluvčí pražské policie Lucie Drábková.
Netušili však, jaké je čeká překvapení při návratu k autu, kterým řidič ujížděl. Uvnitř totiž seděla žena a dvě děti. Naštěstí nikdo neutrpěl újmu na zdraví. Heslo, které měl muž nalepené pod registrační značkou, bylo asi jeho životním mottem – ,,Je lepší být mrtvý, než druhý“.
"Zadrženým řidičem byl devatenáctiletý mladík, který měl čtyři platné zákazy řízení. Navíc byl také pod vlivem omamných a psychotropních látek, což potvrdil provedený test na omamné a psychtropní látky. Sám uvedl, že užil pervitin. Policisté jej eskortovali na místní oddělení policie Spořilov k provedení dalších procesních úkonů," doplnila Drábková.
Policejní orgán ve věci zahájil úkony trestního řízení pro podezření ze spáchání přečinu maření výkonu úředního rozhodnutí. V případě odsouzení mu hrozí trest odnětí svobody ve výši až tři léta.
