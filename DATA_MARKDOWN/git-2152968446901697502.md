
# Ритници, бой... Кой и защо нападна певеца Ивайло Колев посред бял ден?

Published at: **2019-11-07T11:45:00+00:00**

Author: **Камелия Цветанова**

Original: [Dnes.bg](https://www.dnes.bg/crime/2019/11/07/ritnici-boi-koi-i-zashto-napadna-peveca-ivailo-kolev-posred-bial-den.428837)

Певецът Ивайло Колев бе нападнат и пребит от неизвестни лица във входа на блока си в София миналата сряда, точно преди концерт, който трябваше да изнесе в столичен клуб.
"Бях пребит посред бял ден. Това е нещо, което не бива да се случва в една демократична държава", каза той пред Нова тв.
Той обясни, че е бил жестоко ритан в главата и гърба и за щастие е успял да предпази лицето си.
"Бях ритан в главата като футболна топка, казах им да не ми ритат главата, защото имам концерт, прикрих се да не ми пострада фасадата“, разказа той.
Случката се е разиграла между етажите на кооперацията, в която изпълнителят живее.
Двамата нападателите не дали каквото и да било обяснение за агресивното си поведение.
Единственото, което Колев успял да чуе, докато го ритали, били думите: "Защо притесняваш жена ми?”.
Колев призна, че не признава поръчителя на нападението.
Певецът предполага, че нападението може да е свързано с битов проблем, но е в прекрасни отношения с всичките си съдени.
"Имам теч в банята, който идва от съседите. По мирен начин реших да се свържа с тях, оставяйки бележка с номер за контакт”, обясни Колев.
Колев споделя, че след инцидента му е било трудно да ходи и имал световъртеж.
След случилото се изпълнителят върнал повикания на адреса екип на Спешна помощ, надявайки се, че е в състояние да изнесе планирания концерт.
"Малко след това осъзнах, че това е непосилно и отидох в болница, където констатираха, че имам сътресение на мозъка”, каза още изпълнителят.
Той вече е разпознал един от нападателите си и е дал показания.
Смята, че случилото се трябва да придобие широк обществен отзвук, защото подобни деяния са недопустими.Колев допълни, че не само той, но и негови познати стават често пъти обекти  на агресия.
"Преди месец и половина една кола на магистрала „Тракия“ ме засече, принуди ме да спра в средната лента, шофьорът слезе от колата си, опита се да отвори вратата на моята, благодарение на това, че тръгнах бързо се размина, но според мен този човек не мислеше дори за своето здраве, защото колите префучаваха бързо покрай него. Хората свикнаха да си решават проблемите като в каубойски филм, а ние имаме органи на реда", каза още певецът. 
