
# Asta Bolaffi, arazzo di Boetti da record: venduto a 465mila euro dopo 8 minuti di rilanci al telefono

Published at: **2019-11-05T22:00:00+00:00**

Author: ****

Original: [Corriere della Sera](https://torino.corriere.it/cultura/19_novembre_06/asta-bolaffi-arazzo-boetti-record-venduto-465mila-euro-f76bbc9a-00d6-11ea-90df-c7bf97da0906.shtml)

È l’arazzo «1978» di Alighiero Boetti il top lot dell’asta Arti del Novecento di Bolaffi. Dopo decine di rilanci tra collezionisti, al telefono e in Sala Bolaffi a Torino, l’opera è stata aggiudicata a 465.000 euro, diritti inclusi. Il secondo top lot dell’asta - terminata con un risultato complessivo superiore a 1,4 milioni di euro - è il trittico «Aerei», acquistato a 186.000 euro. Tra gli altri migliori risultati il bronzo di cardinale seduto di Giacomo Manzù (40.000 euro), ancora un’opera di Boetti («I fregi e gli sfregi», 30.000 euro) e il dipinto di Felice Casorati «Barche sulla spiaggia» (30.000 euro).
Grande successo per la selezione dei pezzi di design, in particolare i lavori di Ico Parisi - come il divano rivestito di velluto blu per Ariberto Colombo (8.750 euro) - e Gio Ponti, tra cui le sedie «Ninfea» per Reguitti in legno e cuoio (6.900 euro) e le poltrone «Continuum» per Bonacina (6.250 euro). Ottimo risultato anche per la lampada a soffitto per Fontana Arte di Max Ingrand (5.800 euro) e i lavori di Piero Fornasetti, tutti venduti.
Tra le fotografie, infine, i top lot sono il portfolio di Leslie Krims (5.600 euro), un raro scatto della British Library di Londra di Candida Hofer (5.000 euro) e una fotografia di Carlo Mollino del 1960 (4.000 euro).
