
# সৌদিতে হামলায় ৫ সেনা নিহত

Published at: **2019-11-04T13:30:00+00:00**

Author: ****

Original: [Daily Janakantha](http://www.dailyjanakantha.com/details/article/458602/%E0%A6%B8%E0%A7%8C%E0%A6%A6%E0%A6%BF%E0%A6%A4%E0%A7%87-%E0%A6%B9%E0%A6%BE%E0%A6%AE%E0%A6%B2%E0%A6%BE%E0%A7%9F-%E0%A7%AB-%E0%A6%B8%E0%A7%87%E0%A6%A8%E0%A6%BE-%E0%A6%A8%E0%A6%BF%E0%A6%B9%E0%A6%A4)

অনলাইন ডেস্ক ॥ যুদ্ধবিধ্বস্ত ইয়েমেন সীমান্তের কাছে হামলায় সৌদি আরবের অন্তত পাঁচ সেনা সদস্য নিহত হয়েছেন। সোমবার সৌদি আরবের রাষ্ট্রীয় সংবাদ সংস্থা সৌদি প্রেস অ্যাজেন্সির বরাত দিয়ে তুর্কি সংবাদমাধ্যম আনাদোলু অ্যাজেন্সি এক প্রতিবেদনে এ তথ্য জানিয়েছে।
এতে বলা হয়েছে, ইয়েমেন সীমান্তের কাছে সৌদি আরবের জিজান প্রদেশে হামলা হয়েছে। গত দুদিনের এই হামলায় অন্তত পাঁচ সৌদি সেনা নিহত হয়েছে। তবে এ ব্যাপারে বিস্তারিত কোনো তথ্য দেয়নি সৌদি কর্তৃপক্ষ।
আনাদোলু বলছে, সেনারা কীভাবে নিহত হয়েছে কিংবা কারা হামলা চালিয়েছে সেব্যপারে এসপিএ বিস্তারিত তথ্য প্রকাশ করেনি। দেশটির দক্ষিণাঞ্চলের জিজান প্রদেশে ওই পাঁচ সৈন্য নিহত হয়েছে বলে জানানো হয়েছে।
২০১৪ সালে রাজধানী সানা দখলে নেয়ার পর সৌদি সমর্থিত ইয়েমেনের প্রেসিডেন্ট আব্দ রাব্বু মনসুর আল হাদিকে ক্ষমতা থেকে বিতাড়িত করে হুথি বিদ্রোহীরা। তারপর থেকেই দেশের বাইরে তিনি।
হাদিকে ক্ষমতায় ফেরাতে ২০১৫ সালের জুনে ইয়েমেনে হুথি বিদ্রোহীদের বিরুদ্ধে হামলা শুরু করে সৌদি নেতৃত্বাধীন আরব সামরিক জোট। হুথি বিদ্রোহীদের দমনে যুক্তরাষ্ট্রের সহায়তায় সৌদি ও আরব আমিরাত নেতৃত্বাধীন জোট ইয়েমেনে এখন পর্যন্ত অন্তত ১৮ হাজার বার বিমান হামলা পরিচালনা করেছে।
চলতি বছরে সৌদি আরবের রাজধানী রিয়াদসহ দেশটির আরো কয়েকটি শহরে ক্ষেপণাস্ত্র ও ড্রোন হামলা চালিয়েছে হুথিরা। কয়েক বছর ধরে চলে আসা এই যুদ্ধের অবসানে দেশটির বিদ্রোহীদের সঙ্গে রাজনৈতিক আলোচনার মাধ্যমে সমঝোতায় পৌঁছানোর চেষ্টা করছে জাতিসংঘ।
জাতিসংঘ বলছে, সৌদি আরব ও ইয়েমেনের এই যুদ্ধে হাজার হাজার ইয়েমেনির প্রাণহানি ও আরো এক কোটি ৪০ লাখের বেশি মানুষ দুর্ভিক্ষের দ্বারপ্রান্তে পৌঁছেছে।
