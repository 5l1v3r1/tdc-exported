
# রাষ্ট্রায়ত্ত প্রতিষ্ঠানের সক্ষমতা বাড়াতে কর্মীদের দক্ষতা বাড়ানোয় জোর

Published at: **2019-11-02T16:34:00+00:00**

Author: ****

Original: [Daily Janakantha](http://www.dailyjanakantha.com/details/article/458154/%E0%A6%B0%E0%A6%BE%E0%A6%B7%E0%A7%8D%E0%A6%9F%E0%A7%8D%E0%A6%B0%E0%A6%BE%E0%A7%9F%E0%A6%A4%E0%A7%8D%E0%A6%A4-%E0%A6%AA%E0%A7%8D%E0%A6%B0%E0%A6%A4%E0%A6%BF%E0%A6%B7%E0%A7%8D%E0%A6%A0%E0%A6%BE%E0%A6%A8%E0%A7%87%E0%A6%B0-%E0%A6%B8%E0%A6%95%E0%A7%8D%E0%A6%B7%E0%A6%AE%E0%A6%A4%E0%A6%BE-%E0%A6%AC%E0%A6%BE%E0%A7%9C%E0%A6%BE%E0%A6%A4%E0%A7%87-%E0%A6%95%E0%A6%B0%E0%A7%8D%E0%A6%AE%E0%A7%80%E0%A6%A6%E0%A7%87%E0%A6%B0-%E0%A6%A6%E0%A6%95%E0%A7%8D%E0%A6%B7%E0%A6%A4%E0%A6%BE-%E0%A6%AC%E0%A6%BE%E0%A7%9C%E0%A6%BE%E0%A6%A8%E0%A7%8B%E0%A7%9F)

অনলাইন রিপোর্টার ॥ রাষ্ট্রায়ত্ত করপোরেশন ও কোম্পানিগুলোর সক্ষমতা বাড়াতে এগুলোর কর্মীদের দক্ষতা বাড়ানোর উপর জোর দেওয়া হয়েছে এক কর্মশালায়।
শনিবার প্রধানমন্ত্রীর কার্যালয়ে ‘গভর্নেন্স ইনোভেশন ইউনিট’র আয়োজনে এই কর্মশালায় অনুষ্ঠিত হয়।
এর প্রথম পর্বে প্রধান অতিথি ছিলেন প্রধানমন্ত্রীর বেসরকারি শিল্প ও বিনিয়োগ উপদেষ্টা সালমান এফ রহমান। দ্বিতীয় পর্বের প্রধান অতিথি অর্থমন্ত্রী আ হ ম মুস্তফা কামাল।
রাষ্ট্রায়ত্ত করপোরেশন ও কোম্পানিগুলোর উত্তম চর্চা অবহিত করণ এবং পারস্পরিক ক্ষেত্র সম্প্রসারণে এই কর্মশালার আয়োজন হয়।
এর ধারণাপত্রে বলা হয়, রাষ্ট্রীয় প্রতিষ্ঠানগুলোর সক্ষমতা কমেছে। বেসরকারি প্রতিষ্ঠানগুলো এখন ভালো করলেও সরকারি প্রতিষ্ঠানগুলো পিছিয়ে পড়ছে।
ধারণাপত্রে রুগ্ন শিল্প কারখানার সমস্যার মধ্যে ব্যবস্থাপনা সম্পর্কিত, অর্থ সম্পর্কিত, প্রযুক্তি সম্পর্কিত ও পরিবেশগত সমস্যা চিহ্নিত করা হয়।
অনুষ্ঠানে সালমান রহমান বলেন, “আমি মনে করি, সরকারি খাতে মানুষজনের দক্ষতা বাড়াতে হবে। লোকের পরিমাণ না বাড়িয়ে লোকের দক্ষতা বাড়ানোর দিকে বেশি জোর দিতে হবে। প্রতিষ্ঠানগুলোতে প্রযুক্তির ব্যবহার আরও বাড়াতে হবে।”
তিনি বলেন, “সব কাজ বেসরকারি খাত করবে, সেটা আমি মনে করি না। বেসরকারি খাতের পাশে একটা শক্তিশালী সরকারি খাতের প্রয়োজন আছে। আমরা পাশের দেশ থেকে শিক্ষা গ্রহণ করতে পারি, সেখানে কিছু সরকারি খাত অনেক দক্ষভাবে কাজ করছে।”
এই আয়োজনের প্রশংসার পাশাপাশি এই ধরনের উদ্যোগের সঙ্গে বেসরকারি খাতকেও যুক্ত করার পরামর্শ দেন সালমান রহমান।
তিনি বলেন, “ভবিষ্যতে এ ধরনের অনুষ্ঠান বেসরকারি খাতকে সাথে নিয়ে করলে আরও ভালো হবে।”
