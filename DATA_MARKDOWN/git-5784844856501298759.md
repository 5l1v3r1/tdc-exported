
# Bomo baterije električnih avtomobilov kmalu polnili bistveno hitreje?

Published at: **2019-11-04T09:36:00+00:00**

Author: ****

Original: [Računalniške novice](https://www.racunalniske-novice.com/novice/dogodki-in-obvestila/bomo-baterije-elektricnih-avtomobilov-kmalu-polnili-bistveno-hitreje.html?RSS821f12ef3d378634b505e4ea825f40b5)

Za avtomobilsko industrijo je že sedaj povsem jasno, da bo prihodnost električna. Kljub temu električni avtomobili še niso del našega vsakdana, saj vozniki niso navdušeni predvsem nad dosegom z enim polnjenjem akumulatorja. Ker pa kapacitet baterij ni mogoče povečevati v nedogled, so raziskovalci univerze Penn State University predstavili način, kako bi lahko baterije električnih avtomobilov napolnili bistveno hitreje kot sedaj.
Raziskovalci univerze Penn State University so dejansko prišli do spoznanja, da lahko litij-ionske baterije avtomobilov polnimo bistveno hitreje, če so te predhodno segrete na temperaturo 60 stopinj Celzija. Na ta način lahko brez težav napolnimo baterijo do 2.500 krat brez izgube kapacitete in brez nabiranja neželenih litijskih usedlin. Ključnega pomena pri tem pa je, da so tovrstni akumulatorji visoki temperaturi izpostavljeni do največ 10 minut.
S predhodnim segrevanjem baterije na temperaturo 60 stopinj Celzija lahko v zgolj 10 minutah napolnimo baterijo do te mere, da lahko z njo naredimo do 320 kilometrov poti. Z običajnimi hitrimi polnilni pa za enako avtonomijo potrebujemo kar 50 minut. Pri tem velja še omeniti, da se po polnjenju baterija samodejno ohladi, da ohrani svojo zmogljivost in strukturo za nadaljnjo uporabo. Trenutno žal še ni znano, kdaj bo nov sistem polnjenja dejansko uporabljen v praksi in kdo od avtomobilskih gigantov se bo odločil zanj.
