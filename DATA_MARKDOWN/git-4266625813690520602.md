
# Пожежа у Рівному: ресторан підпалили, в охоронця діагностували опіки рук та голови

Published at: **2019-11-05T09:17:00+00:00**

Author: ****

Original: [ZIK.UA](https://zik.ua/news/2019/11/05/pidpal_restoranu_u_rivnomu_postrazhdav_ohoronets_1683811)


        Поліцейські розслідують підпал ресторану у Рівному.
      
Про це повідомляє пресслужба поліції.
Зазначається, що повідомлення, що на вулиці Соборна обласного центру горить ресторан, надійшло до поліції від рятувальників сьогодні, п’ятого листопада, о 02:40.
Наразі встановлено, що загоряння відбулося із тильної сторони, де розташовані підсобні приміщення.
«Пожежники о 05:20 пожежу ліквідували. Вогнем знищено приміщення з тильної сторони та частково дах двоповерхової будівлі ресторану. Також відомо, що під час самостійного гасіння пожежі до приїзду працівників ДСНС постраждав охоронець, 49-річний рівнянин. Медики у нього діагностували термічні опіки полум’ям рук та голови 1 та 2 ступеня», – йдеться у повідомленні.
За фактом умисного пошкодження майна шляхом підпалу слідчі Рівненського відділу поліції розпочали досудове розслідування за частиною 2 статті 194 Кримінального кодексу України.
Наразі на місці події додатковий огляд проводить слідчо-оперативна група та працівники вибухотехнічного відділу ГУНП. Поліцейські у приміщенні мангальної зони виявили залишки автомобільних шин із різким запахом паливно-мастильних матеріалів.
Правоохоронці продовжують працювати на місці події.
Нагадаємо, у Рівному виникла пожежа в ресторані «Lion», що знаходиться поблизу парку імені Т.Г.Шевченка у центрі міста.
