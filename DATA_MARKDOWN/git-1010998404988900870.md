
# Младен Маринов: Тенденцията в системата на МВР назначаване – напускане е обърната

Published at: **2019-11-06T15:16:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/mladen-marinov-tendencijata-v-sistemata-na-mvr-naznachavane-napuskane-e-obarnata.html)

Тенденцията в системата на МВР назначаване – напускане е обърната, постигнали сме стабилност за изпълнителските нива. Това каза министърът на вътрешните работи Младен Маринов, цитиран от „Фокус”.
Изказването му е в отговор на въпрос от депутата от ГЕРБ Валентин Радев във връзка с назначаването на 1000 полацаи по места.
„Продължаваме с този процес. В момента има служители, които се обучават. Преди месец дадоха клетва служители на Гранична полиция, на Националната полиция. В момента текат конкурси за оперативни работници“, обясни Маринов.
Вътрешният министър добави, че предстои обявяване на конкурс в СДВР за 60 бройки. По думите му Дирекция „Жандармерия“ е окомплектована на 90%.
„Знаете, че дирекция „Жандармерия“ е мобилна. Разбира се, през този период има и напускащи. Тенденцията назначаване – напускане е обърната“, каза още Маринов. Той уточни, че щатната численост е малко над тази, която е осигурена за бюджета за 2019 г.
Подобна тенденция има и в армията. Тази година броят на приетите войници е по-голям от броя на напусналите, уточни командирът на Сухопътните войски генерал-майор Михаил Попов.
