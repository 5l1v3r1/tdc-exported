
# Στα χέρια των αρχών του Σάο Πάολο ένας από τους μεγαλύτερους διακινητές ανθρώπων στον κόσμο

Published at: **2019-11-02T02:24:00+00:00**

Author: ****

Original: [enikos.gr](http://www.enikos.gr/international/681760/sta-cheria-ton-archon-tou-sao-paolo-enas-apo-tous-megalyterous-di)

Η ομοσπονδιακή αστυνομία της Βραζιλίας ανακοίνωσε πως συνέλαβε τον Σαϊφουλάχ αλ Μαμούν, που έχει γεννηθεί στο Μπανγκλαντές και θεωρείται ως ένας από τους μεγαλύτερους παράνομους διακινητές ανθρώπων στον κόσμο.
Σε κοινή επιχείρηση, που εκτελέσθηκε την περασμένη Πέμπτη, με την αμερικανική Υπηρεσία Μετανάστευσης και Τελωνείων, η αστυνομία της Βραζιλίας συνέλαβε μέλη μίας οργάνωσης που φέρεται να εμπλέκεται σε ένα μεγάλο δίκτυο λαθραίας εισαγωγής μεταναστών στις ΗΠΑ.
Πολλές συλλήψεις πραγματοποιήθηκαν στο Σάο Πάουλο, όπου διαμένει ο Αλ Μαμούν και σε άλλες τρεις πόλεις στη χώρα. Επίσης κατέσχεσε 42 τραπεζικούς λογαριασμούς, που όπως ανακοίνωσε το Σώμα χρησιμοποιούνταν για να χρηματοδοτηθούν οι παράνομες επιχειρήσεις της ομάδος.
Ο Αλ Μαμούν εισήλθε στη Βραζιλία προ εξαετίας προσποιούμενος τον πρόσφυγα και ζούσε στο Μπρας, μία συνοικία του Σάο Πάουλο που στεγάζει πολλούς μετανάστες απ’ όλον τον κόσμο.
Οι κατηγορίες εναντίον του ασκήθηκαν από τις ΗΠΑ. Σύμφωνα με το αμερικανικό υπουργείο Δικαιοσύνης, ο Αλ Μαμούν φέρεται να φιλοξενούσε στο Σάο Πάουλο ανθρώπους από τη Νοτιοανατολική Ασία, το Αφγανιστάν, το Μπαγκλαντές, την Ινδία, το Νεπάλ και το Πακιστάν και κατόπιν οργάνωνε τη μεταφορά τους στις ΗΠΑ, μέσα από δίκτυα λαθρεμπόρων που δραστηριοποιούνταν στο Περού, τον Ισημερινό, την Κολομβία, τον Παναμά, την Κόστα Ρίκα, την Νικαράγουα, την Ονδούρα, τη Γουατεμάλα και το Μεξικό.
Σύμφωνα με τις αρχές της Βραζιλίας, οι Ασιάτες μετανάστες όφειλαν να καταβάλουν 50.000 ρεάις (12.524 δολάρια) για την μεταφορά τους, ενώ ορισμένοι παρέμεναν επίσης παράνομα στη Βραζιλία, εξασφαλίζοντας πλαστά έγγραφα. Ορισμένοι μάλιστα ενώ ανέμεναν τη μεταφορά τους υφίσταντο συχνά κακομεταχείριση από τους εκμεταλλευτές τους.
Πηγή: ΑΜΠΕ
