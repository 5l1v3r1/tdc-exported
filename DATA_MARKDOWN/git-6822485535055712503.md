
# ترافیک روان در همه جاده‌ها/هراز و کندوان یک‌طرفه می شود

Published at: **2019-11-07T15:08:00+00:00**

Author: ****

Original: [جامعه خبری تحلیلی الف](https://www.alef.ir/news/3980816049.html)

مقام مسؤول مرکز مدیریت راه‌ها گفت: در محور هراز تردد وسایل نقلیه از ساعت ۱۴ فردا تا ساعت ۲ بامداد روز بعد از رودهن به سمت آمل و در محور کندوان تردد از ساعت ۱۴ فردا تا ساعت ۲ بامداد روز شنبه از کرج به سمت مرزن‌آباد، ‌ممنوع است.
ایمان محرابی‌نیا در گفت‌‌وگو با فارس در تشریح آخرین وضعیت ترافیکی جاده‌های کشور و محورهای منتهی به مرزهای چهارگانه، اظهار کرد: در حال حاضر رصد تردد در جاده‌ها از طریق 794 دستگاه دوربین نظارت تصویری و 2190 دستگاه ترددشمار انجام می‌شود.
مسؤول سالن عملیات مرکز مدیریت راه‌ها بیان ‌کرد: طبق‌ آخرین اطلاعات حاصل از رصد 2190 دستگاه ترددشمار جاده‌ای، در شبانه‌روز گذشته کل تردد ثبت شده در جاده‌ها، نسبت به روز قبل‌‌‌‌‌ 4.3 درصد افزایش نشان می‌دهد؛ در همین مدت همچنین سهم وسایل نقلیه سنگین در ترافیک راه‌ها 12.5درصد، بیشترین تردد بین ساعات 17 تا 18 و کمترین تردد بین ساعات 3 تا 4 ‌صبح ثبت شد.

        * محدودیت‌ ترافیکی جاده‌های منتهی به شمال تا‌ 18 آبان ماه 98
      
‌وی اظهار کرد: تردد موتور‌سیکلت‌ تا ساعت 6 روز شنبه 18 آبان از محورهای ‌هراز، کندوان، فیروزکوه و جاده تهران-سمنان-مشهد و بالعکس ممنوع است.
محرابی‌نیا گفت: در محور کندوان تردد ‌وسایل نقلیه از ساعت 14 روز جمعه 17 آبان تا ساعت 2 بامداد روز شنبه 18 آبان از کرج به سمت مرزن‌آباد ‌ممنوع است، با اعلام مأموران پلیس راه در محل، تردد وسایل نقلیه از ساعت 17 روز جمعه تا ساعت 2 بامداد روز شنبه ‌از مرزن آباد به سمت کرج به صورت یک طرفه خواهد بود.
مسؤول سالن عملیات مرکز مدیریت راه‌ها اضافه کرد: در محور هراز تردد وسایل نقلیه از ساعت 14 روز جمعه تا ساعت 2 بامداد روز شنبه 18 آبان از رودهن به سمت آمل ممنوع است، با اعلام مأموران پلیس راه در محل، تردد وسایل نقلیه از ساعت 16 روز جمعه تا ساعت 2 بامداد روز شنبه 18 آبان، از آب اسک به رودهن در محدوده مشاء به صورت یک طرفه خواهد بود.
وی با بیان اینکه در محور کندوان‌ تردد ‌تریلر و کامیون‌ ‌کماکان ممنوع است، گفت: در ‌محور هراز تردد‌ تریلرها کماکان ممنوع  است، همچنین تردد‌ کامیون غیر از حاملین مواد فاسد شدنی و سوختی از ساعت 6 تا 24 روزهای چهارشنبه و پنجشنبه هفته جاری، از ساعت 6 روز جمعه 17 آبان تا ساعت ‌2 روز شنبه 18 آبان‌ و همچنین از ساعت 6 تا 18 روز شنبه 18 آبان، ‌ممنوع ‌است.
محرابی‌نیا اظهار کرد: در محور فیروزکوه‌ تردد تریلرها غیر از حاملین مواد سوختی و فاسد شدنی از ساعت 8 تا 24 روز جمعه هفته جاری از تهران به قائم شهر و بالعکس، ممنوع است.
مسؤول سالن عملیات مرکز مدیریت راه‌ها گفت: در محور سلفچگان- قم ‌به سمت قم‌ تردد تریلر و کامیون غیر از حاملین مواد سوختی و فاسد شدنی از ساعت 16 تا 24 روز جمعه 17 آبان، ممنوع بوده و مسیر جایگزین محور آزادراه ساوه - تهران است.

        * آزادراه‌‌ ‌‌تهران-کرج‌ پرترددترین جاده‌‌ کشور
      
وی بیان کرد: در ‌24 ساعت گذشته بیشترین تردد در‌ آزادراه تهران-کرج‌، آزادراه کرج-قزوین و آزادراه ‌کرج-تهران ثبت شد.

        ‌* آخرین وضعیت ترافیکی ‌محورهای منتهی به شمال کشور
      
مسؤول سالن عملیات مرکز مدیریت راه‌ها بیان کرد: طبق اطلاعات دوربین‌های نظارت تصویری، هم‌اکنون ‌در مسیر رفت و برگشت محورهای فیروزکوه، هراز، کندوان‌ و آزادراه قزوین-رشت تردد روان است.
محرابی‌نیا با اشاره به ‌تردد روان در همه محورهای اصلی کشور‌، اضافه کرد: در ‌محورهای شمالی کشور هیچ‌گونه مداخلات جوی مشاهده نمی‌شود.

        * انسداد پنج جاده ‌به دلیل نبود ایمنی
      
وی یادآور شد: همان‌طور که پیش از این نیز اعلام شد ‌روز‌ 20 آبان 98 تا 21 آبان 98 محور هراز در محدوده جاده شکسته به‌ دلیل اجرای عملیات حفاری و انجام آزمایشات ژئوتکنیک‌ مسدود است و تردد از محورهای جایگزین شامل جاده فیروزکوه و محور چالوس انجام می‌شود.
مسؤول سالن عملیات مرکز مدیریت راه‌ها اظهار کرد: ‌در حال حاضر جاده فرعی شمشک - دیزین‌، محور رامیان- اولنگ - شاهرود، محور قدیم خرم‌آباد-پل دختر‌، محور شهداد-اندوهجرد و جاده شهداد-نهبندان‌‌ به دلیل نبود ایمنی کافی مسدود است.
