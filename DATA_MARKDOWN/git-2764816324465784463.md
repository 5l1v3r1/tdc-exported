
# Témata od programování po vzdělávání dětí. Ohlédnutí za OpenAltem 2019

Published at: **2019-11-04T12:04:33+00:00**

Author: **Petr Urban**

Original: [Cnews.cz](https://www.cnews.cz/konference-openalt-2019-ohlednuti/)


        V Brně proběhla na české a slovenské publikum orientovaná konference OpenAlt. Za vstup jste nemuseli dát ani korunu a již poněkolikáté jste si mohli vybrat z řady témat od ryze technických po témata zabývající se celospolečenskými problémy.
      

        VŠECHNY FOTOGRAFIE
      
Charakterizovat pro návštěvnictvo bezplatnou otevřenou konferenci OpenAlt není snadné, ke klíčovým slovům ale určitě patří diverzita. Celodenní program ve dnech 2. a 3. listopadu 2019 využil osm přednáškových sálů a učeben na Fakultě informačních technologií brněnského Vysokého učení technického. (My jsme využili sobotu.) Pestrost vyprofilované konference typicky spočívá v pokrytí širších témat v rámci oboru, v tomto případě se ale bavíme o jiném nastavení pestrosti.
Zatímco některé přednášky byly ryze technické a z pohledu laika se jednalo o náročné vstupy plné programování, jiné do alternativního prostoru vnesly např. vzdělávání dětí v rámci okrajových vzdělávacích institucí, které bojují se státním monopolem na vzdělávání. Nesmíte se ale nechat zmást, obsahově na konferenci patří. Ne náhodou její podtitul zní „Otevřeným přístupem k otevřené společnosti“.
Otevřená společnost se začíná budovat právě už u nejmladších lidí, kde je rozvíjen jejich potenciál a učí se chápat demokratický přístup ke světu. Nejsilněji zastoupenou programovou větví na konferenci byl letos otevřený software, v rámci které jste se mohli seznámit právě s řadou technických věcí. Pokud vás „neděsí“ pojmy jako terraformace cloudu nebo debugování enterprise kernelu, byli byste na správné cestě v programu.
Našli byste i výjimky, např. povídání o Mozille jako širší platformě, o stavu alternativního mobilního systému Sailfish OS apod. Konference nezapře, že jí předcházely akce zaměřené na Linux a otevřené mobilní platformy. Významně byla zastoupena mapová témata, nahlédnout jste mohli mj. do problematiky 3D mapování v OpenStreetMap nebo na projekt Freemap Slovakia.
Pokud holdujete raději tématům se širokým debatním potenciálem, která nelze snadno rozseknout, došlo i na ně. Pokryly je přednášky o svobodě projevu na internetu, která se stala výrazným tématem v posledních letech, o boji s fake news nebo autorské právo v praxi. Vtipem lze hovořit i o závažném tématu, jak ukázala jedna z posledních přednášek sobotního programu.
To, že můžete na síti najít spoustu hesel, databází, ale také se snadno napojíte na různé webkamery nebo se dostanete do administrace solárních elektráren, takhle působilo zábavně. Někdy si vystačíte s úplně banálními nástroji jako Google, autor tím ovšem připomněl, jak moc dokonce i velké instituce neberou bezpečnost vážně. Mimochodem, raději nezavádějte kamery do svých ložnic nebo obývacích pokojů.
Jak padlo v jedné z komunitně orientovaných přednášek, má smysl soustředit se i čistě na lidi, kteří se nedorozumí jinak než česky (nebo slovensky). Angličtina pro mnoho Čechů a Češek stále může představovat nepřekonatelnou bariéru, takže neuškodí psát návody pro linuxové distribuce v češtině či slovenštině. Stejně tak stojí za vypíchnutí, že OpenAlt se v tomto ohledu nestaví domácímu publiku – případně publiku ze Slovenska – na překážku.
Všechno má své i proti a v tomto případě se tak konference uzavírá světovému publiku, ale také řečnicím a řečníkům, kteří by potenciálně mohli přijet přednášet. I konference jako OpenAlt ovšem má své místo na trhu. Konference byla příjemná, ačkoli nízké teploty venku návštěvníky a návštěvnice vyháněly zpět do budov i ve chvílích, kdy došlo na oběd. Ten byl zajištěn v přistaveném stánku a potěšil ty, kteří se z pohledu mainstreamu stravují alternativně.
Nabitý program ovšem nenechal prostor na zvláštní pauzu, takže se všichni museli najíst rychle, případně oželet část jedné z přednášek. Snaha o inkluzivitu podpořená přednáškami o celospolečenských problémech se cení.

        VŠECHNY FOTOGRAFIE
      
