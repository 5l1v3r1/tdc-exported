
# معاون روحانی: تعطیلی پنجشنبه‌ها در دولت تصو‌یب نشد

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696387/%D9%85%D8%B9%D8%A7%D9%88%D9%86-%D8%B1%D9%88%D8%AD%D8%A7%D9%86%DB%8C-%D8%AA%D8%B9%D8%B7%DB%8C%D9%84%DB%8C-%D9%BE%D9%86%D8%AC%D8%B4%D9%86%D8%A8%D9%87%E2%80%8C%D9%87%D8%A7-%D8%AF%D8%B1-%D8%AF%D9%88%D9%84%D8%AA-%D8%AA%D8%B5%D9%88%E2%80%8C%DB%8C%D8%A8-%D9%86%D8%B4%D8%AF)


        انتخابات یکی از مهمترین اتفاقات و رویداد های کشور است که اواخر امسال اتفاق می‌افتد و دولت در انتخابات یک مجری بی طرف است.
      
معاون پارلمانی رئیس جمهور گفت: با توجه به بار مالی زیادی که تعطیلی پنجشنبه‌ها به کشور هزینه می‌کند،‌ دولت از این طرح حمایت نکرد و تصویب نشد.
به گزارش تسنیم، معاون پارلمانی رئیس جمهور ظهر امروز در جمع خبرنگاران اظهار داشت: تعطیلی پنجشنبه ها در کشور طرحی بود که نمایندگان مطرح کرده بودند و در دولت به بحث گذاشته شد و با توجه به اینکه در تقویم کشور تعداد روز های تعطیل بسیار است و این امر در کل استان‌ها موجب تعطیلی ادارات کارگاه‌ها و کارخانه ها و بنگاه‌های اقتصادی می‌شود لذا بارمالی خیلی زیادی را بر کشور تحمیل می‌کند و دولت با این طرح مخالفت کرد.
حسینعلی امیری با اشاره به انتخابات پیش رو گفت: انتخابات یکی از مهمترین اتفاقات و رویداد های کشور است که اواخر امسال اتفاق می‌افتد و دولت در انتخابات یک مجری بی طرف است.
وی در ادامه تصریح کرد: انتخابات سه رخ دارد، یک رخ مردم، یک رخ مجری، یک رخ ناظر و دولت به عنوان مجری در انتخابات کاملاً بی طرف عمل می‌کند.
معاون پارلمانی رئیس جمهور تاکید کرد: آنچه برای دولت مهم است برگزاری یک انتخابات پرشور و پرشکوه بر اساس قانون است که همه سلایق و جریان های سیاسی داخل نظام در آن نامزد و مشارکت جدی داشته باشند.
ایشان در خصوص اجرای انتخابات به صورت الکترونیکی نیز گفت: وزارت کشور با شورای نگهبان به عنوان ناظر انتخابات در حال تعامل است و با توجه به اینکه دولت از برگزاری انتخابات الکترونیکی استقبال می‌کند باید ببینیم چگونه و تا چه حد با شورای نگهبان به توافق می‌رسیم که نتیجه این موضوع را وزیر محترم کشور اعلام می‌کند.
