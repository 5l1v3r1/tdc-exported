
# Наслідки сексскандалу: Яременко досі голова комітету?

Published at: **2019-11-07T16:28:37+00:00**

Author: ****

Original: [ГЛАВКОМ](https://glavcom.ua/news/naslidki-seksskandalu-yaremenko-dosi-golova-komitetu-638465.html)

Депутат Верховної Ради від фракції «Слуга народу» Богдан Яременко після сексскандалу не подавав заяву про своє звільнення з посади голови комітету парламенту з питань міжнародної політики і міжпарламентського співробітництва в апарат Ради.
Про це 7 листопада повідомляють Українські Новини з посиланням на інформацію апарату Верховної Ради.
«В базі даних автоматизованої системи документообігу Верховної Ради така інформація відсутня», - заявили там.
Як відомо, раніше Яременко опублікував заяву про звільнення на своїй сторінці в Facebook без зазначення дати. Він повідомив, що передасть заяву спікеру Верховної Ради Дмитру Разумкову у разі схвалення такого рішення на засіданні фракції.
Пресслужба «Слуги народу» повідомила, що станом на четвер фракція ще не збиралася.
Нагадаємо, нещодавно у Верховній Раді стався скандал. Кореспондент сфотографував в сесійній залі Верховної Ради листування депутата від «Слуги народу» Богдана Яременка в чатах знайомств.
Парламентар поспілкувався з однією з дівчат, яка запропонувала йому своїх сексуальні послуги за матеріальну винагороду. Дівчина описала умови надання інтимних послуг і вказала, що година її послуг коштує 100 доларів. 
Спочатку Яременко заявив, що все це було лише «провокацією». Втім потім написав пост у соцмережах, де вибачився перед дружиною, дітьми і президентом Володимиром Зеленським. 
1 листопада Яременко опублікував на своїй сторінці у Facebook заяву про складення повноважень голови комітету Верховної Ради з питань зовнішньої політики та міжпарламентського співробітництва з відкритою датою. 
