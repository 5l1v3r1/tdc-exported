
# Rácáfolt a Bayern az értesülésekre, menesztették Niko Kovacot

Published at: **2019-11-03T20:31:00+00:00**

Author: **Infostart / MTI**

Original: [infostart](https://infostart.hu/sport/2019/11/03/racafolt-a-bayern-az-ertesulesekre-menesztettek-niko-kovacot)

"Csapatunknak az elmúlt hetekben mutatott teljesítménye és eredményei azt mutatták, hogy cselekednünk kell. Vasárnap nyílt és komoly beszélgetést folytatunk Nikóval, és arra a megállapodásra jutottunk, hogy a továbbiakban már ne ő legyen a vezetőedző. Mindannyian sajnáljuk ezt, de szeretnék köszönetet mondani a munkájáért" - nyilatkozta a klub honlapján Karl-Heinz Rummenigge vezérigazgató.
"Pozitív fejlődést, előrelépést várok a játékosoktól és motiváltságot a szezonra vonatkozó céljaink elérése érdekében" - mondta Hasan Salihamidzic sportigazgató.
Niko Kovac elismerte, hogy a klub részéről ez volt a helyes döntés, amelyet az eredmények és az utóbbi időben mutatott játék miatt elfogadott.
A Németországban született horvát szakvezető tavaly nyáron vette át a Bayern irányítását. Azóta a müncheniek egy-egy alkalommal megnyerték a Bundesligát, a Német Kupát és a német szuperkupát is, a Bajnokok Ligája előző idényében viszont már a nyolcaddöntőben búcsúztak a későbbi győztes Liverpool ellen. A mostani szezon eddigi részében csupán három tétmeccset veszített a Bayern: hazája szuperkupa-mérkőzését 2-0-ra elveszítette a Borussia Dortmunddal szemben augusztusban, illetve a bajnokságban október elején 2-1-re kikapott a Hoffenheimtől, szombaton pedig 5-1-re az Eintracht Frankfurttól.

        Nyitókép: MTI/EPA/Peter Powell
      
