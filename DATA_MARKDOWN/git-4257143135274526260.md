
# Külügyminiszter-helyettes lesz az észak-koreai főtárgyaló

Published at: **2019-11-01T08:43:00+00:00**

Author: **Infostart / MTI**

Original: [infostart](https://infostart.hu/kulfold/2019/11/01/kulugyminiszter-helyettes-lesz-az-eszak-koreai-fotargyalo)

Elemzők szerint a nagy tiszteletnek örvendő, 56 éves diplomata kinevezését szinte bizonyosan megszavazzák a szenátusban. Ha ez így lesz, akkor Biegun Mike Pompeo külügyminiszter első helyetteseként tevékenykedik majd, megőrizve az észak-koreai különmegbízotti feladatokat is.
Elődje, John Sullivan az Egyesült Államok moszkvai nagyköveti posztjára készül. Az eddigi nagykövet, Jon Huntsman augusztusban jelentette be távozását, s megbízatása október elején ért véget. Sajtóhírek szerint Huntsman a tavaly diagnosztizált rákbetegsége miatt vonul vissza a diplomáciától.
Biegunt 2018 augusztusában nevezték ki a külügyminisztérium észak-koreai különmegbízottjává. Addig a Ford autógyár nemzetközi kapcsolatokért felelős alelnöke volt, bár nem állt tőle távol a diplomácia, hiszen korábban, a 2000-es évek elején, George W. Bush republikánus elnök nemzetbiztonsági csapatában dolgozott.
Amerikai sajtóhírek szerint egyébként a Fehér Ház várhatóan Chad Wolfot jelöli a belbiztonsági tárca ügyvezető miniszterének. Wolf a minisztérium államtitkára. Az eddigi ügyvezető miniszter, Kevin McAleenan távozik a tárca éléről, csütörtökön volt az utolsó munkanapja.
