
# Il Face Unlock dei Pixel 4 non è ancora sfruttato dalle app Android? Correte ai ripari, grazie a questo modulo Xposed

Published at: **2019-11-03T10:09:17+00:00**

Author: **Edoardo Carlo Ceretti**

Original: [AndroidWorld](https://www.androidworld.it/2019/11/03/fingerface-face-unlock-terze-parti-xposed-677675/)

La caratteristica principale, che ha spinto molti addetti ai lavori a considerare i nuovi Pixel 4 come i primi veri iPhone con Android, è la presenza di un sistema di riconoscimento facciale in 3D, che ha soppiantato completamente qualsiasi altro metodo di sblocco biometrico (niente lettore di impronte, insomma). Google è però famosa per non spingersi fino in fondo nelle sue innovazioni e dunque, al momento, latitano le app capaci di sfruttare questa novità, chiaro indizio di un difetto di comunicazione tra Big G i suoi partner principali. Ma a tutto c’è rimedio, quando si parla di modding.
Spazientito dal ritardo dell’implementazione del Face Unlock per sbloccare app di terze parti, lo sviluppatore indipendente SemonCat ha deciso di mettere a punto un modulo Xposed che aggirasse questa mancanza. È nata così Fingerface, un’app regolarmente pubblicata sul Play Store, che non fa altro che applicare un overlay in occasione della richiesta da parte di un’app dello sblocco tramite impronta digitale, permettendo all’utente di impiegare invece la funzionalità di Face Unlock del suo Pixel 4.
Lo sviluppatore tiene a precisare l’assoluta sicurezza e rispetto della privacy dell’app, che non ha accesso alla rete e dunque non può in alcun modo inviare dati dal dispositivo locale a server esterni. Inoltre, come già accennato, l’app è un modulo Xposed a tutti gli effetti, quindi dovrete prima ricorrere a procedure di modding, che potrebbero non essere alla portata di qualsiasi utente.
Se però per voi non rappresentasse un ostacolo, ma anzi non vedeste l’ora di poter utilizzare il Face Unlock dei Pixel 4 anche per le app di terze parti, Fingerface è al momento la migliore soluzione possibile. L’app è acquistabile sul Play Store al costo di 1,09€, un piccolo contributo per sostenere l’utile lavoro dello sviluppatore. Per maggiori informazioni sul progetto, vi rimandiamo al thread ufficiale nel forum di XDA.

        Disponibile su Google Play
      
Via: Android Police
