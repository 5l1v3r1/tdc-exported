
# Nejlevnější Peugeot 208 na silnicích jen tak nepotkáte. Přitom má co nabídnout

Published at: **2019-11-05T07:00:00+00:00**

Author: **Jan Mička**

Original: [AutoRevue.cz](https://www.autorevue.cz/nejlevnejsi-peugeot-208-2019-cena-v-cr-vybava-technicka-data)

Očekávaná novinka od Peugeotu bude na český trh oficiálně uvedena 28. listopadu, české zastoupení francouzské automobilky však zveřejnilo ceny již s předstihem a spustilo objednávky. Nabídka je rozdělena do čtyř výbavových linií a vybírat můžete ze čtyř agregátů. Není problém se dostat přes 500.000 Kč, nás dnes ale bude zajímat základ za 295.000 Kč.
Jak jsme psali již dříve, cena 295.000 Kč odpovídá linii Like a motoru 1.2 PureTech o výkonu 55 kW a točivém momentu 118 N.m. Navíc po slevě 40.000 Kč, kterou Peugeot poskytnul v rámci uvedení modelu 208 na český trh. Výbavu Like nelze kombinovat s jiným než uvedeným motorem, omezeny jsou i možnosti přípalatků.
Základní výbava není špatná. Ocelová 15palcová kola s velkoplošnými kryty jsou do města jako dělaná, nechybí šest airbagů, asistent rozjezdu do kopce, tempomat s omezovačem rychlosti, manuální klimatizace, elektricky ovládaná přední okna, šedé látkové čalounění Para, rádio s USB-A připojením a bluetooth handsfree, sada na opravu pneumatik (rezerva stojí 4000 Kč), centrální zamykání s dálkovým ovládáním, výškově nastavitelné sedadlo řidiče či isofix na krajních zadních sedadlech.
Peugeot do základu přibalil i systém pro stabilizaci přívěsu. Ten však využijete hlavně u vyšších výbav, protože v základu není možné připlatit si za originální tažné zařízení (16.000 Kč). Tím se dostáváme k tomu, proč základní 208 na českých silnicích asi jen tak nepotkáte. Vyšší výbava Active totiž s motorem PureTech 75 stojí jenom o 20.000 Kč více (po slevě 45.000 Kč) a nabízí i motory s výkonem 74 (1.2 PureTech) a 75 kW (1.5 BlueHDi).
Výbavu Active poznáte na první pohled. Vůz má totiž vnější zpětná zrcátka i kliky dveří lakované v barvě karoserie (Like je má černé), 16palcová ocelová kola a velkoplošnými kryty jiného designu, rádio s ovládáním na volantu a konektivitou Android Auto a Apple CarPlay či elektricky ovládaná a vyhřívaná vnější zpětná zrcátka.
Navíc vám otevírá širší možnosti příplatkové výbavy. Můžete mít třeba zadní parkovací senzory (7000 Kč), couvací kameru (se zadními senzory za 14.000 Kč), automatickou klimatizaci (10.000 Kč), vyhřívaná sedadla (6000 Kč), a dokonce i navigaci (18.000 Kč). Zvolit můžete i jeden z paketů Active  a Active Plus. Stojí 18.000 Kč a 24.000 Kč a vedle vyhřívaných sedadel a zadních parkovacích senzorů zahrnují i litá 16palcová litá kola.
Přesto si nemyslím, že by měl úplně základní Peugeot 208 ujít vaší pozornosti. Jak můžete vidět v přiložené galerii, nevypadá špatně (snímky pocházejí z konfigurátoru Peugeotu). Žlutá metalíza, kterou je vůz pokrytý, je už součástí základní výbavy. Hlavně ale půjde o perfektního městského parťáka, který snese i nějaký ten šťouchanec od dveří či obrubníku. Důležitá bezpečnostní a komfortní výbava mu přitom nechybí.
