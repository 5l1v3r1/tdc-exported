
# Свинското с рекордни цени, ще поскъпва още. А напролет – драстично!

Published at: **2019-11-07T11:29:00+00:00**

Author: **Камелия Цветанова**

Original: [Dnes.bg](https://www.dnes.bg/business/2019/11/07/svinskoto-s-rekordni-ceni-shte-poskypva-oshte-a-naprolet-drastichno.428843)

Свинското месо достигна рекордни цени през последните месеци.
Килограмът вече струва почти 8-9 лева, и то на едро.
Само през септември цените са скочили с цели 45%. Това са най-високите цени на свинското за последните 10 години, отчитат и от Комисията по стоковите борси и тържищата, която следи равнищата на едро, съобщи Нова тв.
Търговците признават, че за месец цената на свинското е скочила с лев-два.
От свинефермите обясняват високите цени с недостига на свинско след бума на африканската чума.
Най-силно дефицитът се усеща в Китай, където и консумацията на свинско в света е най-голяма.
Цветан Илиев от Асоциацията на индустриалните свиневъди обясни, че в Китай се произвежда повече от половината от месото в света, в момента липсват около 40% от него. Това се отразявало на търговицията по целия свят.
Според производителите и преработвателите месото ще поскъпва още до края на годината. По-осезаем ръст обаче търговците очакват напролет.
По-скъпо ще купуваме и колбасите.
Председателят на Асоциацията на месопреработвателите в България Атанас Урдужоров обясни, че цените на месото, което идва от Европа от началото на година са се повишили с 50%.
"Не само, че е по-скъпо, ами и го няма",  призна той.
А родното производство не може да задоволи пазара.
Експерти, които следят борсите отблизо обаче твърдят, че няма основание за такова драстично покачване на цените.
Пейо Майорски от Асоциацията за защита на потребителите смята, че търговците спекулират с африканската чума, защото световната борса не показва недостиг на месо.
За спекула на пазара предупреждават и от Комисията по стоковите борси и тържища.
Прогнозите им са за успокояване на цените до края на годината.
А в момента, ако потребителите заместят свинското с пилешко или телешко, например, поскъпване може да се очаква и при другите меса, предупреждават търговците.
