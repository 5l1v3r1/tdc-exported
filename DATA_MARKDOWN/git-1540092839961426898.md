
# Φορολογικό νομοσχέδιο: Ποιοι εξαιρούνται από το 30% των ηλεκτρονικών αποδείξεων

Published at: ****

Author: ****

Original: [CNN.gr](https://www.cnn.gr/oikonomia/story/196529/forologiko-nomosxedio-poioi-exairoyntai-apo-to-30-ton-ilektronikon-apodeixeon)

Newsroom, CNN Greece 08:32 , 07 November 2019 - 08:35
Στόχος των αλλαγών είναι να μην επιβαρυνθούν με το πέναλτι φόρου 22% όσοι έχουν πραγματικά αδυναμία.
Ήδη, ύστερα από ευρεία σύσκεψη του οικονομικού επιτελείου υπό τον Πρωθυπουργό Κυριάκο Μητσοτάκη, έγινε γνωστό ότι ο συντελεστής 30% θα εφαρμόζεται επί του πραγματικού και όχι επί του τεκμαρτού εισοδήματος, ενώ, όπως ανέφεραν κυβερνητικές πηγές, προωθούνται ειδικές ρυθμίσεις για συγκεκριμένες κατηγορίες φορολογουμένων που έχουν αντικειμενική αδυναμία να συγκεντρώνουν το απαιτούμενο ποσοστό.
Το όριο 30% παραμένει, αλλά σύμφωνα με αρμόδιες πηγές, θα υπάρξουν «κόφτες» οι οποίοι θα εξουδετερώνουν την απειλή έξτρα φόρου στη μεσαία τάξη αλλά και σε φορολογούμενους οι οποίοι δαπανούν ένα μεγάλο μέρος του εισοδήματός τους για την εξυπηρέτηση δανειακών υποχρεώσεων ή έχουν υψηλές φορολογικές υποχρεώσεις.
Μια εναλλακτική προσέγγιση αφορά τον υπολογισμό του ορίου 30% στο εισόδημα που είναι πραγματικά διαθέσιμο για κατανάλωση μετά την αφαίρεση των δανειακών υποχρεώσεων ή και των φόρων που αναλογούν, ενώ μια άλλη πτυχή συναρτάται με το ύψος του ανώτατου πλαφόν των απαιτούμενων αποδείξεων το οποίο, σύμφωνα με πληροφορίες, έχει οριστεί στα 20.000 ευρώ.
Ειδικές ρυθμίσεις θα υπάρξουν για συγκεκριμένες κατηγορίες φορολογουμένων, ενώ σύμφωνα με πληροφορίες θα εξαιρεθούν πλήρως από το μέτρο της συλλογής αποδείξεων όλοι όσοι σήμερα υποχρεούνται να εμφανίζουν χάρτινες αποδείξεις, όπως οι ηλικιωμένοι άνω των 70 ετών, τα άτομα με ποσοστό αναπηρίας άνω του 80%, οι φορολογούμενοι που κατοικούν σε μικρά χωριά με πληθυσμό έως 500 κατοίκους και σε νησιά με πληθυσμό έως 3.100 κατοίκους.

        Διαβάστε επίσης
      
