
# MLS-baas 'dropt bom': Ibrahimovic is vastgelegd door AC Milan

Published at: **2019-11-07T23:37:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902888/mls-baas-dropt-bom-ibrahimovic-wordt-stadsconcurrent-van-lukaku-.html)


        Zlatan Ibrahimovic staat voor een terugkeer bij AC Milan. Dat heeft Major League Soccer-commissaris Don Garber onthuld. Het contract van de Zweedse superster bij LA Galaxy loopt af.
      
De toekomst van Ibrahimovic is al enkele weken onderwerp van gesprek. Garber lijkt zijn mond nu voorbij te hebben gepraat. "Hij is 38 jaar, heeft veel gescoord in de Verenigde Staten, maar is nu vastgelegd door de Rossoneri, één van de grootste clubs in de wereld. Hij keert terug bij AC Milan", wordt de MLS-baas geciteerd door La Gazzetta dello Sport, dat rept van 'een bom'.
"Zlatan is een interessant persoon", vervolgt Garber tegenover ESPN. "Hij houdt me bezig en je hebt zulke spelers hier nodig, zoals eerder David Beckham. Hij heeft bijna alle doelpuntenrecords gebroken in slechts twee seizoenen. Ik hoop dat hij hier terugkeert, maar dat ligt aan LA Galaxy. Ik was blij dat hij hier heeft gespeeld en genoot van de momenten met hem. Zeker als hij in de derde persoon over zichzelf sprak."
De Zweedse spits speelde eerder tussen 2010 en 2012 voor AC Milan, waar hij tegen Romelu Lukaku zal strijden in Milaan. LA Galaxy geeft de hoop overigens nog niet helemaal op. "Maar we moeten voorzichtig zijn: hij heeft geweldige goals gemaakt in Los Angeles en we weten dat hij verschillende opties heeft: wie wil Ibra nu niet?", stelt de Nederlandse algemeen directeur Dennis te Kloese.
