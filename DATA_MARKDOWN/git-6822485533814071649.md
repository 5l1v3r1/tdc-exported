
# دبیر شورای اطلاع رسانی دولت مشخص شد

Published at: **2019-11-02T10:13:00+00:00**

Author: ****

Original: [جامعه خبری تحلیلی الف](https://www.alef.ir/news/3980811042.html)

علی ربیعی، با صدور حکمی محمدرضا نوروزپور را به عنوان معاون سخنگو و دبیر شورای اطلاع رسانی دولت منصوب کرد.
به گزارش الف به نقل از پایگاه اطلاع رسانی دولت، حکم صادر شده از سوی علی ربیعی دستیار ارتباطات اجتماعی رئیس جمهوری، سخنگو و رئیس شورای اطلاع رسانی دولت برای محمدرضا نوروزپور به شرح ذیل است:
بنام خداجناب آقای دکتر محمدرضا نوروزپور
با توجه به دانش، سابقه فعالیت رسانه ای و همکاری موثر شش سال گذشته با دبیرخانه شورای اطلاع رسانی دولت و نیز داشتن مقبولیت مناسب در جامعه رسانه ای، جنابعالی را براساس تصویب نامه هیأت وزیران به شماره ۶۱۲۹۹ /ت/۵۶۶۴۰ه، مورخ ۱۹/۵/۹۸ و به موجب این حکم به سمت « معاون سخنگو و دبیر شورای اطلاع رسانی دولت» منصوب می نمایم.
امروز دولت تدبیر و امید در شرایطی قرار دارد که تحریم های ظالمانه، پایین آوردن تاب آوری اجتماعی، زندگی اقتصادی و روانی جامعه را هدف قرار داده است و از سویی تلاشهای زیادی نیز برای ناامیدسازی مردم در حال جریان می باشد. لذا بیش از هر دوره دیگری نیازمند ایجاد یک نظام اطلاع رسانی دقیق، سریع، موثر و شفاف از برنامه ها و اقدامات دولت می باشیم، به نحوی که افزایش اعتماد اجتماعی و نیز سرمایه اجتماعی دولت و نظام عزیز اصلی ترین هدف ما در حال حاضر می باشد.
انتظار می رود با بکارگیری موثر از امکانات انسانی و نیز ظرفیت های موجود در جامعه رسانه ای، علاوه بر ایجاد فضای تعامل، زمینه های همکاری مناسبی بین شورای اطلاع رسانی دولت و جامعه رسانه ای گسترش یابد.
همچنین ایجاد هم افزایی با روابط عمومی ها و افزایش هماهنگی میان آنها از جمله اقداماتی است که انتظار پیگیری آن می رود.
توفیق شما را در انجام وظایف محوله با رعایت اصول قانونمداری، اعتدال گرایی و منشور اخلاقی دولت تدبیر و امید از خداوند متعال مسئلت می نمایم.
علی ربیعی
