
# Прем'єр-міністр Великої Британії порівняв лідера опозиціонерів зі Сталіним

Published at: **2019-11-06T11:00:00+00:00**

Author: ****

Original: [DT.ua](https://dt.ua/WORLD/prem-yer-ministr-velikoyi-britaniyi-porivnyav-lidera-opozicioneriv-zi-stalinim-328665_.html)

Прем'єр-міністр Великої Британії Борис Джонсон почав виборчу кампанію консерваторів з порівняння лідера британських опозиціонерів-лейбористів Джеремі Корбіна зі Сталіним за його ненависть до багатих людей, повідомляє The Telegraph.
Прем'єр-міністр стверджує, що Корбін демонізує мільярдерів з таким же завзяттям, як і радянський режим Йосипа Сталіна переслідував землевласників у 1930-х роках.
"Вони роблять вигляд, що їх ненависть спрямована тільки на певних мільярдерів - і вони вказують пальцем на людей з такою радістю і мстивістю, якої не було з часів Сталіна, який переслідував куркулів", - написав Джонсон.
"Насправді вони врешті-решт будуть стягувати податки з усього: з пенсій, з бізнесу, з будинків і садів", - додав політик.
Джонсон також заявив, що Brexit відкриє "сотні мільярдів інвестицій для Британії, а лейбористи не принесуть нічого, крім подальшої відстрочки, яка "стримає країну".
Його ремарка про Сталіна стала відповіддю на слова Корбіна про те, що лейбористський уряд прийде за представниками надбагатих "еліт", що використовують "фальсифіковану систему".
Лідер лейбористів назвав п'ять мільярдерів, на яких він націлився б, якщо б став прем'єр-міністром: власник Sports Direct Майк Ешлі, керівник хедж-фонду Кріспін Одей, керівник хімічної компанії Джим Реткліфф, власник ЗМІ Руперт Мердок і землевласник герцог Вестмінстерський.
Варто відзначити, Корбін раніше заявляв, що його партія готова підтримати проведення дострокових виборів на прохання прем'єра Джонсона.
Як раніше повідомлялося, Верхня палата парламенту Великої Британії схвалила закон про проведення дострокових парламентських виборів 12 грудня. Після того, як його підпише королева Єлизавета II, він отримає статус закону.
30 жовтня, стало відомо про те, що Британія офіційно не виходить з ЄС до 31 січня.
Європейська рада формально затвердила рішення про продовження строку, передбаченого статтею 50 Договору про ЄС, що дозволяє відкласти Brexit.
Більше про проблеми та ризики Brexit читайте в статті Віктора Константинова для ZN.UA "Ендшпіль".
