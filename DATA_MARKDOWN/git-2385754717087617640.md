
# Έξι άμαχοι σκοτώθηκαν σε αεροπορικό βομβαρδισμό στο Ιντλίμπ

Published at: **2019-11-02T20:48:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595467/eksi-amaxoi-skotothikan-se-aeroporiko-vomvardismo-sto-intlimp)

΄Εξι άνθρωποι, μέλη της ίδιας οικογένειας, σκοτώθηκαν σήμερα στην επαρχία Ιντλίμπ της Συρίας από πλήγματα της ρωσικής αεροπορίας, σύμφωνα με το Συριακό Παρατηρητήριο Ανθρωπίνων Δικαιωμάτων. Οι αεροπορικές επιδρομές έγιναν στην νότια Ιντλίμπ, που ελέγχεται ακόμη από τους τζιχαντιστές. Μαζί με όμορες περιοχές των επαρχιών Χάμα, Λαττάκειας και Χαλεπιού, είναι ο τομέας που το συριακό καθεστώς δεν έχει καταφέρει ακόμη να ανακτήσει. "Οι έξι άνθρωποι, μεταξύ των οποίων ένα παιδί και μια γυναίκα, ήταν μέλη της ίδιας οικογένειας. Σκοτώθηκαν σε επιδρομή της ρωσικής αεροπορίας στο χωριό Τζαλάμπα", ανέφερε ο διευθυντής του Παρατηρητηρίου, Ράμι Άμπντελ Ραχμάν. Άλλοι οκτώ άμαχοι τραυματίστηκαν και η κατάσταση ορισμένων από αυτούς θεωρείται κρίσιμη. "Είναι η πρώτη φορά μέσα σε δύο μήνες που σε μία και μόνη ρωσική αεροπορική επιχείρηση υπάρχουν τόσα θύματα", σχολίασε ο Ραχμάν. Στην επαρχία Ιντλίμπ κυριαρχούν οι τζιχαντιστές της Χαγιάτ Ταχρίρ αλ Σαμ (HTS, πρώην παρακλάδι της Αλ Κάιντα στην Συρία). Εκεί δρουν επίσης διάφορες άλλες μικρότερες τζιχαντιστικές ομάδες αλλά και αντικαθεστωτικοί αντάρτες, οι οργανώσεις των οποίων έχουν αποδυναμωθεί. Από τα τέλη Απριλίου μέχρι τα τέλη Αυγούστου η περιοχή σφυροκοπήθηκε ακατάπαυστα από τον συριακό στρατό, με την στήριξη της ρωσικής αεροπορίας. Περισσότεροι από 1.000 πολίτες σκοτώθηκαν και περισσότεροι από 400.000 εκτοπίστηκαν, σύμφωνα με το Παρατηρητήριο και τον ΟΗΕ. Στα τέλη Αυγούστου η Μόσχα ανακοίνωσε κατάπαυση του πυρός, όμως το Παρατηρητήριο υποστηρίζει ότι συνεχίζονται οι σποραδικοί βομβαρδισμοί με αποτέλεσμα να έχουν σκοτωθεί στο μεταξύ περίπου 50 άμαχοι. Από τις ρωσικές αεροπορικές επιδρομές έχουν χάσει την ζωή τους 8 πολίτες, πέραν από τους έξι που σκοτώθηκαν σήμερα.   
