
# Συγκλονίζουν οι αποκαλύψεις για τη “γυναίκα αράχνη” με τα τρία πρόσωπα - Οι γάμοι και η δράση της

Published at: **2019-11-02T11:11:00+00:00**

Author: ****

Original: [enikos.gr](http://www.enikos.gr/society/681796/sygklonizoun-oi-apokalypseis-gia-ti-gynaika-arachni-me-ta-tria-pr)

Συγκλονίζουν οι αποκαλύψεις για τη 46χρονη γυναίκα που έδωσε όρκους αιώνιας αγάπης σε Βολιώτη επιχειρηματία στα σκαλοπάτια δημαρχείου και έπειτα από δύο χρόνια εξαφανίστηκε καθώς έχει τελέσει τουλάχιστον τρεις πολιτικούς γάμους στη χώρα, προσκομίζοντας διαφορετικά στοιχεία ταυτότητας.
Σύμφωνα με τον Ταχυδρόμο η “γυναίκα αράχνη” φαίνεται να έχει σήμερα ενεργούς και τους τρεις γάμους στην Ελλάδα, τους οποίους έκανε σε διάστημα έξι ετών, προσκομίζοντας κάθε φορά πλαστά στοιχεία ταυτότητας. Οι άλλοι γάμοι πραγματοποιήθηκαν στην Ελασσόνα και την Αθήνα, με διαφορά δύο ετών ο ένας από τον άλλο.
Όπως αναφέρει το δημοσίευμα η αλλοδαπή απομυζεί οικονομικά επαγγελματίες με οικονομική επιφάνεια τάζοντας αιώνια πίστη και αγάπη και όταν αντιλαμβάνεται ότι τα χρήματα λιγοστεύουν φροντίζει να εξαφανίζει κάθε ίχνος της και να γίνεται καπνός.
Κάπως έτσι συνέβη και με τον επιχειρηματία από τον Βόλο, που μπλέχτηκε στα δίχτυα της. Η 46χρονη φρόντισε να αποσπάσει χρηματικά ποσά δεκάδων χιλιάδων ευρώ με διάφορα προσχήματα, όπως ότι η οικογένειά της χρειαζόταν χρήματα και ότι ο αδελφός είχε προβλήματα υγείας και έπρεπε να υποβληθεί σε χειρουργείο.
Από τον Βόλο έφυγε πριν από μερικά χρόνια αφήνοντας πίσω της αναπάντητα ερωτήματα. Τίποτα από τις ενέργειες και τις κινήσεις της το προηγούμενο διάστημα δεν προϊδέαζε για το παραμικρό. Όμως έκανε το λάθος και επέστρεψε, με αποτέλεσμα να κινήσει υποψίες για τους λόγους της επανεμφάνισής της και τα κίνητρα που είχε.
Η κινητοποίηση ατόμων του ευρύτερου περιβάλλοντος του επιχειρηματία είχε αποτελέσματα καθώς το κουβάρι με τα ακατανόητα στοιχεία της συμπεριφοράς της 46χρονης άρχισε να ξετυλίγεται, φέρνοντας στο φως συγκλονιστικά στοιχεία.
Η γυναίκα διαπιστώθηκε ότι ταξίδευε ανά τακτά χρονικά διαστήματα στην πατρίδα της για να αλλάζει τα στοιχεία της ταυτότητάς της και να προμηθεύεται πλαστά διαβατήρια. Έτσι πέτυχε να τελέσει τους εικονικούς γάμους και μέσα σε έξι χρόνια να έχει οικονομικό όφελος δεκάδων χιλιάδων ευρώ.
Υπό εξέταση είναι αν βρίσκεται και νόμιμα στη χώρα, καθώς φαίνεται ότι η άδεια παραμονής της έχει λήξει ήδη από τον περασμένο Ιούνιο, από τη στιγμή που και οι τρεις, τουλάχιστον, πολιτικοί γάμοι που έχει τελέσει είναι εικονικοί.
Πηγή πληροφοριών: ΤΑΧΥΔΡΟΜΟΣ/ larissanet.gr
