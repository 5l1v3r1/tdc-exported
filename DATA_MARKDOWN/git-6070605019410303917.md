
# El Baxi Manresa s'imposa després de dues pròrrogues

Published at: **2019-11-02T20:23:55+00:00**

Author: ****

Original: [Ara.cat](https://www.ara.cat/esports/basquet/Baxi-Manresa-imposa-despres-prorrogues_0_2336766530.html)

El Baxi Manresa va fer de la defensa la seva fortalesa i va millorar en atacat –que Frankie Ferrari (27 de valoració) estigui ja recuperat és clau– per derrotar un dels equips revelació de la Lliga Endesa, el Retabet Bilbao Basket, en un partit que va necessitar fins a dues pròrrogues (101-97). Els 28 punts i les 7 assistències de Ferrari van ser claus en el triomf del conjunt de Pedro Martínez, que va trencar una espiral molt negativa de resultats a l’ACB, tot i que segueix cuer amb un balanç de dues victòries i cinc derrotes. Victòria molt treballada contra un conjunt basc que no va mostrar el seu millor nivell defensiu.
El Barça rep avui el Fuenlabrada (20h) obligat a guanyar després d’encadenar dues derrotes en tres partits, primer en Lliga a Saragossa i, divendres, a la pista de l’AX Milà, la primera derrota dels homes de Pesic a l’Eurolliga. El Barça, amb el dubte de Brandon Davies, va acordar ahir amb el Monbus Obradoiro la cessió d’Aleix Font fins al final de la temporada. L’escorta català, de 21 anys, va començar el curs cedit al Brose Bamberg alemany, però després de gaudir de pocs minuts, torna a l’ACB.
Precisament el Monbus serà el rival d’una Penya (12:30 h) que afronta el partit a casa amb el repte de seguir en ratxa, després de guanyar quatre dels darrers cinc partits oficials. “És un partit molt important i estarà igualat, ja que l’Obradoiro ha plantat cara a equips importants” va avisar Xabi López-Arostegui. El tècnic Carles Duran va lamentar la nova lesió de Shawn Dawson, “un jugador molt estimat pel grup”, que es perdrà el que queda de curs. En el seu lloc el club ha fitxat l’aler Perrin Buford. Contra el Monbus serà baixa Birgander, que segueix recuperant-se de la seva lesió.
