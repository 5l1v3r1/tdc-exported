
# Ξεσπά η χήρα του Δημήτρη Γραικού: Ο δολοφόνος του άνδρα μου δεν ζήτησε ούτε συγγνώμη

Published at: **2019-11-04T11:30:00+00:00**

Author: ****

Original: [enikos.gr](http://www.enikos.gr/society/682171/xespa-i-chira-tou-dimitri-graikou-o-dolofonos-tou-andra-mou-den-z)

Του Κωνσταντίνου Νικολόπουλου
Ξεσπάει η Δέσποινα Τσακαλίδου, η χήρα του Δημήτρη Γραικού, ο οποίος εντοπίστηκε θαμμένος στο χωριό Ανατολικό, έξω από τη Θεσσαλονίκη, δίπλα στην κτηνοτροφική μονάδα του 46χρονου δράστη, που έπειτα από δυόμισι χρόνια ομολόγησε την αποτρόπαια πράξη του. Για πρώτη φορά λύνει τη σιωπή της και μιλά για τον άνθρωπο που σκότωσε τον σύζυγό της.
“Ο δολοφόνος του άνδρα μου δεν μου έχει ζητήσει ακόμα συγγνώμη. Ούτε αυτός, αλλά ούτε και κάποιος από τους συγγενείς του. Τι να μου κάνει μία συγγνώμη; Δεν θέλω τη συγγνώμη του, ούτε τίποτα από εκείνον”, είπε στη Realnews, με δάκρυα στα μάτια, η κ. Τσακαλίδου.
“Ο Δημήτρης μου δεν θα γυρίσει πίσω. Τα παιδιά του δεν μπορούν να τον χαρούν και εκείνος δεν μπορεί να τα δει να μεγαλώνουν. Ο πόνος είναι τεράστιος αυτά τα τρία χρόνια που λείπει από κοντά μας. Εύχομαι κανένας άνθρωπος να μην περάσει όσα βίωσα εγώ και η οικογένειά μου. Το χειρότερο είναι πως, όσο περνάει ο καιρός, ο πόνος γίνεται χειρότερος. Αυτή τη στιγμή βρίσκομαι πάνω από τον τάφο του άνδρα μου. Ακόμα μου φαίνεται σαν ψέμα”, ανέφερε η χήρα του 59χρονου επιχειρηματία.
“Ο σωματότυπος του δράστη, σε συνδυασμό με τις γνώσεις του στην πάλη, τον καθιστούν ικανό να χτύπησε τον άνδρα μου μέχρι θανάτου”, δήλωσε η κ. Τσακαλίδου και συμπλήρωσε:
“Ο δολοφόνος του άνδρα μου, μετά από κάποια χρόνια, θα βγει από τη φυλακή και θα κυκλοφορεί ελεύθερος. Θα έχει εκτίσει την ποινή του και θα συνεχίζει κανονικά τη ζωή του. Ο Δημήτρης μου, όμως, έφυγε και δεν θα επιστρέψει ποτέ ξανά”.
Την οργή και τον θυμό του για τον 46χρονο έμπορο κρεάτων, ο οποίος ομολόγησε ότι σκότωσε τον αδελφό του, εκφράζει, μέσω της Realnews, ο Νίκος Γραικός και επαναλαμβάνει ότι τα κίνητρα της δολοφονίας ήταν οικονομικά.
“Από την πρώτη μέρα φώναζα ότι ο αδελφός μου είχε δολοφονηθεί. Δεν είχε εξαφανιστεί έτσι απλά από μόνος του. Είχα πει στην κατάθεσή μου στην Αστυνομία ότι κάτι είχε γίνει στο Ανατολικό, εκεί όπου συναντήθηκε με τον έμπορο, ο οποίος τελικά, μετά από δυόμισι χρόνια, ομολόγησε το έγκλημα”, είπε ο Νίκος Γραικός και πρόσθεσε:
“Αν δεν βρίσκαμε τα ίχνη από το αυτοκίνητο, δεν θα είχε ομολογήσει ότι σκότωσε τον Δημήτρη. Έτσι την πάτησε και αποκαλύφθηκε η αλήθεια. Δεν ξέρω μήπως τον έθαψε και ζωντανό... Άλλωστε αυτή ήταν η τακτική που εφάρμοζε γενικά. Σε όποιον χρωστούσε χρήματα, τον φώναζε στον χώρο του και τον χτυπούσε προκειμένου να σβήσει το χρέος του. Έτσι έκανε και με τον αδελφό μου. Μόνο που, δυστυχώς, τον Δημήτρη τον σκότωσε. Μιλάμε για έναν σατράπη, για ένα κοπρόσκυλο. Όλο το χωριό το γνωρίζει αυτό”.
Πηγή: Realnews
