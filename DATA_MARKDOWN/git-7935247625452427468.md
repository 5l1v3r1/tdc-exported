
# Timsah 3 adım önde

Published at: **2019-11-01T14:20:19+00:00**

Author: ****

Original: [OLAY](https://www.olay.com.tr/timsah-3-adim-onde-213867h.htm)


        Seyit GÜNDOĞAN
      
Balıkesirspor ile daha önce 4 kez karşılaşan Bursaspor, bunların 3'ünü kazanıp, birini kaybetti. İki komşu kentin takımları en son 2014-15 sezonunda karşılaşırken, yeşil beyazlılar iki maçtan da farklı galip ayrıldı.
Bursaspor ile Balıkesirpor arasında pazartesi günü oynanacak lig mücadelesi iki komşu kentin takımını tarihte 5. kez karşı karşıya getirecek... İki takım arasındaki ilk maç; şimdiki adı Süper Lig olan o dönemin Türkiye 1. Futbol Ligi'nin 1975-1976 sezonunda oynandı. 19 Kasım 1975'te Balıkesir'de yapılan mücadelede gülen taraf kırmızı beyazlı ekip olurken, aynı sezonun rövanşında 21 Mart 1976'da ise yeşil beyazlılar 1-0 galip ayrıldı. 

        EN SON MAÇ 2015'TE OYNANDI
      
İki komşunun diğer müsabakaları ise Balıkesirspor'un tarihinde Süper Lig'e ikinci kez yükseldiği 2014-2015 sezonunda oynandı. İki ekibin 25 Ekim 2014'te Balıkesir'de karşı karşıya geldiği maçta Bursaspor sahadan 5-0 galip ayrılırken, aynı sezonun rövanşında 13 Mart 2015'te Bursa'daki mücadeleyi de yeşil beyazlılar 4-2 kazanmayı bildi. 

        İÇ SAHANIN KRALLARI...
      
Bursaspor ve Balıkesirspor ve bu sezon iç saha performanslarıyla da dikkat çekiyor. TFF 1. Lig'de geri kalan 9 haftada Bursaspor 4 iç saha maçının tamamını kazanırken, Balıkesirspor da iç sahadaki 5 maçının tamamından galip ayrılmayı bildi. 4 Kasım Pazartesi günü oynanacak karşılaşmada Bursaspor iç saha serisini sürdürmek isterken, Balıkesirspor ise bir yıla yaklaşan deplasmanda kazanamama serisini sonlandırmak için sahaya çıkacak. 
