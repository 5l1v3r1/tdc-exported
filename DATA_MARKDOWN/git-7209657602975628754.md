
# Lady Gaga nel film su Gucci, sarà la vignolese Patrizia Reggiani

Published at: **2019-11-03T05:00:00+00:00**

Author: **FRANCESCO VECCHI**

Original: [il Resto del Carlino](https://www.ilrestodelcarlino.it/modena/spettacoli/lady-gaga-film-gucci-reggiani-1.4866462)

Modena, 3 novembre 2019 - Da Lady Gucci a Lady Gaga per volontà di Ridley Scott. Nata a Vignola nel dicembre del 1948, di Patrizia Reggiani si è parlato perché era la moglie di Maurizio Gucci (figlio di Rodolfo Gucci e nipote i Guccio Gucci), ma soprattutto per aver orchestrato l’omicidio del marito, nel 1995, pagando un uomo affinché portasse materialmente a termine il delitto. Notizia di questi giorni, il regista britannico che, giusto per citarne alcune, ha firmato pellicole come Blade Runner ed Alien, si è appassionato a questa vicenda giudiziaria che negli anni Novanta ha riguardato le alte sfere della moda italiana: come intuibile ne farà quindi un film e ha scelto la candidata al premio Oscar dell’anno scorso, con A Star is Born, quale attrice che impersonerà, appunto, l’ex moglie dell’imprenditore e presidente della casa di moda nel decennio 1983-1993. Scott si baserà sul libro di Sara Gay ‘La saga dei Gucci’, mentre la vicenda dell’omicidio di Maurizio Gucci, ucciso all’età di 45 anni, nel nostro Paese è ormai da tempo cosa nota, come emerso anche nelle aule di tribunale. Patrizia Reggiani pagò una somma importante per l’uccisione dell’ormai ex marito, avvenuta in un palazzo di Milano nel marzo del 1995. Gucci fu freddato da diversi colpi di pistola. Per quel delitto, oltre a Reggiani, finirono in cella altre quattro persone, tra intermediari, esecutore materiale e complice.
Di recente, vale a dire due anni fa circa, questa vicenda ha nuovamente attirato le attenzioni della cronaca per un’altra ragione: dopo aver scontato 18 anni di carcere a seguito del delitto, Patrizia Reggiani ha avanzato una richiesta di vitalizio sulla base di un accordo sancito con il noto imprenditore nel 1993, dopo aver divorziato dallo stesso una decina di anni prima. Secondo questo accordo, Maurizio Gucci doveva versare alla ex moglie all’incirca un milione di euro l’anno, fino alla fine dei suoi giorni. Soldi che, stante la morte del diretto interessato, secondo la donna sarebbero state le figlie a dover versare compresi anche gli arretrati che non avrebbe mai ricevuto finora. A fronte dell’opposizione a tale richiesta avanzata dalle due figlie, la vicenda è inevitabilmente finita in tribunale.
La corte di Appello di Milano si è espressa favorevolmente nei confronti dell’ex moglie di Maurizio Gucci, riconoscendo quindi la validità di quell’accordo che, come detto, riporta la data del 1993. Secondo i giudici, come spiega la motivazione della sentenza, l’accordo fu sottoscritto ben prima dell’omicidio e dunque il comportamento penalmente sanzionato di Patrizia Reggiani non ha ricadute dirette sullo stesso. Questa diatriba giudiziaria sarebbe ancora viva, a quanto ci risulta, di recente la stessa Reggiani ha dichiarato pubblicamente di essere pronta a rinunciare al vitalizio milionario se le figlie le riconosceranno la proprietà di uno chalet a St.Moritz e le permetteranno di utilizzare un veliero di famiglia.
A quanto pare le due figlie avrebbero respinto la proposta di accordo. Oggi Reggiani è una donna libera. Nel film di Ridley Scott dovrebbe entrare anche la vicenda giudiziaria legata all’accordo milionario e successiva alla morte di Maurizio Gucci.Iscriviti alla newsletterRimani sempre aggiornato sulle notizie nazionaliAccedi per Iscriverti
