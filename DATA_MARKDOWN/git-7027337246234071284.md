
# وعده حزب کارگر بریتانیا برای الزام ساخت خانه‌های 'کربن صفر'

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696424/%D9%88%D8%B9%D8%AF%D9%87-%D8%AD%D8%B2%D8%A8-%DA%A9%D8%A7%D8%B1%DA%AF%D8%B1-%D8%A8%D8%B1%DB%8C%D8%AA%D8%A7%D9%86%DB%8C%D8%A7-%D8%A8%D8%B1%D8%A7%DB%8C-%D8%A7%D9%84%D8%B2%D8%A7%D9%85-%D8%B3%D8%A7%D8%AE%D8%AA-%D8%AE%D8%A7%D9%86%D9%87%E2%80%8C%D9%87%D8%A7%DB%8C-%DA%A9%D8%B1%D8%A8%D9%86-%D8%B5%D9%81%D8%B1)

حزب کارگر بریتانیا وعده داده است که در صورت پیروزی در انتخابات ظرف سه سال مجوز ساختن خانه‌های جدید را به "کربن صفر" بودن آنها منوط می‌کند.
به گزارش بی بی سی، اصطلاح خانه "کربن صفر" به ساختمان‌هایی گفته می‌شود که مطابق معیارهای بهینه‌سازی انرژی ساخته شده و برای تنظیم دما در آنها به صرف انرژی بسیار پایینی نیاز است.
 عایق بندی دیوارها، شیشه‌های دوجداره، بازیافت آب و فاضلاب از جمله روش‌هایی هستند که برای بهینه‌سازی مصرف انرژی به کار می‌روند.
 حزب کارگر گفته اگر در انتخابات پیش رو به قدرت برسد، معیارهای سختگیرانه‌ای برای ساخت خانه‌های جدید در نظر می‌گیرد و به این ترتیب باعث می‌شود از این خانه‌ها گازهای گلخانه‌ای ناچیزی منتشر شود.
 احزاب چپ میانه و گروه‌های چپ رادیکال در جهان به طور فزاینده‌ای خواهان تغییرات ساختاری برای مبارزه با پیامدهای تغییرات اقلیمی هستند.
