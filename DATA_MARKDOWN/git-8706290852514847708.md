
# Καστανίδης στον Realfm 97,8: Τα αιτήματα εξαιρέσεων είναι ένα γαϊτανάκι διόλου κολακευτικό για τη διαδικασία - Τι είπε για το συνέδριο του ΠΑΣΟΚ

Published at: **2019-11-07T12:55:00+00:00**

Author: ****

Original: [enikos.gr](http://www.enikos.gr/politics/682840/kastanidis-ston-realfm-978-ta-aitimata-exaireseon-einai-ena-gaita)

"Κατά τον Κώδικα Ποινικής Δικονομίας ο κατηγορούμενος πάντοτε μπορεί να ζητήσει την εξαίρεση" δήλωσε στον Realfm 97,8 ο βουλευτής του ΚΙΝΑΛ, Χάρης Καστανίδης.
Μιλώντας στον Νίκο Χατζηνικολάου και στον Αντώνη Δελλατόλα ανέφερε ότι "όλα αυτά θα μπορούσαν να είχαν αποφευχθεί αν υπήρχε η στοιχειώδης συνεννόηση μεταξύ των πολιτικών δυνάμεων και κυρίως μεταξύ του Προέδρου της Βουλής και του αρχηγού της αξιωματικής αντιπολίτευσης. Διότι άρχισε η ιστορία με την αίτηση εξαιρέσεως των δύο βουλευτών του ΣΥΡΙΖΑ, απαντά η άλλη πλευρά ότι θα ζητήσει την εξαίρεση κάποιων βουλευτών της ΝΔ, είναι ένα γαϊτανάκι διόλου κολακευτικό για την διαδικασία".
"Το παράδειγμα του 2010, που επικαλέστηκαν οι συνάδελφοι βουλευτές που ζήτησαν την εξαίρεση των δύο βουλευτών του ΣΥΡΙΖΑ, είναι άτοπο διότι τότε οι δύο βουλευτές του ΠΑΣΟΚ, είχαν ήδη προ της συστάσεως εξεταστικής επιτροπής, κληθεί να καταθέσουν ως μάρτυρες κατηγορίας ενώπιον δικαστικών αρχών. Τέτοια περίπτωση δεν έχουμε" πρόσθεσε.
"Ποιος λέει ότι δεν μπορούν να τους καλέσουν ως μάρτυρες ενώ είναι στη σύνθεση της επιτροπής; Ποιος το λέει; Μπορεί να γίνει αυτό" τόνισε.
"Το συνέδριο του ΠΑΣΟΚ έπρεπε να γίνει γιατί η θητεία της κ. Γεννηματά έληξε τον περασμένο Ιούνιο, ορθά τότε αποφασίστηκε ότι εν όψει εκλογών δεν μπορούσε να διεξαχθεί συνέδριο. Πρέπει να γίνει με όρους ανοιχτού συνεδρίου που οδηγεί σε κρίσιμα πολιτικά συμπεράσματα, μακριά από προσωπικές σκοπιμότητες, φιλοδοξίες και στρατηγικές" υπογράμμισε.
Ακούστε το ηχητικό:
