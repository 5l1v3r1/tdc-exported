
# Rusia va oferi 500 de autorizații pentru tranzitarea mărfurilor moldovenești prin Ucraina

Published at: **2019-11-01T08:39:02+00:00**

Author: **Jurnal.md**

Original: [Jurnal.md](http://jurnal.md/ro/news/fc199eb7139c0804/rusia-va-oferi-500-de-autorizatii-pentru-tranzitarea-marfurilor-moldovenesti-prin-ucraina.html?utm_source=RSS&utm_medium=RSS&utm_campaign=RSS)


        Federația Rusă va oferi de urgență 500 de autorizații pentru tranzitarea mărfurilor moldovenești prin Ucraina.
      
Despre aceasta a anunțat președintele Igor Dodon, care menționează că la o înțelegere în acest sens a ajuns ca urmare a unei discuții telefonice cu reprezentantul special al președintelui rus pentru dezvoltarea relațiilor comerciale și economice cu Moldova, Dmitri Kozak
„Aceasta este o măsură de urgență pentru deblocarea situației de urgență care s-a creat în rândul exportatorilor noștri. Este nevoie de negocieri la nivelul ministerelor specializate pentru a asigura buna livrare a mărfurilor moldovenești până la sfârșitul acestui an”, a comentat Dodon.
„Aștept o implicare mai activă a ministerului de resort pentru rezolvarea unor astfel de probleme”, a adăugat Dodon.
Anterior, Ministerul Economiei și Infrastructurii a anunțat că Federația Rusă a refuzat mărirea cotelor de autorizații de export pentru transportatorii moldoveni. Astfel, dacă în 2018 cota a fost de 18.000 de autorizații, pentru 2019 partea rusă a stabilit un contingent de 15.000 de autorizații.
Ministerul Economiei a solicitat repetat eliberarea unei cote suplimentare de 7 mii de autorizații, precizând că în perioada următoare este preconizată o întrevedere cu partea rusă, în cadrul căreia urma să fie discutat inclusiv subiectul privind cotele de autorizații.
