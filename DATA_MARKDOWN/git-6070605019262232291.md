
# Rosalía, una Frida Kahlo entre contenidors al videoclip ‘A palé’

Published at: **2019-11-07T17:30:40+00:00**

Author: ****

Original: [Ara.cat](https://www.ara.cat/cultura/Rosalia-estrena-A-pale-videoclip_0_2339766221.html)

Canvi de ritme. Després de l’apropament als ritmes llatins i populars de Con altura, Milionària i Yo x ti, tu x mi, Rosalía explora sonoritats més fosques al seu nou senzill, A palé, que va publicar ahir a la tarda. “ Desde el día en que nací / traigo la estrella que llevo / A nadie se la doy / solo me protege a mí”, canta la de Sant Esteve Sesrovires al començament del tema amb el seu personal quejío, però de seguida abaixa el to per cavalcar una línia de baix greu i profunda. A palé sembla el retorn de la Rosalía més personal i arriscada, potser l’inici d’un nou cicle compositiu de la cantant.
A palé, cinquè senzill de Rosalía del 2019, està produït per la cantant, El Guincho i Frank Dukes, que en el passat ha treballat amb Taylor Swift, Kanye West, Lorde o Camilla Cabello, entre d’altres. Segons el comunicat de Sony, el títol al·ludeix als palets de fusta que abunden als voltants de Sant Esteve Sesrovires, una zona plena de naus industrials.
Amb A palé, Rosalía no només enfosqueix el seu so, també la imatge: al videoclip del tema, es presenta amb un look més agressiu que de costum, amb fundes d’or a les dents i celles a l’estil de Frida Kahlo. Els ritmes trencats de la cançó s’encomanen a una estètica virada al hip hop, més dura i provocadora. Envoltada de contenidors, Rosalía no sedueix: desafia. “ Mírame a los ojos, a la milla / Mírame esta roca como brilla”, canta mirant a càmera. Les seves ordres són clares –“ Bájalo, súbelo y tócate / Muerde si tienes que morder, o qué”– i no falten els recats per als seus imitadors –“ Todo lo que me invento me lo trillan / Chándal, oro, sello y mantilla”– i al·lusions a l’imaginari dels seus primers vídeos –“ Mi Kawashaki va por seguiriyas”–. Dirigit per Jora Frantzis, que ha firmat diversos vídeos de Cardi B, A palé deixa una escena que sembla sortida d’una entrega de Fast & Furious: una Rosalía ingràvida fent un salt impossible entre contenidors, volant com una atleta olímpica sobre el paisatge industrial de la seva infantesa.
