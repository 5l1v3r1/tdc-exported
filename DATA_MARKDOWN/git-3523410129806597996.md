
# 
        ادعای مقام صهیونیست درباره قرارداد مبادله اسیران
      

Published at: **2019-11-03T17:03:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637851/%D8%A7%D8%AF%D8%B9%D8%A7%DB%8C-%D9%85%D9%82%D8%A7%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA-%D8%AF%D8%B1%D8%A8%D8%A7%D8%B1%D9%87-%D9%82%D8%B1%D8%A7%D8%B1%D8%AF%D8%A7%D8%AF-%D9%85%D8%A8%D8%A7%D8%AF%D9%84%D9%87-%D8%A7%D8%B3%DB%8C%D8%B1%D8%A7%D9%86)

به گزارش بولتن نیوز، اسماعیل هنیه تاکید کرد این جنبش موافقت محمود عباس(ابومازن) رئیس تشکیلات خودگردان فلسطین برای برگزاری همزمان انتخابات ریاست تشکیلات و مجلس قانونگذاری و پس از آن، انتخابات مجلس ملی را دریافت کرده است.
هنیه امروز یکشنبه در یک کنفرانس مطبوعاتی در کنار حناناصر رئیس کمیته انتخابات فلسطین و رهبران گروه‌های فلسطینی اظهار داشت آنچه اکنون ضرورت دارد، برگزاری نشست فوری رهبران فلسطینی برای بررسی جزئیات برگزاری انتخابات و برطرف کردن تمام موانع پیش رو برای اجرای اقدامات مربوطه است. وی افزود محافل ملت فلسطین از این گام درباره انتخابات و موضع حمایتی گروه‌ها رضایت دارند که زمینه گسترده را به روی ساماندهی صفوف فلسطینی و خروج از بحران کنونی باز می‌کند.
بر اساس گزارش پایگاه خبری فلسطین الیوم، وی افزود روزهای گذشته شاهد تماس‌های کشورهای عربی مختلف و نیز اتحادیه عرب بودیم که از این گام مربوط به انتخابات استقبال کرده و آمادگی خود را برای نظارت و تضمین شفاف برگزار شدن انتخابات فلسطین اعلام کردند.
هنیه خاطر نشان کرد گفت‌وگوها با حنا ناصر رئیس کمیته انتخابات برای ایجاد فضای مثبتی که در دیدار گذشته صورت گرفت، ادامه خواهد یافت. وی افزود انتخابات حق شهروند و یک دستاورد ملی و فرصت و چالشی برای تکمیل آشتی و خروج از بن بست است.
هنیه اظهار داشت انتخاباتی که جنبش حماس خواهان آن است، باید در قدس و کرانه باختری و نوار غزه برگزار شود. کسانی که وطن را دوست دارند به کمتر از برگزاری انتخابات ریاست تشکیلات و مجلس قانونگذاری در قدس و کرانه باختری و نوار غزه و نیز برگزاری انتخابات مجلس ملی قانع نخواهند شد.
حنا ناصر رئیس کمیته مرکزی انتخابات فلسطین هم گفت نشستی که با جنبش حماس و گروه‌های فلسطینی برگزار شده، متمایز بوده و ما همچنان به حرکت خود به سمت برگزاری انتخابات ادامه می‌دهیم و هیچ مشکلی وجود ندارد مگر آنکه ما آن را با گروه‌ها برطرف خواهیم کرد.
این در حالی است که یحیی السنوار رئیس جنبش حماس در غزه هم تصریح کرد انتخابات فرصت بزرگی برای پایان اختلافات فلسطینی است که این امر هم مستلزم برگزاری نشست رهبران گروه‌هاست که قرار است به ریاست دبیران کل برگزار شود.
السنوار درباره مانع تراشی رژیم صهیونیستی هم اظهار داشت هرگز به اشغالگران اسرائیلی اجازه نخواهیم داد که مانع برگزاری انتخابات شوند.
ادعای یک مقام رژیم صهیونیستی درباره پیشرفت در قرارداد مبادله اسیران پیشرفت
خبر دیگر اینکه یک مقام رژیم صهیونیستی ادعا کرده است که در تماس‌ها با جنبش حماس درباره قرارداد مبادله اسیران پیشرفت حاصل شده است. 
به گزارش پایگاه خبری فلسطین الیوم، «یرون بلوم» هماهنگ کنده اسیران و مفقودان در دفتر نخست وزیر رژیم صهیونیستی در گفت‌وگو با رادیو ریشت بیت رژیم اسرائیل ادعا کرده است که در تماس‌ها درباره امکان عقد قرارداد مبادله اسیران با جنبش حماس در برابر بازگرداندن اسیران اسرائیلی پیشرفت به دست آمده است.
این مسئول صهیونیست در واکنش به هدار گولدین مادر نظامی اسیر صهیونیست که در گفت‌وگو با شبکه دوازدهم تلویزیون رژیم صهیونیستی، وی را به نادیده گرفتن مسئله اسیران صهیونیست در نوارغزه و کوتاهی در این زمینه متهم کرده بود، اظهار داشت کار در چندین کانال دنبال می‌شود، ولی جنبش حماس هنوز قرارداد مبادله اسیران را آماده نکرده، ولی ما در مسیری قرار داریم که در حال پیشرفت است.
وی افزود شکاف‌ها میان خواسته‌های جنبش حماس و آنچه اسرائیل می‌تواند ارائه کند، بسیار زیاد است. این مسئول صهیونیست به جزئیات بیشتر درباره ماهیت این پیشرفت مورد  ادعای خود اشاره نکرد.
مادر گولدین نظامی صهیونیست بارها دولت بنیامین نتانیاهو و ارتش رژیم صهیونیستی را به باد انتقاد کرده و گفته است فرزندش همچنان زده است،‌ولی اسرائیل تصمیم گرفته مرگ وی را اعلام کند.
جنبش حماس بارها تاکید کرده است هرگز سرنوشت اسیران اسرائیلی را فاش نخواهد کرد،‌مگر اینکه تل آویو اسیران فلسطینی را که بار دیگر در سال‌های گذشته پس از آزادی در جریان قرارداد مبادله اسیران در سال 2011 بازداشت کرد، به آغوش خانواده‌هایشان برگرداند.
انتهای پیام/
