
# У київських маршрутках почали впроваджувати безготівкову оплату

Published at: **2019-11-05T15:17:00+00:00**

Author: ****

Original: [ZIK.UA](https://zik.ua/news/2019/11/05/u_kyivskyh_marshrutkah_pochaly_vprovadzhuvaty_bezgotivkovu_oplatu_1684141)


        У маршрутках Києва почали встановлювати валідатори для оплати проїзду синіми картками Kyiv Smart Card.
      
Про це під час брифінгу повідомив директор департаменту інформаційно-комунікаційних технологій КМДА Юрій Назаров, передає сайт Vgorode.ua.
Наразі по столиці їздить маршрутка Київпастрансу №208 за маршрутом універсам Біличі – Голосіївська площа. 
За його словами, електронні засоби оплати проїзду діятимуть у всіх маршрутних таксі Київпастрансу, а пізніше й у приватних перевізників.
"Це не просто можливість розрахуватися карткою за проїзд. В інших містах із безготівковою оплатою інформація про баланс і поїздки зберігається на карту пасажира. А в Kyiv Smart Card дані зберігаються в хмарному середовищі", – пояснив Назаров.
Він підкреслив, що карта є ключем до облікового запису пасажирів. Таким чином, у разі втрати транспортної карти, кияни зможуть перенести інформацію на нову.
Також можливості Kyiv Smart Card дозволяють в майбутньому розширити функціонал карти, з її допомогою власники зможуть створити електронний гаманець і платити за парковку або за проїзд.
Крім того, Юрій Назаров заявив, що якщо уряд до 1 квітня не вирішить проблему з перевезенням пільговиків, то може бути продовжений експериментальний період впровадження електронного квитка. Але при цьому в місті вже діятимуть учнівські та студентські електронні квитки, а жетони і талони – скасовані.
Раніше повідомлялося, що КМДА офіційно відклала впровадження електронного квитка.
