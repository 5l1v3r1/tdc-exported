
# 
        دستگیری عاملان درگیری مسلحانه خونین در تایباد و تهران
      

Published at: **2019-11-04T16:24:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638133/%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D8%A7%D9%85%D9%84%D8%A7%D9%86-%D8%AF%D8%B1%DA%AF%DB%8C%D8%B1%DB%8C-%D9%85%D8%B3%D9%84%D8%AD%D8%A7%D9%86%D9%87-%D8%AE%D9%88%D9%86%DB%8C%D9%86-%D8%AF%D8%B1-%D8%AA%D8%A7%DB%8C%D8%A8%D8%A7%D8%AF-%D9%88-%D8%AA%D9%87%D8%B1%D8%A7%D9%86)

به گزارش بولتن نیوز، سردار محمد کاظم تقوی در تشریح این پرونده گفت: در نیمه مهرماه امسال، گزارش درگیری چند فرد شرور با افرادی در حوالی پایانه مرزی "دوغارون"شهرستان تایباد به فوریت های پلیسی ۱۱۰ اعلام و با توجه به اهمیت موضوع دستورات لازم برای پیگیری سریع این پرونده صادر شد.
این مقام ارشد انتظامی افزود: فرماندهی انتظامی تایباد بلافاصله با طرح عملیاتی ضربتی وارد عمل شده و بررسی های اولیه حاکی از آن بود در این درگیری که به خاطر اختلافات قبلی بین افراد رخ داده ۲ جوان ۲۵ و ۲۷ ساله بر اثر اصابت گلوله اسلحه ساچمه ای جان خود را از دست داده و ۴ نفر نیز مجروح شده اند.
وی گفت: ماموران پلیس امنیت عمومی تایباد با اقدامات اطلاعاتی گسترده و پیگیری سرنخ های موجود ۱۲ متهم شرور پرونده را در مرحله اول این عملیات دستگیر و از آنها مقادیری سلاح، شمشیر و مهمات کشف کردند.
سردار تقوی خاطرنشان کرد: تحقیقات پرونده با دستگیری این متهمان وارد مرحله جدیدی شد و پلیس امنیت عمومی تایباد ردزنی های اطلاعاتی خود را برای دستگیری عامل اصلی این درگیری و ۳ همدست فراری اش را آغاز کرد.
فرمانده انتظامی استان خراسان رضوی گفت: بررسی های علمی و اطلاعاتی پلیس منجر به ردزنی متهمان در تهران شد و پلیس تایباد با اخذ نیابت قضائی به استان تهران اعزام و پس از کنترل و مراقبت های پوششی، این متهمان را در اقدامی غافلگیرانه داخل اتاقک نگهبانی یک پروژه در حال ساخت ساختمانی دستگیر کرد.
وی با تشکر از پیگیری سریع پرونده توسط فرماندهی انتظامی شهرستان تایباد به معرفی متهمان به مراجع قضائی اشاره و تصریح کرد: امنیت خط قرمز فرماندهی انتظامی استان خراسان رضوی است و افرادی که بخواهند نظم و آرامش شهروندان را خدشه دار کنند با برخورد قاطعانه و قانونی پلیس روبرو خواهند شد.
