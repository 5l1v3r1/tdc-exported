
# Μπακογιάννη για το μπάρμπεκιου έξω από την προσφυγική δομή Διαβατών: Κάποιοι δικοί μας νέοι βουλευτές δεν κατάλαβαν για τι μιλούσαν

Published at: **2019-11-06T14:05:00+00:00**

Author: ****

Original: [enikos.gr](http://www.enikos.gr/politics/682650/bakogianni-gia-to-barmpekiou-exo-apo-to-kyt-diavaton-kapoioi-diko)

Τη θέση της για το ζήτημα που προέκυψε χθες, με το μπάρμπεκιου που διοργανώνεται έξω από την προσφυγική δομή στα Διαβατά και την πολιτική κόντρα που ακολούθησε μεταξύ του βουλευτή του ΣΥΡΙΖΑ, Χρήστου Γιαννούλη και των βουλευτών της ΝΔ, Κωνσταντίνου Κυρανάκη και Θάνου Πλεύρη, εξέφρασε η Ντόρα Μπακογιάννη.
Σε συνέντευξή της στον Alpha, η Ντόρα Μπακογιάννη επικαλέστηκε τον Σίλερ, που έχει πει “ακόμα και οι θεοί ηττώνται όταν τα βάλουν με τη βλακεία” και σημείωσε πως “μια ανύπαρκτη οργάνωση δημιουργεί ένα μείζoν θέμα. Η ανθρωπιά, η λεβεντιά, η αλληλεγγύη και ο σεβασμός στον αδύναμο δεν νομοθετούνται. Ή το μαθαίνεις στα πρώτα έξι χρόνια της ζωής σου ή δεν το μαθαίνεις ποτέ”.
Υπογράμμισε, δε, ότι “κάποιοι δικοί μας νέοι βουλευτές δεν κατάλαβαν για τι μιλούσαν” για να προσθέσει πως “το θέμα κομματικοποιήθηκε”.
Εξέφρασε πάντως τη βεβαιότητα ότι “δεν πιστεύω ότι υπάρχει βουλευτής της ΝΔ και του Κυριάκου Μητσοτάκη που θα υποστηρίξει ότι η έλλειψη ανθρωπιάς και στήριξης του αδύναμου μπορεί να είναι πολιτική θέση".
Η κ. Μπακογιάννη τόνισε, επίσης, ότι “τα νησιά μας είναι η άμυνα της χώρας μας. Αν εγκαταλείψουμε τα νησιά μας εγκαταλείπουμε την άμυνα της χώρας μας. Δεν μπορώ να καταλάβω αυτούς που εκ του ασφαλούς αντιδρούν και δεν υπολογίζουν την καθημερινότητα των νησιών μας” για να προσθέσει πως “είναι ευθύνη των πολιτικών αλλά και των δημοσιογράφων να ενημερώσουμε σωστά την κοινωνία. Και είναι τιμή για την Κρήτη που άμεσα δέχθηκε να συμπαρασταθεί και να φιλοξενήσει πρόσφυγες”.
