
# У Москві без пояснення причин затримали літак з хворим військовим аташе США

Published at: **2019-11-03T02:49:16+00:00**

Author: ****

Original: [ГЛАВКОМ](https://glavcom.ua/world/observe/u-moskvi-bez-poyasnennya-prichin-zatrimali-litak-z-hvorim-viyskovim-atashe-ssha-637285.html)

Російська влада затримала на кілька годин відправлення з Москви літака, на борту якого перебував хворий військовий аташе США.
Про це стало відомо The New York Times.
За даними джерел в адміністрації президента США, інцидент стався в серпні. Москва «без видимої причини» відмовлялася пропустити лайнер з американським аташе, незважаючи на протести з боку посольства США і Держдепартаменту.
Вказується, що співробітника американського міністерства оборони з посольства в Росії необхідно було негайно евакуювати з Москви і відправити до Німеччини для проходження медичного огляду. Ім'я аташе США не розкривається.
В результаті літак все ж вилетів з Росії. «Хвороба американського дипломата була серйозною. Він давно одужав і повернувся на роботу в Москву», - відзначили співрозмовники видання.
The New York Times вважає, що даний епізод пов'язаний з «тривалою кампанією переслідування американських дипломатів в Росії».
У російському МЗС зазначили, що американський аташе пройшов прикордонний контроль, перебуваючи в машині швидкої допомоги, а затримка начебто тривала близько 20 хвилин. Її причиною стало те, що супроводжуючі дипломата лікарі були помилково оголошені членами екіпажу, і на обробку їх посадкових талонів був потрібен додатковий час.
