
# ৯ ঘণ্টা পর ঢাকা-ময়মনসিংহ ট্রেন চালু

Published at: **2019-11-01T10:29:00+00:00**

Author: ****

Original: [Daily Janakantha](http://www.dailyjanakantha.com/details/article/457888/%E0%A7%AF-%E0%A6%98%E0%A6%A3%E0%A7%8D%E0%A6%9F%E0%A6%BE-%E0%A6%AA%E0%A6%B0-%E0%A6%A2%E0%A6%BE%E0%A6%95%E0%A6%BE-%E0%A6%AE%E0%A7%9F%E0%A6%AE%E0%A6%A8%E0%A6%B8%E0%A6%BF%E0%A6%82%E0%A6%B9-%E0%A6%9F%E0%A7%8D%E0%A6%B0%E0%A7%87%E0%A6%A8-%E0%A6%9A%E0%A6%BE%E0%A6%B2%E0%A7%81)

অনলাইন রিপোর্টার ॥ মহুয়া এক্সপ্রেস লাইনচ্যুত হয়ে ৯ ঘণ্টা বন্ধ থাকার পর ঢাকা-ময়মনসিংহ লাইনে আবার ট্রেন চলাচল শুরু হয়েছে।
লাইনচ্যুত বগি সরিয়ে রেলপথ মেরামত শেষে শুক্রবার সকাল ৭টার দিকে এই পথে রেল চলাচল শুরু হয় বলে ময়মনসিংহ রেলওয়ে থানার ওসি মোশাররফ হোসেন জানান।
মোহনগঞ্জ থেকে নেত্রকোণা, ময়মনসিংহ হয়ে ঢাকা যাওয়ার পথে বৃহস্পতিবার রাত ৯টা ৪০ মিনিটে ফাতেমানগর স্টেশনের আউটার সিগন্যালে দুর্ঘটনায় পড়ে মহুয়া এক্সপ্রেস।
ট্রেনটির ইঞ্জিন ও তিনটি বগি লাইন ছেড়ে বেরিয়ে গেলে ঢাকা ও ময়মনসিংহের মধ্যে রেল যোগাযোগ বন্ধ হয়ে যায়।
দুর্ঘটনার খবর পেয়ে রাত সোয়া ১০টার দিকে ময়নসিংহের কেওয়াটখালী লোকোশেড থেকে একটি উদ্ধারকারী ট্রেন গিয়ে কাজ শুরু করে। উদ্ধারকাজ শেষে ট্রেন চলাচল শুরু হতে সকাল হয়ে যায়।
এ দুর্ঘটনার কারণে কয়েকটি ট্রেন বিভিন্ন স্টেশনে আটকা পড়লে যাত্রীদের ভোগান্তির শিকার হতে হয়।
