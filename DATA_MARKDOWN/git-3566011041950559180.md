
# گلایه رئیس اتحادیه نانوایان قزوین از ثبات نرخ‌ها/ نان استاندارد تولید نمی‌شود

Published at: **2019-11-05T12:40:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545121.html/%DA%AF%D9%84%D8%A7%DB%8C%D9%87-%D8%B1%D8%A6%DB%8C%D8%B3-%D8%A7%D8%AA%D8%AD%D8%A7%D8%AF%DB%8C%D9%87-%D9%86%D8%A7%D9%86%D9%88%D8%A7%DB%8C%D8%A7%D9%86-%D9%82%D8%B2%D9%88%DB%8C%D9%86-%D8%A7%D8%B2-%D8%AB%D8%A8%D8%A7%D8%AA-%D9%86%D8%B1%D8%AE-%D9%87%D8%A7--%D9%86%D8%A7%D9%86-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AF-%D8%AA%D9%88%D9%84%DB%8C%D8%AF-%D9%86%D9%85%DB%8C-%D8%B4%D9%88%D8%AF)

رئیس اتحادیه نانوایان قزوین گفت: هزینه‌های آب، برق، گاز، بیمه و دستمزد کارگری افزایش یافته است در حالی که نانوایان در سخت‌ترین شرایط اقتصادی به سر می‌برند که در شان این قشر نیست.
به گزارش شبکه اطلاع رسانی راه دانا؛ به نقل از  شاخص، در روزهای اخیر شاهد انتشار خبری مبنی بر اعلام سازمان حمایت از مصرف کننده و تولید کننده درباره الزام نصب نرخنامه در نانوایی‌ها بودیم.
طبق این خبر هرگونه عدول از وزن چانه، قیمت‌های مصوب و نصب نکردن نرخنامه، تخلف محسوب شده و با متخلفان برخورد می‌شود.
برای بررسی وضعیت نانوایان و نرخ نان در استان قزوین به سراغ رئیس اتحادیه نانوایان استان رفتیم که دل دردمند و پرگلایه از عدم تغییر ۵ ساله نرخ نان در این استان و شرایط نامساعد معیشتی نانوایان و از طرفی کاهش کیفیت نان در قزوین داشت.
مصیب بهرامی در گفت‌وگو با خبرنگار اجتماعی شاخص، اظهار کرد: در خصوص وضعیت قیمت نان در استان قزوین هنوز هم درب به پاشنه قدیم می‌چرخد و هیچ تغییری نکرده است.
وی با اشاره به اینکه تصویب نرخ نان مسئله استانی است، افزود: در ماه‌های اخیر چند استان نرخ جدید برای نان را تصویب کردند اما در قزوین هنوز تعیین نشده است.
رئیس اتحادیه نانوایان قزوین با بیان اینکه تغییر قیمت نان در دستور کار مسئولین استان است، گفت: یک ماه است که دستورالعمل افزایش قیمت‌ها ابلاغ شده اما مدیران استانی همچنان تعلل می‌کنند.
 
این مسئول اذعان داشت: ما با وضعیت امروز کار می‌کنیم اما حقوق ۵ سال قبل را دریافت می‌کنیم و در نتیجه می‌بینیم که وزن چانه در نانوایی‌ها روز به روز کاهش پیدا کرده است.
وی ادامه داد: اگر قرار باشد نانوایان به وزن ۵سال قبل نان تولید کنند باید کارگاه خود را تعطیل کنند چرا که نرخ آرد ۱۵ هزارتومان گران‌تر شده و از طرفی هزینه‌های تولید نان ۳۰۰ برابر شده است.
بهرامی تاکید کرد: این مسائل بر کاهش کیفیت نان تاثیر گذاشته است و مقصر اصلی هم مدیران استانی هستند که بدون دلیل در افزایش نرخ نان تعلل می‌کنند.
رئیس اتحادیه نانوایان قزوین یادآور شد: بسیاری از نانوایان هم هستند که وزن چانه را تغییر نداده و همانند گذشته نان تولید می‌کنند اما به لحاظ اقتصادی و معیشتی در مضیقه هستند.
وی ادامه داد: هزینه‌های آب، برق، گاز، بیمه و دستمزد کارگری افزایش یافته است در حالی که نانوایان در سخت‌ترین شرایط اقتصادی به سر می‌برند که در شان این قشر نیست.
 
بهرامی اضافه کرد: ما اکنون با این شرایط واقعا نان صلواتی عرضه می‌کنیم یعنی هرچه درآمد داریم بابت هزینه‌های انرژی و سایر هزینه‌ها به دولت برمی‌گردانیم؛ به جای اینکه دولت به ما سوبسید دهد ما به آن سوبسید می‌دهیم.
رئیس اتحادیه نانوایان قزوین با بیان اینکه حدود ۷۴۰ واحد نانوایی در سطح استان داریم، گفت: انتظارات ما از دولت این است که واقع بین باشد و یک نرخ متعارف به نانوایان بدهد تا ما هم بتوانیم با نانوای متخلف برخورد کنیم.
این مسئول بیان کرد: وقتی نمی‌توانیم حق خود را از دولت بگیریم زورمان به چانه خمیری که در دست داریم می‌رسد لذا وزن چانه کاهش پیدا کرده و دیگر نان استاندارد لازم را ندارد و کیفیت پایین آمده است.
وی تصریح کرد: مشکل دیگر این است که آرد تولدی در سطح استان قزوین کیفیت ندارد و موجب کاهش کیفیت نان شده که برای حل این مشکل به ارگان‌های مختلف نامه نگاری کردیم.
بهرامی در پایان خاطرنشان کرد: اکنون نان لواش تنوری ۲۲۰ تومان، نان لواش گردان ۲۰۰ تومان، نان سنگک دولتی ۷۵۰ تومان و آزاد هزارتومان، نان بربری ۶۰۰ تومان و تافتان ۲۳۰ تومان در سطح استان عرضه می‌شود.
انتهای پیام/ 
