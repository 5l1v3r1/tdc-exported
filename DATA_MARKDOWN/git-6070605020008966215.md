
# Los Escultores del Aire i Pelipolaca & Les desvestides faran residència a Costa Rica i Xile amb la Nau Ivanow

Published at: **2019-11-06T13:55:27+00:00**

Author: ****

Original: [Ara.cat](https://www.ara.cat/cultura/Escultores-Aire-Pelipolaca-Costa-Ivanow_0_2339166222.html)

Des de fa alguns anys la Nau Ivanow treballa per crear una xarxa de residències internacionals amb països com Xile, Costa Rica, Mèxic i l'Argentina. Els pròxims mesos l’espai d’arts escèniques enviarà dues companyies a fer residències a Amèrica. D’una banda, Los Escultores del Aire serà aquesta setmana a Costa Rica per participar en el Festival de Teatre Internacional Embrujarte amb La caja, un espectacle de teatre físic i música protagonitzat per un home que s’ha passat la vida dient que sí. La segona companyia escollida per la Nau Ivanow és Pelipolaca & Les desvestides, que al gener viatjaran fins a Xile per treballar en un nou muntatge sobre l’impacte de menjar en les diferents societats. L'espectacle explorarà "com ens relacionem entre nosaltres a partir del menjar" i "la cultura de l'alimentació relacionada amb el territori", explica Irene Vicente, de Pelipolaca & Les desvestides.
En paral·lel, la Nau Ivanow prepara amb Projecte Ingenu un muntatge que va néixer en una residència de la companyia a Xile i que està previst que s'estreni al pròxim Festival Grec. La proposta inicial es va titular Fusilando con amor i unia el feixisme d'Espanya i Xile per reflexionar-hi. Després de treballar-hi, la companyia hi ha incorporat qüestions com el colonialisme i les relacions entre l'Amèrica Llatina i Europa. Amb les residències, la Nau Ivanow vol impulsar una xarxa d'intercanvis creatius internacionals. En ocasions anteriors ha treballat amb companyies com Fac, Hui Basa i VVAA, i amb espais artístics de països com Mèxic, Xile, Cuba i Itàlia.
