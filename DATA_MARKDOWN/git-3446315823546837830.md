
# У Кропивницькому школярі виготовляють еко-ручки і рятують тварин-безхатьків

Published at: **2019-11-07T00:00:00+00:00**

Author: **Наталка Маринець**

Original: [Кировоградская правда](https://pravda-kr.com.ua/sotsium/16631-u-kropivnitskomu-shkolyari-vigotovlyayut-eko-ruchki-i-ryatuyut-tvarin-bezkhatkiv.html)

У Кропивницькому учні 6-В класу гімназії імені Шевченка взялися виготовляти ручки з макулатури. Таким чином вирішили рятувати екологію і допомагати безпритульним тваринам. Як виникла ідея виготовляти необхідне канцелярське приладдя і скільки вже заробили на цьому, дізналася «КП».Ідея у школярів виникла під час осінніх канікул. Техніку підгледіли в інтернеті. Виготовлені власноруч еко-ручки продають, а кошти збирають на потреби підопічних зоозахисної організації «Бім».– Папір у природі переробляється швидко, а пластмаса дуже довго. Тому ми вирішили робити еко-ручки, аби зберегти довкілля, – розповідає учениця 6-В класу Діана Плохотнюк.Для еко-ручок школярі беруть використані роздруківки, залишки кольорового паперу та стержні. Роблять на виховних годинах або під час великих перерв.– Паперу у нас у процесі навчання переробляється багато. І кольорового, і білого. Вирішили взяти свої роздруківки, те, що вже відпрацювали, тести якісь здали. І робимо фактично з макулатури ці ручки, які потім чудово компостуються, – пояснює класний керівник 6-В класу, вчитель гімназії імені Шевченка Ольга Івашура.На виготовлення однієї ручки діти витрачають 10-15 хвилин. Якщо є еко-матеріали, то ще й прикрашають.Підтримала ініціативу учнів і популяризує її в соц­­мережі класний керівник 6-В Ольга Івашура. Виготовлені ручки продають. Виручені кошти передадуть для безпритульних тварин із реабілітаційного центру «Бім».– Ми їх будемо підтримувати. Плануємо провести майстер-клас, щоб дітки показали іншим дітям та дорослим, як робити такі ручки, – каже координаторка «KropHub» Катерина Колтунова.Усього за кілька тижнів охочі придбали з півсотні еко-ручок. Коли паста закінчиться, людей просять еко-ручки не викидати, а принести до школи. Діти замінять стержні, або віддадуть ручку на переробку.Придбати еко-ручки можна, звернувшись до Ольги Івашури, або у громадському просторі «KropHub». Ціна неоздоб­­леної ручки – 7 гривень.З прикрасою – 10.
 
 
