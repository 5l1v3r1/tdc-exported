
# 
        یوسفیان: ستاد مبارزه با مفاسد اقتصادی ماها بدون جلسه است
      

Published at: **2019-11-07T00:16:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638584/%DB%8C%D9%88%D8%B3%D9%81%DB%8C%D8%A7%D9%86-%D8%B3%D8%AA%D8%A7%D8%AF-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%81%D8%A7%D8%B3%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%85%D8%A7%D9%87%D8%A7-%D8%A8%D8%AF%D9%88%D9%86-%D8%AC%D9%84%D8%B3%D9%87-%D8%A7%D8%B3%D8%AA)

گروه اقتصادی: ستاد مبارزه با مفاسد اقتصادی در پنچ ماه گذشته هیچ جلسه ای نداشته و یکی از اعضای ستاد گفته که ماهاست جلسه نداریم.
به گزارش خبرنگار بولتن نیوز، ستاد مبارزه با مفاسد اقتصادی در پنچ ماه گذشته جلسه ای نداشته است.
آخرین مطلبی که بر روی سایت ستاد مبارزه با مفاسد اقتصادی قرار دارد مربوط به جلسه چهل و چهارم در 21 خرداد امسال است و از آن تاریخ تا کنون هیچ گزارشی از برگزاری جلسات این ستاد منتشر نشده است.
البته در سایت معاون اول رئیس جمهور که این ستاد به ریاست وی جلسه برگزار می کند، در 21 تیر امسال مطلبی با تیتر «جلسه ستاد مبارزه با مفاسد اقتصادی» منتشر شده که فقط تعدادی عکس در آن مشاهد می شود و هیچ گزارشی از جلسه این ستاد نیست.
خبرنگار بولتن نیوز به سراغ عزت اله یوسفیان ملا نماینده آمل و عضو این ستاد رفته و از وی در خصوص جلسات ستاد سوال کرد.وی گفت: ماههاست که جلسه ای نداشتیم.
این عضو ستاد مبارزه با مفاسد اقتصادی افزود: آخرین جلسه فکر کنم در تابستان امسال برگزار شد و تاریخش الان در ذهنم نیست.
تعطلی چند ماهه جلسات این ستاد در حالی است که قرار بوده ستاد هر 2 هفته یک بار جلسه برگزار کند.
ستاد مبارزه با مفاسد اقتصادی برای مبارزه با فسادهای کلان در کشور تشکیل شده است که ریاست آن با اسحاق جهانگیری معاون اول رئیس جمهور است.
نمایندگانی از قوای سه گانه عضو این ستاد هستند.
در سالهای گذشته هم این ستاد بعضا چند ماه تعطیل می شد.
