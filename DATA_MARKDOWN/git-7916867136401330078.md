
# LKL savaitės MVP tapo „Pieno žvaigždžių“ legionierius

Published at: **2019-11-04T10:48:00+00:00**

Author: ****

Original: [basketnews.lt](https://www.basketnews.lt/news-134298-lkl-savaites-mvp-tapo-pieno-zvaigzdziu-legionierius.html)

Nuotr.: BNS
Nuotr. BNS
Pasvalio „Pieno žvaigždžių“ krepšininkai sekmadienį iškovojo trečiąją pergalę „Betsafe–LKL“ pirmenybėse, o labiausiai joje žibėjęs komandos įžaidėjas Johnas Gillonas tapo naudingiausiu savaitės krepšininku.
Tai padaryti amerikiečiui padėjo naudingiausios jo karjeros Lietuvoje rungtynės.
Dvikovoje su Kėdainių „Nevėžiu“ įžaidėjas surinko 22 taškus (3/5 trit.), atkovojo 5 kamuolius, atliko 4 rezultatyvius perdavimus ir sukaupė 28 naudingumo balus.
Lemiamą persvarą susikūrę po pertraukos, pasvaliečiai svečius iš Kėdainių nugalėjo 87:66.
Gillonas nėra vienintelis „Pieno žvaigždžių“ atstovas savaitės geriausiųjų penketuke – čia taip yra ir jo komandos draugas Trevoras Thompsonas, o kartu su jais penketuke puikuojasi Deividas Gailius ir Matas Jogėla (abu – Klaipėdos „Neptūnas“) bei Mindaugas Sušinskas (Alytaus „Sintek–Dzūkija“).
Panašu, jog iš duobelės pamažu lipa Klaipėdos „Neptūno“ krepšininkai.
Prieš tai patyrę keturias nesėkmes lygoje paeiliui, dabar Tomo Rinkevičiaus auklėtiniai iškovojo antrąją pergalę iš eilės ir tai padarė įspūdingu stiliumi.
Uostamiesčio ekipa išvykoje 101:59 sutriuškino Prienų „CBet“ ekipą ir taip pagerino net du sezono rekordus – per rungtynes įmestų taškų ir didžiausios pergalingos persvaros.
Toks puikus pasirodymas leido vietą penketuke rasti net dviem komandos krepšininkams.
Pirmasis jų – geriausias sezono rungtynes sužaidęs Gailius.
Šis Prienuose surinko 19 taškų, (3/3 dvit., 3/6 trit), atliko 5 rezultatyvius perdavimus ir iš viso rungtynes baigė su 25 naudingumo balais.
Jam neblogai talkino Jogėla – šis taip sužaidė geriausias savo sezono rungtynes.
„Neptūno“ naujokas į prieniškių krepšį įmetė 15 taškų, atkovojo 5 kamuolius, atliko 4 rezultatyvius perdavimus ir iš viso sukaupė 21 naudingumo balą.
Puikias rungtynes sužaidė ir savo komandą į pergalę vedė Alytaus „Sintek–Dzūkijos“ atstovas Sušinskas.
Dar visai neseniai su Lietuvos kariškių rinktine pasaulio kariškių žaidynių čempionu tapęs Sušinskas į „Betsafe–LKL“ grįžo su pagerintu karjeros rezultatyvumo rekordu – jo pelnyti 19 taškų (5/6 dvit., 3/3 trit.) buvo geriausias krepšininko karjeros pasiekimas.
Žaidėjas taip pat atkovojo 5 ir perėmė 4 kamuolius, o jo surinkti 25 naudingumo balai buvo geriausias Sušinsko sezono pasirodymas, padėjęs savo namų arenoje 87:61 sutriuškinti „Šiaulių“ krepšininkus.
Vidurio puolėjo poziciją penketuke užima jau minėtas pasvaliečių atstovas Thompsonas.
Šis mače su „Nevėžiu“ taip pat vieną po kito gerino savo karjeros Lietuvoje rekordus.
Aukštaūgis įmetė 19 taškų, atkovojo 11 kamuolių, blokavo 3 svečių metimus ir rungtynes baigė su 27 naudingumo balais.
41% 73,4

        Pasvalio Pieno žvaigždės
      
Kėdainių Nevėžis 87-66

        Utenos Juventus
      
Pasvalio Pieno žvaigždės Šešt.17:00
