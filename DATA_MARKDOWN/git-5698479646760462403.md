
# ایران قهرمان کشتی فرنگی امیدهای جهان شد

Published at: **2019-11-04T12:39:57+00:00**

Author: **یورونیوز فارسی **

Original: [euronews](https://farsi.euronews.com/2019/11/04/iran-men-s-greco-roman-wrestling-team-is-world-champion-in-hungary-u23-contests?utm_medium=Social&utm_source=Twitter)

تیم ملی کشتی فرنگی زیر ۲۳ سال ایران در رقابتی نزدیک با تیم‌های گرجستان و روسیه با کسب سه مدال طلا و سه مدال برنز قهرمان جهان شد.
رقابت‌های کشتی فرنگی امید‌های قهرمانی جهان در روزهای ۱۰ تا ۱۲ آبان در شهر بوداپست، پایتخت مجارستان برگزار شد و ایران در پایان رقابت‌ها با سه مدال طلای میثم دلخانی، محمدرضا گرایی و علی اکبر یوسفی در وزن‌های ۶۳، ۷۲، ۱۳۰ کیلوگرم و سه مدال برنز مهدی محسن‌نژاد، سجاد ایمن طلب و محمد هادی ساروی در وزن‌های ۶۰، ۶۷ و ۹۷ کیلوگرم عنوان قهرمانی را کسب کرد.
تیم ملی کشتی ایران در مجموع ۱۲۲ امتیاز کسب کرد، این در حالی است که تیم‌های گرجستان و روسیه با ۱۲۱ و ۱۱۸ امتیاز پس از تیم ایران عنوان‌های دوم و سوم را کسب کردند.
در این دور از مسابقات، پویا ناصرپور، در دسته ۵۵ کیلوگرم به دلیل آنچه مصدومیت عنوان شد، از مبارزه با حریف اسرائیلی انصراف داد.
وزرشکاران ایرانی از رویارویی با ورزشکاران اسرائیلی خودداری می‌کند. از همین روی، پویا ناصرپور که در این دوره از مسابقات در بخش بازنده‌ها باید مقابل ماکسیم ویستوسکی از اسرائیل قرار می‌گرفت با اعلام مصدومیت روی تشک نرفت.
طبق قوانین جدید فدراسیون جهانی کشتی، اگر کشتی‌گیری حتی قبل از شروع مسابقه دچار مصدومیت شود، باید روی تشک کشتی برود، با حریفش دست بدهد تا داور دست حریف او را به‌عنوان برنده بالا ببرد و بعد به رختکن برگردد. اما رسانه‌های ایران گزارش دادند پویا ناصرپور، پس از شکست از حریف ژاپنی خود بلافاصله به دلیل شکستگی مچ پا راهی بیمارستان شده است.
