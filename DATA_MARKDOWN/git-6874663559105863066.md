
# דוחות כיל: ירידה בהכנסות, הרווחים כמעט ללא שינוי

Published at: **2019-11-07T00:00:00+00:00**

Author: **יניב רחימי**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773179,00.html)

חברת המינרלים כיל פרסמה את הדוחות הרבעוניים שלה: כיל רשמה ברבעון השלישי של 2019 ירידה של 3% בהכנסות שהסתכמו ב-1.3 מיליארד דולר, בעיקר כתוצאה מעיכוב בחתימה על חוזי אספקת אשלג באסיה. הרווח הנקי של כיל ברבעון נותר כמעט ללא שינוי והסתכם ב-130 מיליון דולר.
במגזר המוצרים התעשייתיים כיל מציגה צמיחה של 3% בהכנסות ועליה של 6% ברווח שהסתכם ב-88 מיליון דולר. השיפור בתוצאות של כיל במגזר המוצרים התעשייתיים נובע ממחירי מכירה גבוהים יותר ועליה בכמויות שנמכרו. בכיל מצפים שהסכמים ארוכי טווח עם לקוחות באסיה יגדילו את ההכנסות של החברה ב-110 מיליון דולר מדי שנה החל מ-2021.
לצד ירידה של 8% בהכנסות של כיל ממגזר האשלג, החברה מציגה שיפור של 6% ברווח שהסתכם ברבעון ב-83 מיליון דולר. לאחרונה כיל חתמה על ההסכם עם הודו לפיו המחיר על אשלג שיסופק החל מחודש מרץ 2020 יופחת ב-10 דולר לטון.
המגזר שסבל ברבעון השלישי של 2019 מירידה חדה ברווח הוא מגזר הפוספטים שרשם ירידה של 4% בהכנסות ושל 30% ברווח שהסתכם ב-32 מיליון דולר. בכיל תולים את האשם בחולשה של השוק.
הרבעון השלישי הוא השני ברציפות שבו כיל מציגה ירידה במדדי הרווח שלה בהשוואה לשיא שנרשם ברבעון הראשון של השנה. הרווח התפעולי המתואם של כיל הסתכם ב-201 מיליון דולר, בהשוואה ל-230 מיליון דולר ברבעון הקודם, ול-241 מיליון דולר ברבעון הראשון של 2019. ה-EBITDA של כיל ברבעון הנוכחי הסתכם ב-307 מיליון דולר, בהשוואה ל-340 מיליון דולר ברבעון הקודם ו-350 מיליון דולר ברבעון הראשון של 2019.
מנגד, כיל מציגה שיפור בתזרים המזומנים של החברה מפעילות שוטפת, שהסתכם ב-368 מיליון דולר, בהשוואה לתזרים של 239 מיליון דולר ברבעון הקודם, ו-196 מיליון דולר ברבעון המקביל.
ניתוח התוצאות העסקיות של כיל מתחילת השנה מלמד שתשעת החודשים הראשונים של 2019 הם הטובים ביותר של החברה בשנים האחרונות. בשלושת הרבעונים הראשונים של 2019 הרווח התפעולי של כיל הסתכם ב-672 מיליון דולר, עליה של 25% בהשוואה לתקופה המקבילה אשתקד, וה-EBITDA של כיל מתחילת השנה הסתכמה ב-997 מיליון דולר, שיפור של 19% לעומת אשתקד.
