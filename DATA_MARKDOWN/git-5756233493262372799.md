
# با توقعات بیش از حد اعتماد به نفس کودکان را نابود نکنیم

Published at: **2019-11-05T11:26:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619997/%D8%A8%D8%A7-%D8%AA%D9%88%D9%82%D8%B9%D8%A7%D8%AA-%D8%A8%DB%8C%D8%B4-%D8%A7%D8%B2-%D8%AD%D8%AF-%D8%A7%D8%B9%D8%AA%D9%85%D8%A7%D8%AF-%D8%A8%D9%87-%D9%86%D9%81%D8%B3-%DA%A9%D9%88%D8%AF%DA%A9%D8%A7%D9%86-%D8%B1%D8%A7-%D9%86%D8%A7%D8%A8%D9%88%D8%AF-%D9%86%DA%A9%D9%86%DB%8C%D9%85)


        یک روانشناس تربیتی کودک و نوجوان گفت: انتظارات بیش از حد والدین از کودک موجب ایجاد اضطراب و کاهش اعتماد به نفس در کودکان خواهد شد.
      

        آفتاب‌‌نیوز :
      
عبدالله محمدی اظهار کرد: اگر سطح انتظارات والدین فراتر از سطح توانایی‌های کودک باشد در قدم اول کودک برای توجیه انتظارات والدین خود به ناچار وادار به گفتن دروغ می‌شود.
وی با اشاره به مشکلات موجود در این نوع رفتار عنوان کرد: بسیاری از استرس‌ها و اضطراب‌های روحی و روانی ناشی از انتظارات نابجای والدین از کودک است.
محمدی افزود: انتظارات بیش از حد والدین از کودک خود موجب ایجاد بسیاری از نگرانی های روحی روانی دیگر خواهد شد و کودک به سمت کمالگرایی سوق و از حالت عادی خود خارج و به حالت افراطی تبدیل می شود.
وی با بیان اینکه زمانی که این انتظارات سبب ایجاد حالت افراطی شود، کودک نیازمند درمان های روانی است بیان کرد: گاهی اوقات این انتظارات نابه‌جا باعث دلسردی و ناامیدی کودکان نسبت به آینده و اهداف خود خواهد شد.
محمدی با اشاره به عواقب اجتماعی این معضل بیان کرد: انتظارات نابه‌جا و غیرمعقول والدین سبب کاهش اعتماد به نفس و روابط اجتماعی کودک خواهد شد و کودک به طور مداوم از قرار گرفتن در محیط اجتماعی می‌گریزد و همین گریز کودک از اجتماع زمینه بسیاری از مشکلات روانی و اجتماعی متعددی می شود.
به اعتقاد این روانشناس تربیتی کودک و نوجوان، والدین باید در مرحله نخست، شناخت نسبی از توانایی‎هایی کودک خود به دست آورند و سطح انتظارات خود را تا حد توانایی‌های کودک خود پایین ‌آورده و موجب ایجاد اشتیاق در کودک خود شوند تا از بروز مشکلات روحی و روانی جلوگیری شود.
وی با اشاره به وجود تفاوت‌های فردی عنوان کرد: کودکان از توانایی‌های متفاوتی برخوردارند که این توانایی ها از فردی به فرد دیگر متفاوت خواهد بود و لازم است که والدین بر اساس توانایی کودک خود از او انتظار داشته باشند.
محمدی افزود: گاهی اوقات والدین از توانایی‌های کودک خود غافل‌اند به دلیل اینکه توانایی‌های کودک در راستای اهداف والدین نیست، لذا به کودک اجازه گام برداشتن در سطح توانایی خود را نمی دهند.
وی خاطرنشان کرد: گاهی اوقات والدین کودکان را همچون سپری مقابل شکست‌های خود قرار می‌دهند تا شکست‌های خود را به این شیوه جبران کنند غافل ازاینکه این روش موجب شکست خود کودکان می وشد.
این روانشناس تربیتی کودک و نوجوان در پایان یادآور شد: زمانی که کودک نتواند انتظارات والدین خود را برآورده سازد ناخوداگاه این حس به او دست می‌دهد که قادر به انجام هیچ کاری نیست و در هر کاری شکست خواهد خورد به همین دلیل از تلاش و کوشش در راستای دستیابی به اهداف خود دست خواهد کشید.
