
# У РФ назвали абсурдним новий позов Нафтогазу

Published at: **2019-11-06T17:00:00+00:00**

Author: ****

Original: [ZIK.UA](https://zik.ua/news/2019/11/06/u_rf_nazvaly_absurdnym_novyy_pozov_naftogazu_1685193)


        Голова Міністерства енергетики Російської Федерації Олександр Новак заявив, що нові позовні вимоги "Нафтогазу" до "Газпрому" є абсурдними.
      
Про це повідомляють росЗМІ.
За словами міністра, другий позов на суму 12 млрд доларів проти "Газпрому" ще не розглядався, тому поки що передчасно його коментувати.
"Ми розуміємо, що ті вимоги, які закладені в позов, у мене іншого слова немає - абсурд. Як і рішення української антимонопольної служби, коли вони нарахували 6,4 млрд доларів через нібито порушення "Газпромом" антимонопольного законодавства при використанні газотранспортної інфраструктури. Це рішення суто політичне, кон'юнктурне, внутрішньоукраїнське. Воно абсурдне і підлягає скасуванню", - зазначив Новак.
Він додав, що розгляди після рішення Стокгольмського арбітражного суду ще тривають, і в наступному році буде розглядатися апеляція "Газпрому".
"Ми продовжуємо пропонувати нашим українським партнерам для нормального відновлення довгострокових взаємин у рамках транзиту і поставок газу повернутися до питання мирного врегулювання", - наголосив Новак.
Нагадаємо, раніше голова правління ВАТ "Газпром" Олексій Міллер назвав дві головні умови для укладення нового контракту по транзиту газу з Україною. Першою задачею є врегулювання спорів між "Газпромом" і "Нафтогазом". Крім того, "Газпром" пропонує Україні відновити прямі закупівлі російського газу до 2020 року та визначити обсяги таких закупівель.
