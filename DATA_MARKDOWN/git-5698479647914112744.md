
# پلیس بریتانیا: همه ۳۹ سرنشین «کامیون مرگ» ویتنامی بودند

Published at: **2019-11-01T23:36:48+00:00**

Author: **یورونیوز **

Original: [euronews](https://farsi.euronews.com/2019/11/01/tim-smith-essex-police-truck-deaths-all-39-victims-were-vietnamese)

پلیس بریتانیا بر این باور است که همۀ ۳۹ سرنشین کامیونی که روز چهارشنبه ۲۳ اکتبر در شهر اسکس انگلستان کشف شد، ویتنامی بودند. گمان‌های اولیه حاکی از آن بود که قربانیان، شامل ۸ زن و ۳۱ مرد مهاجرانی چینی بوده‌اند.
تیم اسمیت، معاون پلیس اسکس روز جمعه در بیانیه‌ای اعلام کرد: «اکنون دیگر مطمئن هستیم که قربانیان ویتنامی هستند و بر این اساس با دولت ویتنام در تماس هستیم... ما با شماری از خانواده‌های قربانیان در ویتنام و بریتانیا نیز تماس مستقیم داریم و خانواده‌های برخی از قربانیان که سفرشان به فاجعه ختم شد را شناسایی کرده‌ایم.»
پیش از این در اوایل هفته جاری، معاون وزیر خارجه ویتنام اعلام کرده بود کشورش در کنار بریتانیا در تلاش برای شناسایی سریع هویت قربانیان است.
کشف این کامیون، بار دیگر موضوع قاچاق انسان‌ها را در کانون توجه‌ها قرار داد.
تا کنون دو نفر در این پرونده متهم به ارتکاب قتل شده‌اند. موریس رابینسون رانندۀ ۲۵ ساله کامیون که اهل ایرلند شمالی است، روز دوشنبه مقابل دادگاه حاضر شد و ایمون هریسون که پلیس برای او حکم بازداشت اروپایی صادر کرده بود نیز در دادگاه دوبلین حاضر شد.
پلیس همچنین به دنبال دستگیری دو برادر اهل ایرلند شمالی به نام‌های رونان و کریستوفر است که به اتهام قتل و قاچاق انسان تحت تعقیب هستند. پلیس از جامعه ایرلند شمالی خواسته است به مقامات برای دستگیری آنها کمک کنند.

        بیشتر بخوانید:
        سوگواری در ویتنام و تفهیم اتهام رانندۀ «کامیون مرگ» لندن برای ارتکاب ۳۹ فقره قتل
      
