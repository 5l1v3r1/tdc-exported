
# Avslører bok-brøler

Published at: **2019-11-06T11:22:40+00:00**

Author: **TORE ULRIK BRATLAND**

Original: [Dagbladet.no](https://www.dagbladet.no/sport/avslorer-bok-broler/71788386)

Boka til Nicklas Bendtner (31) - «Begge sider» - har fått behørig omtale de siste dagene. Den er skrevet av forfatter Rune Skyum-Nielsen og den danske fotballstjerna sparer ikke på konfekten.
Men i dag avslører Ekstra Bladet en større faktafeil i boka.

        - Bendtners brøler, heter det. På trykk i papiravisa tar Ekstra Bladet for seg Danmarks landskamp mot Sverige 2. juni 2007.
      
0-3 til Sverige ble til 3-3. Men på grunn av straffe til Sverige ett minutt før slutt - og en tilskuers angrep på dommer Herbert Fandel - ble Sverige tilkjent 3-0-seier.
Bendtner satt på benken, men kom inn etter pause da Danmark startet opphentingen i EM-kvalifiseringskampen. Han scoret ikke, men spilte en vesentlig rolle i comebacket i Parken.

        Det var imidlertid det som skjedde i pausen som virkelig gjorde inntrykk på spissen. I boka sier han, ifølge Ekstra Bladet:
      

        «I pausen er det litt som å se vann som blir satt over på komfyren. Morten Olsen legger stille ut, helt kontrollert. Kanskje har han lovet seg selv å ikke flippe ut. Men etter hvert som han snakker seg varm, hever han stemmen og fekter med armene.»
      

        «Til slutt roper han til oss. At dette kan vi. At vi er det beste laget og skal ut og bevise det. At vi skylder tilhengerne våre å kjempe til siste bloddråpe. Det minner meg om alt det som Steve Bruce mestrer», skriver stjerna med referanse til sin tidligere sjef i Birmingham City.
      
Ekstra Bladet påpeker at hukommelsen må ha spilt Bendtner et puss.
- Det er ingen tvil om at det ble snakket med store bokstaver i garderoben (..). Men det kan ikke ha vært Morten Olsen som leverte den (talen). For han var slett ikke der.

        Sannheten er at trener Olsen hadde karantene i kampen. Karantenen skyldtes en utblåsning mot dommer Massimo Busacca i Spania-kampen to måneder tidligere. Mot Sverige satt Olsen på tribunen, mens Peter Bonde ledet laget.
      
- Det var jeg som hadde ansvaret, forteller Bonde.
Forfatter Rune Skyum-Nielsen erkjenner at det kan ha skjedd kluss med fakta:
- Dette lyder som om det i teorien kan ha blitt en forveksling av begivenhetene i to landskamper, eller av Bonde og Olsen. Nicklas husker i alle fall en branntale. Og han husker den som sterkt inspirerende.
Han tilføyer:

        - Vi akter selvfølgelig å rette den eventuelle feilen i et eventuelt nytt opplag av boka.
      
I boka letter Bendtner virkelig på sløret om sitt lange og innholdsrike fotballiv. Han holder tilsynelatende ikke tilbake noe. Og han gjør aller minst et forsøk på å spare seg selv.
Den er en bånn ærlig danske som figurerer mellom to permer. Han kom til Rosenborg i 2017 og fikk stor tillit under Kåre Ingebrigtsen. Da Eirik Horneland ble ansatt som den nye toppmannen på Lerkendal i januar, startet de sportslige problemene. Han ble frosset ut.
Om Horneland sier Bendtner:

        «Han var ikke førstevalget, etter det jeg forsto. Eirik Horneland er hentet fra Haugesund, en middelhavsfarer i Eliteserien, og han skulle stå for det stikk motsatte av Kåre Ingebrigtsen. Han er alt annet enn en «hyggefætter».
      

        Overfor Adresseavisen bekrefter Horneland at han har lest kapitlene som omhandler Rosenborg.
      
- Jeg tenker at den boka står for seg selv og jeg tror ikke jeg trenger å gi boka mer energi. I en Rosenborg-kontekst tenker jeg at det ikke er helt innafor, sier treneren til avisa.

        PS: Både Rosenborg og F.C. København - Bendtners nye klubb - spiller i Europa League torsdag. Rosenborg tar imot Sporting Lisboa. F.C. København møter Dynamo Kiev i Parken.
      
