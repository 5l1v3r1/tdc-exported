
# Συνελήφθη με δύο κιλά χρυσού κρυμμένο... στα παπούτσια της

Published at: **2019-11-05T14:02:00+00:00**

Author: ****

Original: [enikos.gr](http://www.enikos.gr/international/682405/rosida-synelifthi-me-dyo-kila-chrysou-krymmeno-sta-papoutsia-tis)

Μία γυναίκα συνελήφθη στο τελωνείο της ρωσικής Άπω Ανατολής με περίπου δύο κιλά χρυσού κρυμμένο στα παπούτσια της.
«Η νεαρή γυναίκα περπατούσε με αφύσικο τρόπο και ήταν νευρική την ώρα που περνούσε από το τελωνείο» σε σημείο ελέγχου στα σύνορα Ρωσίας - Κίνας, στην πόλη Ζαμπαϊκάλσκι, όπως ανακοίνωσε η τοπική υπηρεσία τελωνείων.
Μετά τον έλεγχο στον οποίο υποβλήθηκε με ανιχνευτή μετάλλων «παρέδωσε οικειοθελώς οκτώ ράβδους χρυσού, συνολικού βάρους 1.863 γραμμαρίων, τις οποίες είχε κρύψει στις σόλες των παπουτσιών της με κολλητική ταινία», πρόσθεσε η ίδια πηγή.
Σύμφωνα με τους ειδικούς, η αξία των ράβδων αυτών, «που ήταν αυτοσχέδιοι», ξεπερνά τα 5 εκατομμύρια ρούβλια (περισσότερα από 70.900 ευρώ).
Η γυναίκα δήλωσε ότι ένας Κινέζος της ζήτησε να μεταφέρει τον χρυσό. Οι ρωσικές Αρχές ξεκίνησαν έρευνα «για παράνομη διακίνηση στρατηγικών πόρων».
Από την αρχή του έτους πολλοί Ρώσοι έχουν συλληφθεί στη Ζαμπαϊκάλσκι επειδή προσπάθησαν να μεταφέρουν χρυσό στην Κίνα, σύμφωνα με την υπηρεσία τελωνείων. Τον Αύγουστο μία Ρωσίδα είχε προσπαθήσει να περάσει τα σύνορα με δέκα ράβδους χρυσού τις οποίες είχε επίσης κρύψει στις σόλες των παπουτσιών της.
Πηγή πληροφοριών: ΑΠΕ - ΜΠΕ
