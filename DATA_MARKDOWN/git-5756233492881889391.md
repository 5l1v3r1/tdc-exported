
# بوریس جانسون به سرپوش گذاشتن بر مداخله روسیه در سیاست‌های انگلیس متهم شد

Published at: **2019-11-05T13:39:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620032/%D8%A8%D9%88%D8%B1%DB%8C%D8%B3-%D8%AC%D8%A7%D9%86%D8%B3%D9%88%D9%86-%D8%A8%D9%87-%D8%B3%D8%B1%D9%BE%D9%88%D8%B4-%DA%AF%D8%B0%D8%A7%D8%B4%D8%AA%D9%86-%D8%A8%D8%B1-%D9%85%D8%AF%D8%A7%D8%AE%D9%84%D9%87-%D8%B1%D9%88%D8%B3%DB%8C%D9%87-%D8%AF%D8%B1-%D8%B3%DB%8C%D8%A7%D8%B3%D8%AA%E2%80%8C%D9%87%D8%A7%DB%8C-%D8%A7%D9%86%DA%AF%D9%84%DB%8C%D8%B3-%D9%85%D8%AA%D9%87%D9%85-%D8%B4%D8%AF)


        بوریس جانسون به دنبال ممانعت از انتشار تحقیقات مداخله روسیه در سیاست‌های انگلیس به سرپوش گذاشتن بر این مساله متهم شد.
      

        آفتاب‌‌نیوز :
      
دفتر نخست وزیری انگلیس اعلام کرد که اجازه انتشار پرونده ۵۰ صفحه‌ای مداخله روسیه در سیاست‌های انگلیس را پیش از انتخابات این کشور نخواهد داد.
به گزارش روزنامه گاردین، دومینیک گریو، رییس کمیته اطلاعات و امنیت پارلمان انگلیس که تحقیقات این پرونده را برعهده داشته، این تصمیم را "حیرت‌آور" خواند و گفت، هیچ دلیلی برای مخالفت با انتشار این تحقیقات ارائه نشده است.
سیاستمداران حزب کارگر و حزب ملی اسکاتلند نیز دفتر بوریس جانسون، نخست وزیر انگلیس را به به رسمیت نشناختن ابعاد مداخله روسیه متهم کردند.
گزارش این کمیته درباره تحقیقاتش در زمینه مداخله روسیه در سیاست‌های انگلیس بر پایه تحلیل‌های نهاد‌های اطلاعاتی انگلیس و همچنین کارشناسان ثالث صورت گرفته و برای انتشار نیازمند مجوز دفتر نخست وزیری این کشور است.
در صورتی که قصدی برای انتشار این گزارش پیش از انتخابات انگلیس وجود داشته باشد، مجوز آن باید پیش از انحلال پارلمان در روز سه شنبه (امروز) صادر شود.
منابع وابسته به دفتر نخست وزیری اظهار کرده‌اند که در حال حاضر پیش‌بینی‌نمی‌شود مجوز انتشار این گزارش صادر شود و روند صدور آن معمولا شش هفته زمان می‌برد.
دومینیک گریو، رییس کمیته اطلاعات و امنیت پارلمان انگلیس افزود: در صورتی که نخست وزیر دلیل خوبی برای ممانعت از انتشار این گزارش دارد، باید آن را به کمیته توضیح دهد و ظرف ۱۰ روز پس از دریافت این گزارش این کار را انجام دهد. در غیر این صورت، این گزارش باید منتشر شود.
