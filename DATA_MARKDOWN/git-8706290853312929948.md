
# ΚΙΝΑΛ: Η κυβέρνηση πανηγυρίζει, οι υπέρογκες χρεώσεις των τραπεζών παραμένουν

Published at: **2019-11-03T15:46:00+00:00**

Author: ****

Original: [enikos.gr](http://www.enikos.gr/politics/681995/kinal-i-kyvernisi-panigyrizei-oi-yperogkes-chreoseis-ton-trapezon)

"Η κυβέρνηση αντέδρασε με μεγάλη καθυστέρηση στο θέμα των παράλογων χρεώσεων και προμηθειών που είχαν ήδη επιβληθεί από τις τράπεζες, καθώς και αυτών που είχαν προαναγγελθεί να ισχύσουν από την 1η Νοεμβρίου" αναφέρει σε δήλωσή του ο υπεύθυνος του τομέα Ανάπτυξης και Επενδύσεων της ΚΟ του ΚΙΝΑΛ, Μιχάλης Κατρίνης και προσθέτει:
"Αντίδραση που προήλθε μετά την πίεση που άσκησε το Κίνημα Αλλαγής, αναδεικνύοντας το ζήτημα στη Βουλή, ανταποκρινόμενο στις διαμαρτυρίες των ενώσεων καταναλωτών και των απλών πολιτών.
Παρά την ανάκληση των χρεώσεων μέσω του συστήματος ΔΙΑΣ και μόνο, σε περιορισμένο αριθμό απομακρυσμένων περιοχών και μόνο, εξακολουθούν να παραμένουν σε ισχύ μια σειρά υπέρογκων χρεώσεων.
Χαρακτηριστικό παράδειγμα, η χρέωση για ανάληψη χρημάτων από ΑΤΜ τρίτης τράπεζας που κυμαίνεται από 2,5 έως 3 ευρώ, ανεξαρτήτως ποσού.
Παραμένει ανοιχτό, όσο δε διαψεύδεται, το ζήτημα επιβολής νέων χρεώσεων, όπως για τη χρήση web banking, αλλά και τις τραπεζικές συναλλαγές μέσα από το διαδίκτυο.
Το θέμα που πρέπει να τεθεί, αλλά η κυβέρνηση αποφεύγει να το θέσει, είναι η δημιουργία ενός ορθολογικού και δίκαιου πλαισίου στη σχέση τραπεζών, πολιτείας και πολιτών.
Το πλαίσιο αυτό θα πρέπει να υπηρετεί την ανάπτυξη της ψηφιακής οικονομίας, την επέκταση των ηλεκτρονικών συναλλαγών, τις ορθολογικές και κοινωνικά δίκαιες χρεώσεις και προμήθειες.
Στο Κίνημα Αλλαγής στηρίζουμε ένα τέτοιο πλαίσιο, μέσα από θεσμικές διαδικασίες με όλους τους εμπλεκόμενους φορείς.
Προφανώς, η κυβέρνηση θα αναγκαστεί σύντομα να τρέχει και πάλι πίσω από τις εξελίξεις".
