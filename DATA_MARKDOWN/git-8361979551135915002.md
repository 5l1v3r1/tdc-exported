
# СБУ розглядає схему з підпалом лісу як основний мотив нападу на Гандзюк

Published at: **2019-11-03T14:34:00+00:00**

Author: ****

Original: [НВ](https://nv.ua/ukr/ukraine/politics/sbu-rozglyadaye-shemu-z-pidpalom-lisu-yak-osnovniy-motiv-napadu-na-gandzyuk-50051359.html)

Про це повідомляє Громадське з посиланням на начальника слідчого управління СБУ Богдана Тиводара.
Він повідомив, що найближчим часом у цій справі очікуються підозри і підтвердив той факт, що група Сергія Торбіна — засудженого організатора нападу на Гандзюк — фігурувала у цьому злочині.
«Вони (група Торбіна — ред.) фігурували також. Сподіваюсь, що невдовзі будуть підозри саме по підпалу лісу, тоді ми поговоримо про конкретних осіб», — сказав Тиводар.
Він також підтвердив, що відпрацьовується версія того, що створення парку Гілея, яке лобіювало керівництво Херсонських адміністрації та ради — Андрій Гордєєв, Євген Рищук та Владислав Мангер, могло працювати для покривання схеми незаконної вирубки лісу.
31 липня 2018 року в Херсоні на активістку було скоєно напад. Її облили сірчаною кислотою, в результаті вона отримала хімічні опіки тулуба, руки і обличчя (більше 35% тіла). Катерина Гандзюк померла в лікарні 4 листопада 2018 року.
Покровський райсуд Дніпропетровської області затвердив угоду зі слідством обвинувачених у вбивстві громадської активістки Катерини Гандзюк і призначив їм покарання. Підозрювані отримали від трьох до шести років ув’язнення.
Через рік після нападу на Гандзюк правоохоронці так і не назвали справжніх замовників вбивства.
