
# دلیل سفر دختر صدام به عربستان چیست؟

Published at: **2019-11-05T21:09:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545232.html/%D8%AF%D9%84%DB%8C%D9%84-%D8%B3%D9%81%D8%B1-%D8%AF%D8%AE%D8%AA%D8%B1-%D8%B5%D8%AF%D8%A7%D9%85-%D8%A8%D9%87-%D8%B9%D8%B1%D8%A8%D8%B3%D8%AA%D8%A7%D9%86-%DA%86%DB%8C%D8%B3%D8%AA-)

یک منبع آگاه اعلام کرد سفیر عربستان سعودی در اردن از رغد، دختر دیکتاتور سابق عراق برای سفر به ریاض دعوت کرده است.
به گزارش شبکه اطلاع رسانی راه دانا؛ به نقل از خبرگزاری اسپوتنیک عربی، سایت‌های خبری اردن گزارش دادند سفیر عربستان سعودی در امان، پایتخت اردن با «رغد صدام حسین» دختر دیکتاتور سابق عراق ملاقات کرده و از وی برای شرکت در کنفرانسی با محوریت رویداد‌های اخیر عراق که قرار است در ریاض برگزار شود، دعوت کرده است.
سایت «السومریه» عراق نیز به نقل از یک منبع آگاه اعلام کرد در جلسه‌ای که بین دختر دیکتاتور سابق عراق و خالد بن فیصل آل سعود، سفیر عربستان در اردن برگزار شد، دو طرف در خصوص تحولات اخیر در عراق گفت‌وگو کردند.
این منبع افزود: خالد بن فیصل در این دیدار نسبت به شرایط موجود در عراق ابراز نگرانی کرده است.
به گفته این منبع آگاه، سفیر عربستان با اعطای دعوتنامه ریاض، از رغد برای سفر به عربستان و شرکت در کنفرانسی با محوریت رخداد‌های اخیر و چشم انداز‌های آینده در عراق که قرار است ماه آینده در پایتخت عربستان برگزار شود، دعوت کرد.
مردم عراق از ماه اکتبر به دلیل شرایط اقتصادی دست به اعتراض زده‌اند. این در حالی است که برخی از رسانه‌های سعودی با مداخله آشکار در جنبش‌های مردمی عراق به دروغ‌سازی، شایعه‌پراکنی و تحریف گفتمان حقوقی مطالبه‌جویانه متوسل می‌شوند. گفته می‌شود دعوت از دختر صدام حسین برای سفر به عربستان نیز بخشی دیگر از اقدامات مداخله جویانه سعودی‌ها در مسائل داخلی عراق است.
دولت عراق در ۵ فوریه ۲۰۱۸ با انتشار یک فهرست، نام ۶۰ تن از افرادی را که تحت پیگرد هستند، اعلام کرد که دختر صدام یکی از این شصت نفر بود.
انتهای پیام/
