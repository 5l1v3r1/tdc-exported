
# Зростання середніх зарплат: експерти оцінили прогноз Мінекономіки

Published at: **2019-11-06T15:38:46+00:00**

Author: **Ілля Несходовський, В&#39;ячеслав Биковець**

Original: [Слово і Діло](https://www.slovoidilo.ua/2019/11/06/pogljad/suspilstvo/zrostannya-serednix-zarplat-eksperty-oczinyly-prohnoz-minekonomiky)


        Міністр розвитку економіки, торгівлі та сільського господарства Тимофій Милованов заявив, що середня зарплата в Україні до 2022 року зростатиме щонайменше на 2 тисячі гривень на рік. Чи є для цього передумови та наскільки такий прогноз може здійснитися, «Слово і Діло» запитало в економістів.
      
Директор Інституту соціально-економічної трансформації Ілля Несходовський вважає, що наразі економічна ситуація не дозволяє досягнути такого зростання зарплат.
«Зростання реальних заробітних плат можливе тільки за умови зростання продуктивності, яка передбачає інвестиції в основні засоби виробництва, щоб вона підвищувалася. Тому лише в цьому контексті ми можемо досягнути зазначених показників», – пояснив він.
На думку експерта, на сьогодні зростання зарплат однозначно перевищувало показники продуктивності праці. «Тобто економіка настільки не зростала, як зарплата. Тому тут є певні застереження. Потенціалу для такого зростання зарплат на сьогодні немає», – сказав Несходовський.
У свою чергу, голова Союзу підприємців малих, середніх і приватизованих підприємств В’ячеслав Биковець вважає, що якщо малому та середньому бізнесу «перекриють кіслород» запровадженням реєстраторів розрахункових операцій (РРО) та кешбеку, то зарплати, навпаки, знизяться.
«Важко сказати, чим керувався міністр, можливо, він знає дещо більше, ніж економісти, але якщо й надалі буде проводитися така політика щодо малого і середнього бізнесу як сектору, який є основою економіки будь-якої держави, то щоб ми не дійшли до того, що середня зарплата, навпаки, зменшуватиметься», – зазначив він.
На думку Биковця, тільки одне нововведення щодо РРО призведе до величезного скорочення багатьох суб’єктів господарювання і передусім ФОПів та мікропідприємств.
«Тільки за приблизними підрахунками, які проводила Державна регуляторна служба України, витрати малого і мікробізнесу на впровадження і обслуговування РРО складе від 11 до 22 млрд грн на рік. Йдеться про близько 700 тисяч суб’єктів господарювання – це тільки мікро і малі підприємства, які мають по 2-3 наймані працівники», – уточнив економіст.
Він вважає, що витрати на обслуговування РРО будуть закладатися в ціну послуги чи товару. Тобто додаткові платежі ляжуть на плечі споживачів.
До того ж, як зазначив експерт, коли малі ФОПи припинять свою діяльність, їхні працівники залишаться без роботи і встануть на облік у Центрі зайнятості. Держава буде змушена вишукувати кошти для того, щоб їм платити допомогу з безробіття.
«Принаймні кожен другий підприємець, особливо з регіонів, з якими я спілкувався каже, що змушений буде закриватись. Тому, я вважаю, що за таких умов очікувати зростання зарплат не доводиться. Це Потьомкінські села. Хто буде ці заробітки платити? Милованов із власної кишені?» – запитує економіст.
Раніше ми писали, що Тимофій Милованов заявив, що за рахунок збільшення податків на нерухомість можна підвищити зарплату вчителям і лікарям. Чи можна це зробити, «Слово і Діло» розбиралось з експертом.
Також ми аналізували, яка середня зарплата в різних областях України.
Хочете обговорити цю новину? Долучайтеся до телеграм-чату CHORNA RADA
