
# ۳۵۰ دانش‌آموز بروجردی به اردوی راهیان نور اعزام شدند

Published at: **2019-11-02T17:05:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544112.html/----%D8%AF%D8%A7%D9%86%D8%B4-%D8%A2%D9%85%D9%88%D8%B2-%D8%A8%D8%B1%D9%88%D8%AC%D8%B1%D8%AF%DB%8C-%D8%A8%D9%87-%D8%A7%D8%B1%D8%AF%D9%88%DB%8C-%D8%B1%D8%A7%D9%87%DB%8C%D8%A7%D9%86-%D9%86%D9%88%D8%B1-%D8%A7%D8%B9%D8%B2%D8%A7%D9%85-%D8%B4%D8%AF%D9%86%D8%AF)

فرمانده ناحیه مقاومت بسیج بروجرد گفت: 350 نفر از دانش‌آموزان شهرستان بروجرد به مناطق عملیاتی جنوب اعزام شدند.
به گزارش شبکه اطلاع رسانی راه دانا؛ به نقل از سفیرافلاک، سرهنگ مجید سوری ظهر امروز در مراسم اعزام دانش‌آموزان به مناطق عملیاتی جنوب که در مدرسه ثارالله برگزار شد اظهار داشت: در طول این سفر سه‌روزه برنامه‌های فرهنگی برای دانش‌آموزان برگزار می‌شود؛ دانش‌آموزان در این سفر از یادمان‌های دفاع مقدس بازدید می‌کنند و با رشادت‌های رزمندگان و شهدا در دوران دفاع مقدس بیشتر آشنا می‌شوند.
وی افزود: امروز محل اعزام دانش‌آموزان را این مدرسه انتخاب کردیم چون در سال ۶۵ توسط رژیم بعث عراق با حمله موشکی ۶۸ دانش‌آموز این مدرسه به شهادت رسیدند .
فرمانده ناحیه مقاومت بسیج بروجرد با اشاره به اینکه مناطق مقدس عملیاتی جنوب کشور آغشته به خون شهدا است عنوان کرد: امروز دانش‌آموزان به سرزمینی می‌روند که وجب‌به‌وجب این سرزمین آغشته به خون شهداست و همه بامعرفت آماده این سفر هستند.
وی بابیان اینکه هر چه داریم مرهون خون شهدا است تصریح کرد: امروز مراسم اعزام دانش‌آموزان در مدرسه‌ای برگزارشده که در دوران دفاع مقدس ۶۰ نفر از دانش‌آموزان بی‌گناه بروجرد به‌واسطه جنابت رژیم بعث و استکبار جهانی به شهادت رسیدند و این جنایت در تاریخ بشریت کم‌نظیر است.
سرهنگ سوری بیان کرد: امروز جا پای شهدایی می‌گذارید که رفتند تا ما بمانیم، سرزمینی که ذره‌ذره آن پر از خاطره است و باید حرمت این سرزمین حفظ شود.
وی خاطرنشان کرد: دانش‌آموزان در این سفر نورانی با دلاور مردی‌های شهدا و رزمندگان آشنا می‌شوند؛ امنیت و آرامش امروز جامعه مرهون شهدایی است که برای دفاع از وطن در برابر دشمن ایستادند و جان خود را فدا کردند و امروز همه وظیفه‌داریم تا راه شهدا را ادامه دهیم.حجت‌الاسلام سید علی حسینی امام‌جمعه بروجرد نیز در این مراسم اظهار داشت: شهادت پدیده‌ای است که مردان بزرگ الهی آرزوی آن را داشتند؛ هر عبادتی، عبادتی بالاتر دارد اما هیچ‌چیز بالاتر از شهادت نیست و شهادت با هیچ معیار مادی قابل قیاس نیست.
وی افزود: دانش‌آموزان امروز به‌جایی اعزام می‌شوند که مکان بسیار مقدسی است، شهدا مدت‌ها در این سرزمین زندگی کردند، شهدایی که نیمه‌شب‌ها مناجات و عبادت می‌کردند و روزها در برابر دشمنان دلاور مردانه ایستادند.
امام‌جمعه بروجرد با اشاره به معنویت این سفر عنوان کرد: دانش‌آموزان راهیان نور در این سفر معنوی از خدا بخواهند تا با کوله باری از معنویت برگردند.
وی بیان کرد: شهدا جوانان و نوجوانانی بودند که به ندای امام(ره) لبیک گفتند و متحول شدند و به‌جایی رسیدند که باید برسند، امنیت و آرامش امروز کشور مرهون خون شهدایی است که جان خود را تقدیم کردند.
حسینی تصریح کرد: سرزمین عملیاتی جنوب سرزمین مقدسی است و باید به‌عنوان تبرک بر این سرزمین بوسه زد چراکه شهدا در این سرزمین به شهادت رسیدند و جان خود را تقدیم کردند.
وی گفت: وقتی دشمن هواپیمای مسافربری ما را با صدها سرنشین زد غمی بزرگ بر دل ملت نشست اما امروز پهباد آمریکایی را منهدم می‌کنند، قدرت و عظمت امروز به برکت خون شهداست.
انتهای پیام/
