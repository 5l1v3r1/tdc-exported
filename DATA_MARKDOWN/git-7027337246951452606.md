
# درباره شکارچی متفاوت ابوبکر بغدادی! (+تصاویر)

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696463/%D8%AF%D8%B1%D8%A8%D8%A7%D8%B1%D9%87-%D8%B4%DA%A9%D8%A7%D8%B1%DA%86%DB%8C-%D9%85%D8%AA%D9%81%D8%A7%D9%88%D8%AA-%D8%A7%D8%A8%D9%88%D8%A8%DA%A9%D8%B1-%D8%A8%D8%BA%D8%AF%D8%A7%D8%AF%DB%8C-%D8%AA%D8%B5%D8%A7%D9%88%DB%8C%D8%B1)


        از جمله مهم ترين ويژگي هاي مطلوب آنها مي توان به اطاعت پذيري، پيگيري، چابكي، هوش بالا، جست و جو و نجات، مهارت در فعاليت هاي پليسي و تحرك بدني مناسب اشاره كرد.
      
عصرایران؛ مجله تصويري سلاح-  این روزها معروف ترین سگ جهان یک مالینوای بلژیکی است که به همراه یگان ویژه نیروی دریایی آمریکا در عملیات شکار ابوبکر بغدادی، رهبر تشکیلات تروریستی "دولت اسلامی عراق و شام یا به اختصار داعش" شرکت داشته است. این سگ که نام آن اعلام نشده طی عملیات مذکور به دنبال انفجار جلیقه انتحاری توسط بغدادی، مجروح شده است.

        
          گروهبان استابی؛ مهمترین سگ جنگ جهانی!(+تصاویر)
        
      
برخی از رسانه ها نام سگ را "کونان" اعلام کرده اند اما تا به امروز هیچ گزارش رسمی در این خصوص به دست نیامده است. گفته می شود که قهرمان داستان، بغدادی را در شبکه ای از تونل های زیر زمینی تحت تعقیب قرار داده که نهایتا به خودکشی رهبر داعش و سه کودک همراه وی انجامیده است.
 کونان
به گفته ژنرال مارک الکساندر میلی رئيس جديد ستاد مشترك ارتش آمريكا، مالینوایی که در عملیات به دام انداختن بغدادی شرکت داشته در حال طی دوران نقاهت خود است و به زودی خدمت نظامی را از سر خواهد گرفت. طبق مطلب انتشار يافته توسط روزنامه واشینگتن پست سگ مورد نظر نر بوده است. بر اساس گزارشات به دست آمده از يك مقام دولتي رسمي، به دليل آن كه سگ قهرمان عضوي از نيروي دلتا است، نام وي و همچنين جزئيات مرتبط با عمليات محرمانه باقي مي ماند.
در ادامه نگاهي دقيق تر به خصوصيات اصلي نژاد مالینوای بلژیکی خواهيم داشت.
مالینوای بلژیکی يك سگ بلژین شپرد با اندازه متوسط است كه در نگاه اول شما را به ياد سگ هاي نژاد ژرمن شپرد مي اندازد. مالينواي نژادي با موي كوتاه، به رنگ حنا و پوزه اي سياه است و يكي از چهار نژاد اصلي سگ هاي پرورشي در بلژيك به شمار مي رود. اين دسته از سگ ها بعد از سال 1959 در آمريكا به عنوان نژادي مستقل شناخته شدند.
خاستگاه اصلي مالينوا شهري به نام مخلن در بلژيك است كه نام آن در زبان فرانسوي و همچنين انگليسي مالينز تلفظ مي شود. سگ هاي نام برده در مخلن به استقامت بالاي خود و همينطور لذت بردن از كار معروف هستند. آنها نژادي باهوش و بسيار فعال محسوب مي شوند. علاوه بر اين در شمار زيادي از فعاليت ها نيز نسبت به رقباي خود يك سر و گردن بالاتر خواهند بود. آنها به جز گله، همكاري و هماهنگي خوبي با نيروهاي پليس و همچنين در عمليات هاي جست و جو و امداد و نجات نشان داده اند. در واقع چابكي سگ هاي نژاد مالينوا باعث شده است كه از پس هر شرايطي بر بيايند.
سگ نژاد مالینوای بلژیکی
سگ نژاد ژرمن شپرد
افرادي كه با اين نژاد آشنايي چنداني ندارند، به دليل شباهت زياد آن را با سگ ژرمن شپرد (GSD) اشتباه مي گيرند. اما اين دو گروه تفاوت هاي ساختاري و رفتاري متفاوتي با يكديگر خواهند داشت. مالينوا سگ هايي كوچكتر با استخوان هايي سبكتر هستند. آنها وزن خود را به خوبي روي پاهايشان تحمل مي كنند كه همين موضوع منتج به ايجاد يك پروفايل بدني مربعي شكل شده است. اين در حالي است كه ژرمن شپردهاي آلماني امروزي استخوان هاي پشتي بلندتري دارند كه از شيب بيشتري نيز برخوردار است. از طرفي ديگر مالينوا حنايي، قرمز سوخته يا قهوه اي است و موها در قسمت انتهايي سياه هستند. در مقابل GSD معمولا قهوه اي مايل به زرد يا برنزه است و موهاي آن در قسمت گردن سياه هستند. مورد بعدي اين كه گوش هاي مالينوا در مقايسه با ژرمن شپرد آلماني، كوچك و مثلثي تر است.
بسياري تصور مي كنند كه مالينوا نسبت به GSD سگي هوشيارتر و در عين حال سريعتر است. هرچند در اين خصوص اختلاف نظرهاي متعددي وجود دارد اما سگ هاي اين نژاد به طور كلي شديدا حساس هستند و به روش هاي آموزشي سرسختانه پاسخ مطلوبي نمي دهند. برخي از مالينواها رفتاري دوستانه دارند اما شماري ديگر با غريبه ها به راحتي ارتباط برقرار نمي كنند و به اصطلاح به آنها روي خوش نشان نمي دهند. با اين حال مجموعا نژاد مورد نظر داراي خلق و خوي پرخاشگر نيست.
به علت حساس بودن و سطح انرژي بالا، مالينوا فقط به افرادي توصيه مي شود كه تجربه نگه داري از سگ و آموزش آن را داشته اند. گفتني است كه اين نژاد علاقه زيادي به همكاري و حضور در تمامي فعاليت ها همراه مالک خود دارد و بدين ترتيب براي كساني كه ساعات زيادي از شبانه روز را كار مي كنند و يا بايد دائما در سفر باشند، به هيچ عنوان مناسب نيست.
از آن جايي كه مالينوا مشتاق انجام هر كاري است كه از وي خواسته شود، مي تواند براي مقاصد عملياتي مانند نمونه اي كه در ابتداي مطلب ذكر شد گزينه اي خوب باشد. از جمله مهم ترين ويژگي هاي مطلوب آنها مي توان به اطاعت پذيري، پيگيري، چابكي، هوش بالا، جست و جو و نجات، مهارت در فعاليت هاي پليسي و تحرك بدني مناسب اشاره كرد.
مربيان، نژاد مالينوا را با اين شاخص خلقي معرفي مي كنند: "عاشق بازي". اما مالكان مالينوا بايد توجه داشته باشند كه اين سگ براي محافظت از گله توسعه يافته است و به همين دليل ممكن است آنهايي كه به درستي آموزش نديده اند و روابط اجتماعي ضعيفي دارند، از روي ترس يا خجالت رفتارهايي تهاجمي از خود بروز دهند.
- انرژي بالا و نياز به ورزش/ تحرك بدني به صورت روزانه و منظم
- هوش قابل توجه و هوشياري مثال زدني
- محافظت از گله و همراهان خود به صورت غريزي. با اين حال آموزش مداوم ضروري خواهد بود
- بسیار مهربان و صاحب دوست
- عدم تناسب با زندگي در فضاي آپارتماني و تحمل تنهايي
- آستانه تحمل بسيار خوب در آب و هواي سرد و گرم
مطالب مجله تصویری سلاح را در این لینک دنبال کنید.
 
 
