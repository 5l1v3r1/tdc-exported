
# Последният във Франция шокира ПСЖ

Published at: **2019-11-01T23:44:00+00:00**

Author: ****

Original: [bTV Новините](https://btvnovinite.bg/sport/poslednijat-vav-francija-shokira-pszh.html)

Шампионът на Франция "Пари Сен Жермен" допусна изненадваща загуба с 1:2 при гостуването си на последния в класирането "Дижон" в мач от 12-ия кръг на Лига 1.
Късметът не бе на страната на играчите на Томас Тухел, които направиха куп пропуски и уцелиха две греди.
Домакините се бориха мъжки и изковаха престижната победа с голове на Мунир Чуяр в 45-та и Жондер Кадис в 47-ата минута.
Преди това Килиан Мбапе бе дал преднина в резултата на парижани.
ПСЖ поведе с първото си по-сериозно положение в Бургундия. Анхел ди Мария отне една топка пред наказателното поле и веднага изведе Мбапе, който с технично изпълнение прехвърли вратаря на домакините за 0:1.
В 38-ата минута Мбапе падна в наказателното поле, претендирайки за дузпа, но такава не бе отсъдена.
В добавеното време на първата част Кейлор Навас не се намеси добре и подари топката на Мунир Чуяр, който отблизо я вкара в мрежата за 1:1.
В 47-ата минута шампионът на Франция отново бе изненадан неприятно. Кадис се разписа за 2:1 с диагонален удар по земя.
Парижани пробваха да отвърнат на удара, но така и не успяха да се разпишат. С пропуски пред вратата на съперника се изредиха Ди Мария и Мбапе, а Мауро Икарди и Леандро Паредес нацелиха греди. 
С тази победа "Дижон" прекъсна серията от 4 поредни успеха на парижани. Бургундци се отлепиха от дъното и с 12 точки вече са на 18-ата позиция в таблицата.
ПСЖ пък остава начело с 27 точки и преднина от 8 пред втория "Нант".
