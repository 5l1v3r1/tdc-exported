
# Schimb dur de replici la dezbaterea prezidenţială. Paleologu: Sunt antreprenor pe bune. Barna: Vorbeam de candidaţii care au şanse

Published at: **2019-11-07T19:53:40+00:00**

Author: ****

Original: [Ziarul Financiar](https://www.zf.ro/eveniment/schimb-dur-de-replici-la-dezbaterea-prezidentiala-paleologu-sunt-antreprenor-pe-bune-barna-vorbeam-de-candidatii-care-au-sanse-18553933)

Theodor Paleologu a declarat că este antreprenor independent, fără a avea contracte cu statul, după ce Dan Barna a spus, într-o dezbatere la Europa FM, că România are nevoie de un preşedinte antreprenor. În replică, liderul USR i-a transmis că se referea la candidaţii cu şanse să câştige alegerile.
„Reforma Constituţiei e un pas obligatoriu. Fără penali în funcţii publice a ajuns să fie în România un pas obligatoriu. Cred că România are nevoie în realitate de un manager de dezvoltare. Am avut şi diplomaţi. Până acum România a avut patrul preşedinţi, toţi din sectorul public. Am avut doi profesori, un editor de carte să îi spunem aşa, dl Iliescu şi un comandat de navă. Este pentru prima dată, şi eu voi fi acel preşedinte, când România va avea un antreprenor ca preşedinte. Acum România are nevoie de un manager de dezvoltare”, a declarat Dan Barna, întrebat la Europa FM cu ce ar începe şi de ce, dacă ar fi să facă un plan de ţară.
Prezidenţiabilul PMP Theodor Paleologu a precizat că el este antreprenor care nu are contracte cu statul, fiind complet independent.
„Nu o replică, doar o mică adăugire. Eu sunt antreprenor pe bune, complet independent, fără niciun fel de contract cu statul. Sunt unul dintre cei foarte mulţi antreprenori independenţi care duc în spinare statul român, prin taxele şi impozitele pe care le plătesc, şi nu primes deloc bani publici pentru nimic. Era doar o precizare că sunt sunt şi eu antreprenor de 7 ani în domeniul educaţiei. Am avut aproape 6.000 de cursanţi în aproape 7 ani”, a explicat Paleologu, în cadrul dezbaterii electorale, alături de Dan Barna şi Kelemen Hunor.
În replică, Dan Barna i-a transmis lui Theodor Paleologu că se referea la candidaţii care contează, cu şanse să câştige alegerile, cum este cazul lui.
„E foarte bine. Mă bucur să aud că domnul Paleologu este şi antreprenor în egală măsură. Eu vorbeam despre candidaţii care au şanse şi vor fi preşedinţii României. Eu voi fi acel preşedinte”, a spus Barna.
În schimb, prezidenţiabilul PMP i-a spus lui Dan Barna că nu ar trebui să facă distincţie între candidaţii care contează şi care nu.
„Domnule Barna, nu vă supăraţi, lăsaţi cetăţenii să decidă şi nu faceţi dvs. discriminări între candidaţii care contează şi candidaţii care nu contează. Să lăsăm electoratul să decidă. Nu spuneţi dvs. cum va fi”, a conchis Paleologu.
