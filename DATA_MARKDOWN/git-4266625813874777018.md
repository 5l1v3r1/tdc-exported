
# Львів отримав перших 10 нових тролейбусів

Published at: **2019-11-04T16:50:00+00:00**

Author: ****

Original: [ZIK.UA](https://zik.ua/news/2019/11/04/lviv_otrymav_pershyh_10_novyh_troleybusiv_1683419)


        На замовлення міськради Львова місцевий виробник – ТзОВ «Спільне українсько-німецьке підприємство «Електронтранс» (Україна) і ПрАТ «Концерн-Електрон» (Україна) виготовляє 50 нових тролейбусів. Поставка перших 10 тролейбусів вже розпочалася, решту місто має отримати до березня.
      
Про це повідомляє пресслужба Львівської міської ради.
«Останні два роки Львів дуже активно концентрується на тому, щоби оновити громадський транспорт. І, в першу чергу, це тролейбуси і трамваї, а також автобуси. Минуло року 150 автобусів купили для того, щоби люди вже відчули певні зміни. Цього року в травні підписали контракт, заплатили аванс на поставку тролейбусів «Електрон». Вимога була, що вони зроблять це набагато швидше. Перша партія – 10 тролейбусів – вже є. І це перша поставка з 50 тролейбусів. До кінця березня наступного року має бути поставлена вся партія, і впродовж місяця будемо випускати на маршрути.
Це тролейбуси повністю низькопідлогові, вже оснащені кондиціонером. Також разом з ними буде поставлена певна партія запасних частин, щоби підприємство могло їх обслуговувати. Наступний проект – це 100 тролейбусів з автономним ходом – їхня поставка має початися з 2021 року з розбивкою на 3 роки», – розповів Андрій Білий, заступник директора департаменту житлового господарства та інфраструктури ЛМР.
Нові тролейбуси «Електрон», що поповнять комунальний парк ЛКП «Львівелектротранс», дещо відрізняються від тих, що місто придбало раніше. Враховуючи побажання замовника, концерном удосконалено салон та ряд систем тролейбусів.
У нових тролейбусах є камери відеонагляду, встановлено вдосконалені системи GPS відстежування, зарядні USB пристрої для телефонів та гаджетів, а також роутери Wi-Fi.
Кожен тролейбус обладнаний двома кондиціонерами: для салону і для кабіни водія.
У салоні встановлені нові, запатентовані пасажирські сидіння власної розробки та виготовлення. Вони відлиті зі склонаповненого поліаміду – безпечного і негорючого матеріалу.
Кузови тролейбусів – з низьколегованої нержавіючої сталі з додатковим антикорозійним покриттям і облицьовані алюмокомпозитними панелями (заводська гарантія на кузов – 20 років).
«Ці тролейбуси вже пройшли весь цикл випробувань, і до кінця місяця відбудеться процедура прийняття. Основні новинки – це мікроклімат (встановлений кондиціонер водія та кондиціонер салону), є USB-зарядки, є зв’язок, є повноцінні відеокамери. Загальна пасажиромісткість – 105. Термін служби – дуже великий, це десятки років. Вони застаріють швидше морально, ніж фізично, тому що нержавіюча сталь дуже міцна, корозії немає, обшивка кузова – пластикова, агрегати – німецькі. Тобто якість матеріалів – дуже висока», – зазначив Василь Пецух, генеральний директор заводу «Електронмаш».
