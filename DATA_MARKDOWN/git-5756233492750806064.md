
# فحاشی ترامپ به نامزد انصرافی دموکرات‌ها: او مثل یک سگ کنار رفت!+فیلم

Published at: **2019-11-02T21:39:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619452/%D9%81%D8%AD%D8%A7%D8%B4%DB%8C-%D8%AA%D8%B1%D8%A7%D9%85%D9%BE-%D8%A8%D9%87-%D9%86%D8%A7%D9%85%D8%B2%D8%AF-%D8%A7%D9%86%D8%B5%D8%B1%D8%A7%D9%81%DB%8C-%D8%AF%D9%85%D9%88%DA%A9%D8%B1%D8%A7%D8%AA%E2%80%8C%D9%87%D8%A7-%D8%A7%D9%88-%D9%85%D8%AB%D9%84-%DB%8C%DA%A9-%D8%B3%DA%AF-%DA%A9%D9%86%D8%A7%D8%B1-%D8%B1%D9%81%D8%AA-%D9%81%DB%8C%D9%84%D9%85)


        دونالد ترامپ، رئیس جمهوری آمریکا روز جمعه در ایالت می‌ سی‌ سی‌ پی ضمن اشاره به کناره‌ گیری بتو اورورک، یکی از نامزدهای حزب دموکرات برای انتخابات ریاست جمهوری سال ۲۰۲۰ کناره گیری او را «مانند سگ» دانست.رئیس جمهوری ایالات متحده در بخشی دیگری از سخنانش ضمن «رقت انگیز» توصیف کردن کناره گیری بتو اورورک، وی را «حرامزاده بیچاره» خطاب کرد.
      

        آفتاب‌‌نیوز :
      
رئیس جمهور آمریکا، ساعاتی پس از آن که "بتو اورورک" به نامزدی خود برای حزب دموکرات در انتخابات ریاست جمهوری آمریکا پایان داد، او را به استهزاء گرفت. دونالد ترامپ در واکنش به خبر انصراف اورورک گفت که او "مثل یک سگ کنار رفت".
به گزارش آفتاب‌نیوز؛ بتو ارورک که نماینده سابق ایالت تگزاس است روز جمعه اعلام کرد از رقابت برای کسب نامزدی حزب دموکرات برای رقابت با دونالد ترامپ در سال ۲۰۲۰ انصراف داده است. 
تعداد بازدید : 296
کد ویدیو دانلود فیلم اصلی
در پی تیراندازی و کشتار ماه اوت در یک مرکز خرید در شهر ال پاسوی تگزاس، زادگاه بتو اورورک، او از منتقدان سرسخت دونالد ترامپ بود. در جریان این تیراندازی شمار زیادی کشته و مجروح شدند. وی خواستار پایان فروش آزاد اسلحه‌‌های اتوماتیک و قوی در آمریکا شده بود. بتو اورورک این حادثه را "نتیجه" رویکرد ضد مهاجرت ترامپ دانسته بود. این نماینده سابق کنگره، پیش از این دونالد ترامپ را به طرفداری از «برتری نژاد سفید» متهم کرده بود.
ترامپ که در یک گردهمایی در شهر توپلوو در ایالت می‌سی‌سی‌پی صحبت می‌کرد، بتو اورورک را "مرد بیچاره قابل ترحم" خواند.
او هچنین در این گردهمایی جو بایدن، معاون سابق رئیس جمهور و یکی دیگر از نامزدهای حزب دموکرات برای انتخابات ریاست جمهوری را از نظر "روانی ناقص" توصیف کرد و گفت که او هم "درحال ریزش است".
رئیس جمهور آمریکا پیشتر در توییتی با مسخره کردن اورورک گفته بود: "اوه نه، بتو از رقابت برای ریاست جمهوری کنار کشید، هرچند که گفته بود 'برای این کار متولد شده، اما من این طوری فکر نمی‌کنم!"
چند روز پیش هم ترامپ در مورد کشته شدن ابوبکر بغدادی، رهبر گروه داعش گفت که او در جریان عملیات نیروهای نظامی آمریکا در شمال غرب سوریه "مثل یک سگ مرد".
بتو اورورک که ۴۷ سال دارد نوامبر گذشته و در جریان انتخابات میان دوره‌ای کنگره آمریکا در ایالت تگزاس که پایگاه قوی و تاریخی جمهوریخواهان است برابر سناتور با سابقه تد کروز برای ورود به مجلس سنا رقابت کرد و با وجود شکست توانست در جذب آرا و یکپارچه کردن دموکرات‌های تگزاس بسیار موفق عمل کند.
عملکرد او به عنوان یک نامزد دموکرات در تگزاس طی چند دهه اخیر بی‌سابقه ارزیابی شد و به همین علت هم بسیاری او را چهره مناسبی برای ورود به انتخابات ریاست جمهوری سال ۲۰۲۰ خواندند.
برخی حتی او را یک "اوبامای جدید" معرفی کردند. به همین علت هم ورود او به کارزارهای مقدماتی انتخابات سال آینده تا حدود زیادی قابل پیش‌بینی بود.
اورورک در رقابت ایالتی در تگزاس بهتر از هر دموکرات دیگری در این ایالت ظاهر شد و همین توجه ملی را به او جلب کرد.
اورورک اذعان کرده است که کارزار انتخاباتی‌اش بیش از این نمی‌تواند هزینه‌های حضور در این رقابت‌ها را تامین کند.
او کناره‌گیری از رقابت‌ها را در جهت اتحاد پیرامون یک نامزد به نفع حزب دموکرات و در راستای منافع کشور دانسته است.
جو بایدن، معاون باراک اوباما در دوران ریاست جمهوری وی و الیزابت وارن، سناتور ایالت ماساچوست دو نامزد پیشتاز در رقابت میان نامزدهای دموکرات هستند.
