
# Forteto, condanna definitiva per Fiesoli in Cassazione

Published at: **2019-11-06T19:22:00+00:00**

Author: ****

Original: [Repubblica.it](https://firenze.repubblica.it/cronaca/2019/11/06/news/forteto_condanna_definitiva_per_fiesoli_in_cassazione-240422659/)

È definitiva la condanna per Rodolfo Fiesoli, 78 anni, il 'profeta' e fondatore del Forteto, la comunità per minori disagiati a Vicchio del Mugello, in provincia di Firenze, al centro di una vicenda di maltrattamenti e abusi. La quarta sezione penale della Cassazione ha rigettato il ricorso presentato dai legali di Fiesoli, contro la condanna a 14 anni e dieci mesi nell'appello bis che si è concluso a Firenze il 26 ottobre 2018. Definitiva anche la condanna a 6 anni e quattro mesi per Daniela Tardani, una delle madri affidatarie.ll secondo processo d'appello era stato celebrato dopo il rinvio disposto dalla Cassazione per un ricalcolo della pena complessiva che scaturiva da una diversa valutazione del reato 'base', cioè quello più grave. Rodolfo Fiesoli era stato scarcerato l'8 luglio del 2018 a seguito di una decisione della Cassazione del precedente 5 luglio, dopo un ricorso presentato dal suo difensore, l'avvocato Lorenzo Zilletti. Fiesoli era stato condannato a 15 anni e 10 mesi, ma la Cassazione aveva stabilito che dovesse scontare un residuo di pena di 14 anni, 8 mesi e 17 giorni. Il 23 dicembre 2017, Fiesoli venne accompagnato dai carabinieri nel carcere fiorentino di Sollicciano.Il ricorso in base al quale Fiesoli era stato rimesso in libertà dalla prima sezione della Corte di Cassazione era stato presentato dai difensori del fondatore del Forteto per un 'incidente di esecuzione', ovvero l'impossibilità di eseguire una pena che non abbia i caratteri di certezza e irrevocabilità dal momento che doveva ancora celebrarsi un altro processo per un singolo caso di violenza sessuale su un minore che all'epoca era ospite della comunità di Vicchio. Processo che si è celebrato con rito abbreviato e che si è concluso con una condanna a 8 anni per Fiesoli."Con la sentenza di oggi si chiude definitivamente una pagina buia della nostra storia. Mi auguro che emergeranno le responsabilità di tutti i soggetti coinvolti in questa triste vicenda, le cui vittime sono minori affidati dallo stato alla comunità del forteto", aveva detto in attesa della sentenza il commissario del Forteto, Jacopo Marzetti. "Colgo l'occasione - ha aggiunto  Marzetti - scansando le strumentali e sterili polemiche sollevate in questi giorni circa la mia futura partecipazione a un convegno dal titolo 'da barbiana a bibbiano', per evidenziare che una volta definito il giudizio, sarà necessario capire il perché siano successi tali fatti ma, soprattutto, per quale motivo per quarant'anni si sia supportato un sistema del genere. Oltre agli autori dei reati, del resto, chi altri risponderà per tale scempio?" "Per tale motivo ritengo indispensabile che la figura del garante e del commissario esprima la propria testimonianza in ogni occasione in cui siano affrontate specifiche tematiche per mettere a conoscenza la collettività di quanto accaduto e affinché tali fatti non si ripetano mai più"."Mi auguro vivamente- ha concluso -  di essere audito dalla nascente commissione parlamentare d'inchiesta nazionale sul Forteto che, spero anche a seguito della sentenza di oggi, si insedierà quanto prima e sarà in grado di evidenziare le responsabilità non solo degli autori di reato ma anche di tutto quel sistema che ha portato a quarant'anni di ingiustizie nei confronti di minori". 
