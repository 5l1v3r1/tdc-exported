
# Усі банки України завершили перехід на IBAN – Нацбанк

Published at: **2019-11-01T16:30:00+00:00**

Author: ****

Original: [DT.ua](https://dt.ua/ECONOMICS/usi-banki-ukrayini-zavershili-perehid-na-iban-nacbank-328156_.html)

В Україні усі банки завершили перехід на міжнародний стандарт номера рахунку IBAN. Номери рахунків клієнтів банків міститимуть 29 символів та відповідатимуть вимогам стандарту IBAN, який використовують у Європі, повідомляє у п'ятницю пресслужба Нацбанку України.
Вказується, що перехід на стандарт IBAN розпочався у серпні і тривав до 31 жовтня. Під час переходу банки надавали інформацію про нові та змінені за стандартом IBAN рахунки клієнтів – платників податків контролюючим органам.
Станом на 31 жовтня 103 учасники Системи електронних платежів здійснили 66% від загальної кількості платежів з використанням IBAN. Включно до 12 січня 2020 року ще можна використовувати платіжні реквізити, які застосовувалися до запровадження цього стандарту. Так, банки приймають документи на переказ коштів клієнтів, у яких заповнені або пара реквізитів "Код банку" та "Рахунок", або рахунок за стандартом IBAN. Остаточний перехід усіх розрахунків клієнтів на стандарт IBAN відбудеться з 13 січня.

        IBAN (International Bank Account Number) – міжнародний номер банківського рахунку. Для України IBAN складається із 29 літерно-цифрових символів: коду країни, контрольного розряду, коду банку та номера рахунку.
      
Наприкінці минулого року Національний банк повідомив, що у 2019 році запровадить міжнародний номер банківського рахунку IBAN, що дасть можливість гармонізувати український платіжний простір з європейським. Планувалося, що старт впровадження IBAN в Україні розпочнеться з 1 квітня 2019 року, однак його перенесли на 5 серпня.
