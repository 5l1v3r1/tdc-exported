
# Fisker dále odhaluje své elektrické SUV Ocean. Chce vyrazit proti Tesle Model Y

Published at: **2019-11-01T08:30:00+00:00**

Author: **Daniel Fuglevič**

Original: [AutoRevue.cz](https://www.autorevue.cz/fisker-dale-odhaluje-sve-elektricke-suv-ocean-chce-vyrazit-proti-tesle-model-y)

Po neúspěšné minulosti zahrnující bankrot je americká značka Fisker zpět na nohou a rozruch chce nadále tvořit v kategorii elektromobilů. Chystané elektrické SUV nám již automobilka ukázala na hrstce ilustrací, teď ovšem představuje mnohem detailnější pohled na exteriér. Stále však jde o částečně konceptuální formu.
Produkční specifikace se máme totiž dočkat při oficiální premiéře 4. ledna 2020. Fisker již přitom odhaluje, že novinka dostane jméno Ocean. Na trhu má poté konkurovat ve stejné třídě jako nejnovější Tesla Model Y. Cenovkou by se tedy Ocean v USA pohyboval okolo 40.000 dolarů (asi 920.000 Kč).
Zajímavým prvkem SUV je velké střešní okno doplněné o solární panely, které mají vozu zajistit o špetku delší dojezd. Prosklené panely jsou navíc oddělitelné. Standardně má Ocean používat bateriový modul o kapacitě 80 kWh a zajistit dojezd až 482 kilometrů. Pohon všech kol obstará dvojice elektromotorů, jeden pro každou nápravu.
Prostorností interiéru chce být Ocean lídrem ve svém segmentu, nabídne také moderní technologie ve formě velkého head-up displeje a kabina rozsáhle využije materiály z obnovitelných zdrojů, veganské čalounění nebo obložení z recyklovaných plastů.
Novinku chce Fisker nabízet výhradně skrze určitou formu pronájmu a zákazníci tedy vozy nebudou doopravdy vlastnit. Přesnou cenu a kompletní technické a dynamické údaje Fisker zveřejní se spuštěním předběžných rezervací vozu 27. listopadu 2019.
