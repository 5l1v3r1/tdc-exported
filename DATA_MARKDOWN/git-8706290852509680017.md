
# Αισιόδοξα μηνύματα για τον ελληνικό τουρισμό το 2020 - Καλύπτεται το κενό από την κατάρρευση της Thomas Cook

Published at: **2019-11-06T20:52:00+00:00**

Author: ****

Original: [enikos.gr](http://www.enikos.gr/economy/682743/aisiodoxa-minymata-gia-ton-elliniko-tourismo-to-2020-kalyptetai-t)

Πολύ αισιόδοξα είναι τα μηνύματα για τον ελληνικό τουρισμό το 2020 από την έκθεση WTM του Λονδίνου, που πραγματοποιείται από τις 4 έως τις 6 Νοεμβρίου στο εκθεσιακό κέντρο ExCeL London, σύμφωνα με το κλίμα που καταγράφει από την έκθεση η FedHATTA, η οποία δίνει και φέτος δυναμικό «παρών» μέσα από το περίπτερο του ΕΟΤ.
Στην αποστολή της FedHATTA συμμετέχουν ηχηρά ονόματα από την αγορά των ελληνικών τουριστικών γραφείων, διερευνώντας συνεργασίες.
Τα τουριστικά γραφεία έχουν κλείσει πολλά επαγγελματικά ραντεβού με επαγγελματίες του τουρισμού από όλο τον κόσμο, ενώ το ενδιαφέρον που καταγράφεται για επαφές με κατεύθυνση την Ελλάδα, ως τουριστικό προορισμό, είναι έντονο.
Παράλληλα, οι κρατήσεις που έχουν πραγματοποιηθεί μέχρι στιγμής κυμαίνονται σε πολύ ικανοποιητικά επίπεδα, και σε πολλές περιπτώσεις ανώτερα σε σύγκριση με του 2019.
Όλα δείχνουν ότι η ερχόμενη σεζόν θα κυμανθεί στα ίδια και ίσως υψηλότερα επίπεδα με την φετινή.
Ο προγραμματισμός των πτήσεων από τους tour operators, ο οποίος ωστόσο θα κριθεί αργότερα μέσα στο 2020, θα είναι μεγαλύτερος σε σχέση με την φετινή χρονιά καλύπτοντας στο μεγαλύτερο βαθμό το κενό από την κατάρρευση του Thomas Cook.
Ο κ. Στράτος Μπερέτης, αντιπρόεδρος και εκπρόσωπος της FedHATTA στην WTM, δήλωσε: «Το κλίμα είναι πολύ θετικό για την Ελλάδα και διαφαίνεται ότι το κενό του Thomas Cook έχει κλείσει από την αγγλική και τη γερμανική αγορά, όπως διαπιστώνεται από το ενδιαφέρον από τους tour operators και τα συμβόλαια.
Μεγάλο ενδιαφέρον παρατηρείται και για ειδικές μορφές τουρισμού στην Ελλάδα.
Ο προγραμματισμός πτήσεων είναι ιδιαίτερα αυξημένος από τις σκανδιναβικές αγορές προς Κρήτη.
Αν όλα πάνε καλά και με το Brexit, δηλαδή υπάρξει συμφωνία, η σεζόν θα διαμορφωθεί τουλάχιστον στα περυσινά επίπεδα».
Πηγή: ΑΠΕ-ΜΠΕ
