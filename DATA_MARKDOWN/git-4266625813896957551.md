
# Де у Польщі найшвидше видають посвідки на проживання

Published at: **2019-11-05T12:00:00+00:00**

Author: **Gazeta Wyborcza**

Original: [ZIK.UA](https://zik.ua/news/2019/11/05/de_u_polshi_nayshvydshe_vydayut_posvidky_na_prozhyvannya_1683875)


        Українці роками змушені виробляти посвідки на проживання у Польщі і скаржаться, що їх ніхто не сприймає серйозно.
      
Про це пише Gazeta Wyborcza.
Нехтування, ненадання інформації, зволікання із розглядом справ до нескінченності. Як стверджує видання, найповільніше у Польщі іноземців обслуговує Нижньосілезьке воєводське управління (Вроцлав) – у середньому аж 328 днів.
Як читаємо, час очікування на розгляд клопотання про дозвіл на тимчасове перебування має складати щонайбільше 90 днів. Найближче цього терміну Люблін (116 днів) та Краків (149 днів). У Варшаві на рішення потрібно чекати в середньому 198 днів, у Катовицях – 201 день, Лудзі – 224, Познані – 257, а Ґданську – 316 днів.
Газета пише, що до Нижньосілезького воєводського управління від початку 2019 року до 19 вересня надійшло 19179 клопотань про надання посвідки на проживання, з яких 14770 було від громадян України. За словами посадовців, кожна справа є індивідуальною і тривалість її розгляду не у кожному випадку залежить від інспекторів. У нижньосілезькому управлінні у надто тривалих процедурах звинувачують зацікавлених осіб і кажуть, що саме іноземці не доносять відсутні документи або не відповідають на офіційне листування.
Водночас, за словами громадян України, проблеми із комунікацією, а скоріше з її відсутністю, є з боку саме управління. Українці у коментарі виданню зазначають, що інспектори не відписують на інформаційні запити, не повідомляють про зволікання та причини недотримання термінів. Їхні слова підтверджує також звіт Верховної палати контролю.
Як читаємо у статті, брак контакту із зацікавленими - це одна з декількох причин довгих черг у Нижньосілезькому воєводському управлінні. Крім того, ще однією проблемою є дуже низькі зарплати працівників управлінь, що означає постійну ротацію кадрів.
За матеріалами PolskieRadio.
