
# Влакчето на ужасите на Григор Димитров

Published at: **2019-11-04T11:46:00+00:00**

Author: ****

Original: [bTV Новините](https://btvnovinite.bg/sport/vlakcheto-na-uzhasite-na-grigor-dimitrov.html)

Отново в топ 20. Григор Димитров завърши сезона там, където го започна. За българския тенисист 2019 г. беше въртележка, влакче на ужасите или асансьор, който спираше от мазето до върха на тениса.
В крайна сметка балансът си каза думата. 
Димитров започна сезона като 19-и в света. Първият му турнир за 2019 г. беше в Бризбейн, Австралия, където стигна до четвъртфинал и не успя да защити точките си.
На Откритото първенство на Австралия Григор също не защити точките си. Последва спад в ранглистата с 5 места. 
По-лошата новина обаче беше контузията в рамото на българина. Заради възпалението, което го мъчеше, той пропусна турнирите в Ротердам (където през 2018 г. беше финалист) и Акапулко. Този път той достигна до 31-а позиция в ранглистата.
Българинът се завърна на корта за турнира в Маями, но в средата на април успя да се изкачи само до 28-мо място. Преживя и раздяла с дългогодишния си треньор Дани Валверду.
И тогава започна кошмарното лято! Загуба след загуба, Димитров буквално... пропадна в ранглистата. Стигна се до там, че Григор трябваше да участва в квалификациите в Женева. На "Ролан Гарос" успя да защити точките си от третия кръг, но на "Уимбълдън" отново изигра само 1 мач.
В края на август българинът беше 78-ми в света! Това беше най-лошото му класиране от 2012 г. насам. 
И тогава като че ли се случи чудото! Онова в Ню Йорк. 
Без никой да очаква, Григор достигна до полуфинал на Откритото първенство на САЩ! При това побеждавайки за първи път в кариерата си рекордьора по титли от Големия шлем - Роджър Федерер. В цифри отличното представяне на Димитров изглежда така - изкачване с 53 места. Той стана 25-и в света. 
Тази победа явно накара родения в Хасково тенисист отново да се стреми към върховете и да печели, да печели и да печели!
В Париж Димитров отново игра онзи тенис, който всички очакваха. Освободено, без напрежение и без очаквания, той отново стигна до полуфинал. Сякаш да успокои себе си, Григор игра като за последно... през годината. И с мисъл за 2020 г., когато се надява, че завоите на пътуването му през ранглистата няма да са толкова остри.
