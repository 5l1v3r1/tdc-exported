
# Родители сигнализират, че детето им е принуждавано да мие тоалетна в детска градина

Published at: **2019-11-06T19:01:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/roditeli-signalizirat-che-deteto-im-e-prinuzhdavano-da-mie-toaletna-v-detska-gradina.html)

Нов сигнал за лошо отношение в детска градина. Общината в Пловдив започна проверка след жалба на родители, че 5-годишното им дете е принуждавано да мие тоалетна. Според родителите момченцето е било принуждавано от помощник-възпитателката на трета група да мие тоалетната с парцал, защото не искало да спи.
В жалбата си до директорката на детското заведение те описват, че синът им е наказван да стои прав, докато другите деца закусват.
„Има оплакване от едно от семействата, че дете е било наказвано и то системно, което е абсолютно недопустимо”, коментира Стефан Стоянов, заместник-кмет по образованието в Пловдив.
От управата на детска градина „Мир” посочиха, че нещата в групата са нормални, а децата са спокойни.
Семейството, подало сигнала засега отказва коментар. Родители на други от децата в градината категорично застават зад персонала.Проверката на общината трябва да приключи до края на следващата седмица.
