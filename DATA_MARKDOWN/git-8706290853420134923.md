
# Πηγές ΥΠΕΞ: Νέα σελίδα στις ελληνορωσικές σχέσεις

Published at: **2019-11-07T06:05:00+00:00**

Author: ****

Original: [enikos.gr](http://www.enikos.gr/politics/682692/piges-ypex-nea-selida-stis-ellinorosikes-scheseis)

Εξαιρετικό χαρακτηρίζουν το κλίμα της συνάντησης του υπουργού Εξωτερικών Νίκου Δένδια με τον Ρώσο ομόλογό του Σεργκέι Λαβρόφ, στη Μόσχα, πηγές του υπουργείου Εξωτερικών και σημειώνουν πως υπήρχε κοινή βούληση για αναθέρμανση των διμερών σχέσεων, κάνοντας λόγο για «νέα σελίδα στις ελληνορωσικές σχέσεις».
Ειδικότερα, όπως αναφέρουν, έγινε μακρά και εις βάθος συζήτηση για όλα τα θέματα που απασχολούν τις δύο χώρες και την ευρύτερη περιοχή. Χαρακτηριστικό είναι, όπως επισημαίνουν, ότι η διάρκεια των συνομιλιών έφτασε το διπλάσιο του προγραμματισμένου χρόνου, δηλαδή κατά μιάμιση ώρα περισσότερο.
Κατά τη διάρκεια των συνομιλιών στη Μόσχα, διαπιστώθηκε ότι υπήρχε κοινή βούληση για αναθέρμανση των ελληνορωσικών σχέσεων, επισημαίνουν πηγές του υπουργείου Εξωτερικών, σημειώνοντας ότι ενδεικτική είναι η εγκάρδια πρόσκληση του Προέδρου της Ρωσίας Βλαντιμίρ Πούτιν στον Έλληνα πρωθυπουργό Κυριάκο Μητσοτάκη, να παραστεί στις εκδηλώσεις στη Ρωσία, στις 9 Μαΐου του 2020, για τα 75 χρόνια από τη λήξη Β΄Παγκοσμίου Πολέμου. Την πρόσκληση του Ρώσου Προέδρου στον κ. Μητσοτάκη «μετέφερε» ο Σεργκέι Λαβρόφ μέσω του Νίκου Δένδια.
Επίσης, από ελληνικής πλευράς επισημάνθηκε ότι η Ελλάδα θεωρεί τη Ρωσία αναπόσπαστο μέρος της ευρωπαϊκής αρχιτεκτονικής ασφαλείας και ότι η χώρα μας μπορεί να διαδραματίσει σημαντικό ρόλο στον διάλογο ΕΕ-Ρωσία.
Ακόμα, σημειώνεται πως ειδική και εκτεταμένη αναφορά έγινε και στο Κυπριακό και στην ανάγκη επίλυσής του, ενώ μεγάλο μέρος της συζήτησης απασχόλησαν οι οικονομικές σχέσεις των δύο χωρών και το σκέλος της οικονομικής διπλωματίας.
Πηγή: ΑΠΕ-ΜΠΕ
