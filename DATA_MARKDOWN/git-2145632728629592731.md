
# Operaţia pe creier a unei tinere a fost transmisă LIVE pe Facebook în scop educativ

Published at: **2019-11-01T22:00:00+00:00**

Author: **Mihaela Stoica**

Original: [DESCOPERĂ](https://www.descopera.ro/dnews/18529353-operatia-pe-creier-a-unei-tinere-a-fost-transmisa-live-pe-facebook-in-scop-educativ)

O tânără din Statele Unite care a suferit o leziune cerebrală a fost supusă unei intervenţii chirurgicale, iar operaţia pe creier a fost transmisă LIVE pe Facebook.
Jenna Schardt (25 de ani), studentă la fizioterapie la Universitatea Brenau din Georgia, a manifestat convulsii epileptice şi şi-a pierdut capacitatea de a vorbi din cauza unei inflamaţii a vaselor de sânge din lobul temporal stâng, relatează CNN.
A primit medicamente, care însă nu s-au dovedit ineficiente, astfel că medicii de la Centrul Medical Metodist din Dallas au decis să o opereze pentru a elimina ţesuturile infectate.
Tânăra a acceptat ca operaţia pe creier să fie filmată şi transmisă în timp real pe Facebook în scop educativ şi de creştere a gradului de conştientizare a populaţiei.
În timpul intervenţiei chirurgicale pe creier a fost trează şi chiar a vorbit cu o parte din personalul medical din sală, care a pus-o inclusiv să citească şi să descrie imagini de pe un iPad, pentru ca neurochirurgii să descopere zonele din creier responsabile cu funcţia de vorbire.
„A fost absolut fantastic. Aşa cum ne aşteptam, nicio problemă nu a apărut. S-a descurcat foarte, foarte bine. Suntem mulţumiţi de cum au decurs lucrurile şi de cum se simte acum”, au afirmat doctorii Randall Graham şi Bartley Mitchell la finalul operaţiei de 45 de minute în urma căreia i-au eliminat cu succes ţesuturile problemă.
În timpul live-ului, câteva mii de persoane au urmărit intervenţia, iar înregistrarea a strâns peste 180.000 de vizualizări, pe Facebook.
