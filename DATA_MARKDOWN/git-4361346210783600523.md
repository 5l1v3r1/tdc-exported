
# 
        160 milliós hegedűt loptak el Lajkó Félixtől
      

Published at: **2019-11-05T08:30:00+00:00**

Author: **Bors**

Original: [www.borsonline.hu](http://www.borsonline.hu/aktualis/160-millios-hegedut-loptak-el-lajko-felixtol/185904)

Ízléstelen módon éppen mindenszentek napján, temetőlátogatás közben lopták el Lajkó Félix vagyont érő hegedűjét a szerbiai, vajdasági Péterrévén. A világhírű zenész a temető melletti utcában parkolt az autójával, abból emelték el a hangszert.
A rendőrséget rögtön értesítette. Az esetről elsőként beszámoló vajdasági Magyar Szónak a hegedűvirtuóz a nyomozás érdekeire hivatkozva nem akart beszélni a részletekről, de azt elmondta, hogy többektől is hallotta, hogy a temetők környékén pórul jártak. Voltak, akik korábbi esetekről, mások a napokban történtekről számoltak be neki. A belgrádi szerb média szerint az 1800-as években készült hegedű értéke félmillió euró, azaz 164 millió forint. A Domenico Montano márkájú hangszer igen ritka.
– Bízom a rendőrség munkájában, és hogy a hegedű előkerül – mondta a 44 éves hegedűművész.
A Bors megkeresésére a zenész menedzsere azt mondta: nem kívánnak többet nyilatkozni a témában.
