
# Gli squali tra fobia e attacchi mortali: sono davvero pericolosi?

Published at: **2019-11-07T22:00:00+00:00**

Author: **Alessio Lana**

Original: [Corriere della Sera](https://www.corriere.it/animali/19_novembre_08/gli-squali-fobia-attacchi-mortali-sono-davvero-pericolosi-6e45dce2-0208-11ea-9239-aaac9df492cd.shtml)

«Gli squali non sono pericolosi per l’uomo, sono gli uomini a essere pericolosi per loro». È questo il mantra di ogni biologo marino eppure, a ogni «attacco», ecco che si va a caccia del «mostro». L’ultimo, in ordine di tempo,è avvenuto il 7 novembre a sull’Isola di La Réunion dove uno squalo tigre ha ucciso un turista britannico di 44 anni. Non mancano particolari scabrosi: una delle mani, con ancora la fede, è stata trovata nello stomaco del pesce, a sua volta trovato senza vita sulla spiaggia. «È molto più probabile morire per una puntura di vespa o di ape che per l’attacco di uno squalo - spiega Paolo Galli, professore di Ecologia e direttore del MaRHE Center dell’Università di Milano Bicocca - Gli squali attaccano, non c’è dubbio, ma in realtà, la maggior parte delle volte, non è un vero e proprio attacco, è più curiosità. Si avvicinano per studiare cos’è che hanno davanti e morsicchiano per capire meglio».
Ogni anno nel mondo si calcolano una settantina di attacchi di cui in realtà solo una decina hanno esito mortale. «Gli squali possono confondere una persona sul surf per una delle loro prede, non capiscono che è un uomo. Non vogliono attaccarci direttamente, pensano che siamo un animale marino. Ad ogni modo in Italia non ci sono questi problemi e nove volte su dieci quando si dice che c’è stato un attacco di uno squalo bianco in realtà non è vero».
Talvolta la causa degli attacchi è l’uomo stesso. Galli ricorda come molti cacciatori di emozioni si fanno chiudere in gabbie sottomarine per incontrare il «mostro» da vicino. Fin qui nulla di malese non fosse che spesso, per attirare i pesci, tour operator senza scrupoli diffondo in acqua litri e litri di sangue bovino. Sul breve termine i turisti sono felici, hanno visto lo squalo ma tutto quel plasma attizza i sensi anche di squali molto lontani da lì e li ingolosisce spingendoli ad attaccare a chilometri di distanza.
Anche il termine squalo confonde. Quella parola racchiude circa 500 specie diverse che vanno dal minuscolo squalo lanterna nano, che misura una ventina di centimetri allo squalo balena, il più grande pesce in assoluto, che arriva a 20 metri ma non ha denti. È mansueto. «Alcune poi le mangiamo - nota Galli - Il pesce non c’è più e così ecco che sulla nostra tavola finiscono squali come lo spinarolo, la verdesca, il palombo, ogni anno ne uccidiamo cento milioni».
Secondo dati Fao, l’Italia è la terza importatrice di carne di squalo al mondo dopo Corea e Spagna. Insomma, alla fine la lista degli «squali pericolosi» si riduce a poche, pochissime, specie come bianco, tigre, toro, tissitore, pinna nera e pinna bianca. Che sono pochissimi.
Negli ultimi 40 anni la popolazione degli squali medio-grandi è scesa del 90 per cento. Così, conti alla mano, si scopre che i dieci morti l’anno degli squali sono nulla rispetto a quelli causati da zanzare (oltre 600mila per la malaria), cani (25mila per la rabbia) e perfino lumache di acqua dolce (10mila per batteri). Per non parlare poi dell’uomo stesso (475mila).
Gli squali incutono da sempre timore nell’uomo, basta pensare a Ventimila leghe sotto i mari o a Pinocchio (La balena è un’invenzione della Disney), ma il terrore insensato dei nostri anni ha una data d’inizio ben precisa: il 20 giugno 1975. In quel giorno esce nelle sale Usa il film «Lo squalo» di Steven Spielberg. È subito un successo commerciale e con 260 milioni di dollari di incassi batte i campioni del tempo come «L’esorcista», «La stangata», «Il padrino». Quel poster con lo squalo bianco che attacca dal basso la bagnante (donna, ovviamente) che nuota a pelo d’acqua diventa emblematica. Non c’è più quella miscela di paura e rispetto che nutriamo verso il leone o la tigre. Diventa terrore. Come scrive Dean Crawford nel suo libro «Lo squalo» (Orme ed.), col film si innesca una caccia al mostro, centinaia di segnalazioni alla guardia costiera, denunce di inesistenti attacchi e battute di pesca che razziano i mari. «Spielberg ha fatto tanto del bene con Schindler’s List quando del male con Lo squalo», nota Galli riportando un’altra delle opinioni che circolano da decenni nel mondo accademico.
