
# 
        عذرخواهی بوریس جانسون به‌خاطر عدم اجرای برگزیت در تاریخ مقرر
      

Published at: **2019-11-03T16:19:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637836/%D8%B9%D8%B0%D8%B1%D8%AE%D9%88%D8%A7%D9%87%DB%8C-%D8%A8%D9%88%D8%B1%DB%8C%D8%B3-%D8%AC%D8%A7%D9%86%D8%B3%D9%88%D9%86-%D8%A8%D9%87%E2%80%8C%D8%AE%D8%A7%D8%B7%D8%B1-%D8%B9%D8%AF%D9%85-%D8%A7%D8%AC%D8%B1%D8%A7%DB%8C-%D8%A8%D8%B1%DA%AF%D8%B2%DB%8C%D8%AA-%D8%AF%D8%B1-%D8%AA%D8%A7%D8%B1%DB%8C%D8%AE-%D9%85%D9%82%D8%B1%D8%B1)

به گزارش بولتن نیوز، «بوریس جانسون» نخست‌وزیر انگلیس به‌خاطر ناتوانی در عمل به وعده‌هایش در خصوص خروج بریتانیا از اتحادیه اروپا در تاریخ ۳۱ اکتبر (۹ آبان) عذرخواهی کرد.
جانسون در مصاحبه با شبکه «اسکای نیوز» گفت: «ما یک به توافق عالی جدید [با اتحادیه اروپا] دست پیدا کردیم که مردم می‌گفتند غیرممکن است. علاوه بر آن پارلمان اذعان کرد این یک توافق خوب است اما از اجرایی کردن آن امتناع کرد».
او در پاسخ به این سوال مجری برنامه که آیا بخاطر بدقولی‌هایش متأسف است گفت: «بله، کاملاً. حسرت عمیقی نسبت به این قضیه دارم. فرق این دولت با سایر احزاب این است که ما یک توافق داریم که آماده اجرا است. وجود چنین تمدیدهایی [ در اجرای برگزیت] دردناک است. مردم و کسب‌ و کارها در این وضعیت نمی‌توانند برنامه‌ریزی داشته باشند».
مجری برنامه گفت: «اما دولت شما زمانی که پارلمان درخواست زمان برای بررسی توافق را ارائه کرد دستتان را از همه چیز شستید و خواستار برگزاری انتخابات شدید».
جانسون پاسخ داد: «برعکس، من به‌ هیچ وجه خواهان برگزاری انتخابات نیستم. چیزی که می‌خواهم انجام دهم به نتیجه رساندن تلاش برای برگزیت است. اما باید تصمیم بگیرم آیا این تمدیدهای بی انتها عقلانی است؟ و پارلمان بعد از ۳۱ ژانویه نیز تمدید دیگری را درخواست می‌کرد. برای همین برگزاری انتخابات ضروری است. این تنها راه خروج از اتحادیه اروپا است».
تلاش جانسون برای خارج کردن کشورش از اتحادیه اروپا در تاریخ ۳۱ اکتبر (۹ آبان) با رأی پارلمان شکست خورد و پارلمان او را مجبور کرد از بروکسل تقاضا کند مهلت اجرای بروکسل را تمدید کند. پارلمان تنها به کلیات این توافق رأی مثبت داد و اجرای آن جهت بررسی بیشتر به ۳۱ ژانویه موکول شد.
در مقابل جانسون خواهان برگزاری انتخابات همگانی زودهنگام در انگلیس شد تا شاید بتواند با تغییر ترکیب کابینه، رأی مورد نیاز برای تصویب توافق با بروکسل درخصوص نحوه خروج از اتحادیه اروپا را کسب کند.
جانسون در ادامه گفت با داشتن پارلمان مناسب انجام هر کاری ممکن خواهد بود و می توان با اتحادیه اروپا و تمام جهان مذاکره کرد و مردم نمی‌خواهد سال ۲۰۲۰ همچنان بحث درباره اجرای برگزیت یا برگزاری یک همه‌پرسی جدید در این باره ادامه داشته باشد.
طی همه‌پرسی اول برگزیت که سال ۱۳۹۵ برگزار شد، مردم بریتانیا به خروج این کشور از اتحادیه اروپا رأی مثبت دادند.
جانسون در پاسخ به سوال مجری برنامه درباره نظر ترامپ نسبت به توافق برگزیت گفت: «این یک توافق خوب است و همه دوست دارند درباره آن نظر دهند».
مجری برنامه پرسید، آیا جانسون به اسکاتلند اجازه برگزاری همه‌پرسی برای استقلال خواهد داد؟
جانسون پاسخ داد: «ما یک همه پرسی [استقلال اسکاتلند] در سال ۲۰۱۴ داشتیم و مردم آن نسل در اسکاتلند خواهان ماندن در بریتانیا شدند و دلیلی نمی‌بینم دوباره به آن برگردیم. این هم مثل برگزاری یک همه‌پرسی دیگر برگزیت است. چرا باید آن را انجام دهیم؟»
