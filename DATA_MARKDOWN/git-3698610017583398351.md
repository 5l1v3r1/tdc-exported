
# Гончарук заявив про зменшення у 2020 році витрат на утримання уряду

Published at: **2019-11-05T12:36:00+00:00**

Author: ****

Original: [DT.ua](https://dt.ua/ECONOMICS/goncharuk-zayaviv-pro-zmenshennya-u-2020-roci-vitrat-na-utrimannya-uryadu-na-10-328528_.html)

Уряд вніс зміни до проекту державного бюджету на 2020 рік, згідно з якими витрати на діяльність органів влади мають зменшитися на 10%, заявив прем'єр-міністр Олексій Гончарук. Оновлений проект держбюджету мають внести до Верховної Ради для ухвалення його в другому читанні.
"Ми виходимо з того що додаткові ресурси треба шукати у зменшенні витрат на державу, у боротьбі з корупцією та зменшенні тіньового сектору. Ми пропонуємо в цьому бюджеті зменшити витрати на обслуговування діяльності уряду та центральних органів влади на 10% в середньому", — повідомив Гончарук.
За словами очільника уряду, у держбюджеті-2020 Кабінет міністрів передбачить зміну у системі оподаткування, зокрема не підвищуватиме податки.
Зазначимо, що це не перша спроба нового уряду оптимізувати витрати державних коштів. Так, Кабмін зобов'язав усі державні установи виплачувати зарплатню, а також кошти на відрядження працівників у безготівковій формі. Щоправда через таке нововведення комісію за отримання готівки доведеться платити держпрацівникам.
Інша спроба уряду щодо оптимізації коштів, могла залишити деякі родини без виплати адресної допомоги при народженні дитини. Мінсоцполітики розробило законопроект, який передбачає фактичну заміну наявної системи виплат адресною програмою, що поширюється лише на ті сім'ї, чий середньомісячний дохід на особу не перевищує 15 % від розміру виплат, або ж 6 тисяч гривень на людину. Однак, після публікації DT.UA щодо потенційних загроз таких змін, у відомстві пообіцяли зберегти систему "дитячих" виплат.
Раніше Верховна Рада України ухвалила у першому читанні проект закону про державний бюджет на 2020 рік. За відповідний законопроект №2000 на засіданні 18 жовтня проголосували 255 депутатів.
У бюджеті передбачено зростання мінімальної зарплати до 4723 гривень на місяць, доходи бюджету очікуються в 1 трильйон 79 мільярдів гривень. Витрати — 1,17 трильйона гривень, дефіцит бюджету — 2,09% від ВВП. Курс долару у бюджетіне закладений, але у макропрогнозі уряду він встановлений на рівні 28,2 гривні за долар.
Детальніше про "підводні камені" нового бюджету читайте в статті Тетяни Богдан "Дежавю державного бюджету-2020" у тижневику "Дзеркало тижня. Україна".
