
# Νέο έγγραφο για την υπόθεση Novartis: Τι αναφέρει η επιστολή των Εισαγγελέων Διαφθοράς στον Άρειο Πάγο

Published at: **2019-11-04T10:19:00+00:00**

Author: ****

Original: [enikos.gr](http://www.enikos.gr/society/682163/neo-engrafo-gia-tin-ypothesi-novartis-ti-anaferei-i-epistoli-ton-)

Νέο έγγραφο «φωτιά» για την υπόθεση Novartis αποκαλύπτει σήμερα η εφημερίδα «ΚΟΝΤΡΑ». Πρόκειται για επιστολή που απέστειλαν οι Εισαγγελείς του Αρείου Πάγου Ελένη Τουλουπάκη, Χρήστος Ντζούρας και Στυλιανός Μανώλης στις 30 Σεπτεμβρίου στους αντιεισαγγελείς Ε. Ζαχαρή και Λ. Σοφουλάκη, οι οποίοι χειρίζονται την προκαταρκτική εξέταση της υπόθεσης Novartis. Στη συγκεκριμένη επιστολή τονίζεται ότι οι αρμόδιοι εισαγγελείς έχουν στα χέρια τους άκρως απόρρητα έγγραφα ξένων αρχών και στοιχεία της δικογραφίας από τα οποία προκύπτει με σαφήνεια ο λόγος κλήτευσης των δύο εναπομείναντων μαρτύρων δημοσίου συμφέροντος.
Σύμφωνα με την επιστολή, καταρρέει κάθε θεωρία περί «στημένων μαρτύρων» και «σκευωρίας».
Αναλυτικά, η επιστολή αναφέρει τα εξής:
«Στην υπηρεσία μας τηρούνται και άκρως απόρρητα έγγραφα ξένων αρχών, αλλά και στοιχεία εκ της κεντρικής δικογραφίας της Novartis, εκ των οποίων προκύπτει με σαφήνεια ο λόγος της κλήτευσης των συγκεκριμένων δύο εναπομείναντων μαρτύρων δημοσίου συμφέροντος αλλά και ότι γνωρίζουν κρίσιμα γεγονότα για την υπόθεση, με αποτέλεσμα να καταρρέει κάθε θεωρία περί «στημένων μαρτύρων» και «σκευωρίας».
Τα έγγραφα αυτά δεν δυνάμεθα μέχρι τώρα να αποστείλουμε στη Βουλή με τη δικογραφία καθόσον τούτο θα συνεπάγονταν είτε την άμεση είτε την έμμεση αποκάλυψη ταυτότητας των μαρτύρων.
Τα έγγραφα αυτά έχουν τεθεί υπόψη του τέως επόπτη μας κ. Ι. Αγγελή. Όπως όμως εξελίσσεται η υπόθεση και μετά τα όσα βλέπουν το φως της δημοσιότητας πλήττεται πλέον σφόδρα, πέραν της τιμής και της υπόληψής μας, και το ίδιο το κύρος της Δικαιοσύνης. Για το λόγο αυτό σας ενημερώνουμε ότι σε περίπτωση που μας ζητηθεί μπορούμε να θέσουμε υπόψη σας τα ανωτέρω έγγραφα προκειμένου να σχηματίσετε ίδια άποψη επί του θέματος.
Τέλος υποβάλλουμε την παράκληση όπως η παρούσα διαβιβασθεί στη Βουλή προκειμένου να λάβουν γνώση οι εκπρόσωποι του Ελληνικού Κοινοβουλίου».
