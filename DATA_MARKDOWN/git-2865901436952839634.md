
# Bajern izabrao Vengera

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/fudbal/vesti/bajern-izabrao-vengera/341814)


        Bajern je pobedio večeras Olimpijakos i zalečio rane od onog debakla u Frankfurtu za vikend, ali ta pobeda, pa čak ni eventualna subotnja u derbiju sa Dortmundom, neće uticati na sudbinu privremenog rešenja na klupi - Hans Petera Flika.
      
Uvek dobro obavešteni Bild večeras javlja da je uprava Bavaraca napravila prve konkretne korake po pitanju pronalaženja trajnijeg rešenja za klupu i da su obavljeni preliminarni razgovori sa predstavnicima Arsena Vengera. Iskusni Francuz pominjao se prethodnih dana u nekim kombinacijama, ali niko ga nije smatrao ozbiljnim kandidatom. Prednost su uglavnom imali Erik ten Hag i Ralf Rangnik.
Henes i Rumenige, očito, drugačije razmišljaju. Venger je njihov izbor, a ni legendarni trener Arsenala nije "ravnodušan" prema ljubavnim signalima iz Minhena. Bild navodi da je 70-godišnji stručnjak spreman da prihvati ponudu Bajerna, bez obzira što bi se najverovatnije radilo o kratkoročnom ugovoru, odnosno do kraja sezone.
Navodno, isti izvor tvrdi da Bajern želi iskusnog stručnjaka koji bi pokušao da izvuče maksimum iz ove sezone koja nije najbolje krenula, a da tokom proleća pokuša da pronađe mlađeg trenera, za duge staze.
Očekuje se da Arsen Venger posle utakmice Bajern - Dortmund obavi zvanične pregovore sa upravom Bavaraca i da stavi paraf na ugovor. 

        Foto: Reuters
      
