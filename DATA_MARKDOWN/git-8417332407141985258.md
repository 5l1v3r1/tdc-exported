
# Filip Ingebrigtsen skal bli far

Published at: **2019-11-02T18:41:21+00:00**

Author: **Kristian Oftedal Kvendseth**

Original: [adressa.no](https://www.adressa.no/100Sport/andreidretter/Filip-Ingebrigtsen-skal-bli-far-282196b.html)

Filip Ingebrigtsen (26) og kona Astrid Mangen Ingebrigtsen (25) venter sitt første barn.
«Tenk at vi to skal bli til tre» skriver også Astrid Mangen Ingebrigtsen på Instagram lørdag kveld. Bildet hun har lagt ut viser en liten body.
Også Filip Ingebrigtsen annonserer den kommende familieforøkelsen med et bilde på Instagram lørdag. På bildet friidrettsstjernen fra Sandnes har lagt ut er babymagen til kona godt synlig.
Filip Ingebrigtsen og Astrid Mangen Ingebrigtsen giftet seg i fjor sommer. Like etter flyttet den mellomste av løperbrødrene til Oslo sammen med kona.
26-åringen fra Sandnes ble europamester på 1500 meter i 2016 og har også familierekorden på distansen med 3.30.01.
VM i Doha i år ble imidlertid en nedtur for Filip Ingebrigtsen som ikke kom seg til finalen på favorittdistansen 1500 meter.
Han måtte også bryte finalen på 5000 meter etter magekramper. Disse plagene har også preget Ingebrigtsen i tiden etter VM.
Filip Ingebrigtsen blir den andre løperbroren som blir far. Henrik Ingebrigtsen har allerede to barn med sin kone Liva.
