
# Еманюел Макрон: НАТО преживява мозъчна смърт

Published at: **2019-11-07T15:40:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/emanjuel-makron-nato-prezhivjava-mozachna-smart.html)

НАТО преживява мозъчна смърт. Това каза в интервю за списание „Економист“ френският президент Еманюел Макрон.
По думите му в рамките на Алианса липсва координация относно стратегическото вземане на решения между Съединените щати и техните съюзници.
“Има некоординирани агресивни действия от друг съюзник в НАТО – Турция, в област, в която нашите интереси са застрашени”, казва Макрон, цитиран от БГНЕС.
Френският държавен глава счита, че европейските страни вече не могат да разчитат на Америка да защитава съюзниците си в НАТО. По думите му Европа стои на ръба на пропастта и трябва да започне да мисли за себе си стратегически като геополитическа сила.
„В противен случай ние вече няма да контролираме съдбата си. (...) Трябва да преосмислим какво е НАТО в светлината на ангажиментите на Съединените щати. А Америка показва признаци на обръщане на гръб към нас, като демонстрира остро това със своето неочаквано изтегляне на войски от североизточна Сирия миналия месец, изоставяйки своите кюрдски съюзници“, добавя Макрон.
Според него президентът на САЩ Доналд Тръмп не споделя идеята за европейския проект и това се случвало във време, в което Европа е изправена пред възхода на Китай и авторитарния завой в Русия и Турция. Като допълнителен негативен ефект върху ЕС Макрон посочва брекзит: „Ако не се събудим, съществува значителен риск в дългосрочен план да изчезнем геополитически или поне вече да не контролираме съдбата си. Вярвам в това много дълбоко”.
Основното му послание е, че Европа трябва да започне да мисли и да действа не само като икономическа група, чийто основен проект е разширяването на пазара, но и като стратегическа сила. Това трябва да започне с възвръщането на „военен суверенитет“ и възобновяването на диалога с Русия, въпреки подозренията на Полша и други страни, които някога бяха под съветско владичество.
Ако това не се случи, казва Макрон, би било „огромна грешка“.  
"Френският президент използва драстични думи. Аз не споделям това виждане за сътрудничеството ни в НАТО. Подобна реторика е ненужна, въпреки че имаме известни проблеми, които трябва да решим", каза в отговор Ангела Меркел - канцлер на Германия.
Генералният секретар на НАТО Йенс Столтенберг реагира, че всеки опит да се отдалечи Европа от Америка ще навреди и на атлантическия съюз, и на самата Европа.
