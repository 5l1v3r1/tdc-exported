
# इस बीजेपी नेता ने बताया कि दिल्ली के प्रदूषण का क्या है पाकिस्तान 'कनेक्शन'

Published at: **2019-11-06T05:17:25+00:00**

Author: **नई दिल्ली, लाइव हिन्दुस्तान टीम**

Original: [https://www.livehindustan.com](https://www.livehindustan.com/national/story-meerut-bjp-leader-vineet-agarwal-sharda-told-what-is-the-pakistan-connection-of-delhi-pollution-2834542.html)

दिल्ली-एनसीआर समेत देश के कई राज्यों में प्रदूषण के चलते लोगों का सांस लेना मुश्किल कर दिया है। इसको लेकर प्रधानमंत्री से लेकर मुख्यमंत्री और सुप्रीम कोर्ट से लेकर आम आदमी तक चिंतित है। इतना ही नहीं बीजेपी विधायक ने इस मसले पर पीएम मोदी को चिट्ठी भी लिख चुके हैं। वहीं एक बीजेपी विधायक ने प्रदूषण के पीछे चीन और पाकिस्तान का कनेक्शन बताया है।
मेरठ से बीजेपी नेता विनीत सिंह ने कहा है कि ये प्रदूषण देश के लिए घातक है। ये प्रदूषण आम जनजीवन को प्रभावित कर रहा है और हर व्यक्ति इससे प्रभावित है। इस पर रोक लगनी चाहिए। उन्होंने कहा कि जिस तरह से चर्चा सुनने में आ रही है और दिल्ली सरकार कह रही है कि यह पराली जलाने से हो रहा है। फिर कह रहे हैं कि यह प्रदूषण उद्योगों से हो रहा है। किसान और उद्योग हमारे देश की रीढ़ की हड्डी है। किसान और व्यापारी को इतना प्रभावित मत कीजिए। अगर ये दोनों प्रभावित हुए तो मेरा देश चल नहीं पाएगा। यह जहरीली हवा हो सकती हो किसी बगल के मुल्क पाकिस्तान ने छोड़ी हो जो हमसे घबराया हुआ हो। जब-जब युद्ध हुआ है तो भारत ने हमेशा पाकिस्तान को धूल चटाई है और उसे मुंह की खानी पड़ी है। जब से मोदी जी, अमित शाह और बीजेपी की सरकार बनी है तब से पाकिस्तान कंगाल हो गया है। मुझे लगता है कि यह कृष्ण और अर्जुन का युग है। 
