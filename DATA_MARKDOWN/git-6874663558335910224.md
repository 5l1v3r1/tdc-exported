
# בסין מבולבלים: האם מותר למכור סיגריות אלקטרוניות באינטרנט?

Published at: **2019-11-02T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3772877,00.html)

רגולטור הטבק הסיני הוציא אתמול (ו') הנחיה - או ליתר דיוק בקשה - לפלטפורמות מסחר אלקטרוני ולעסקים מקוונים להפסיק למכור סיגריות אלקטרוניות ומוצריהן באינטרנט, במהלך שאמור למנוע מקטינים לרכוש סיגריות אלקטרוניות באופן מקוון. הבקשה, שהתאריך עליה הוא ה-30 באוקטובר, פורסמה יום אחד לאחר מכן באתר של חברת מונופול הטבק הלאומית צ'יינה טבאקו, שמפוקחת על ידי רגולטור הטבק של המדינה.
"על מנת לחזק את ההגנה על הבריאות הפיזית והנפשית של קטינים", הרגולטור "מפציר ביצרני סיגריות אלקטרוניות, קמעונאים, ויחידים שמוכרים אותן, לסגור באופן זמני אתרי מכירה מקוונים, ומפציר בפלטפורמות מסחר אלקטרוני לסגור זמנית את חנויות הסיגריות האלקטרוניות שלהן", כך הודעת הרגולטור. 300 מיליון מתושבי סין הם מעשנים, מה שהופך את המדינה לשוק העישון הגדול בעולם.
ההנחיה מגיעה זמן קצר לאחר שפלטפורמות מסחר וקמעונאים מקוונים בארה"ב קיבלו החלטה דומה על רקע בחינתה של הממשלה את השפעות הווייפינג (שאיפת אדים ממכשיר עישון אלקטרוני) על בריאות הציבור, ובעוד חברות סטארט-אפ סיניות מתחילות לנסות לנכס לעצמן נתח משוק הסיגריות האלקטרוניות.
בשנים האחרונות חברות הזנק סיניות משתמשות בכסף שגייסו ומשיקות מוצרים בעלי עיצוב ומאפיינים דומים לאלה של ג'ול - חברת הסיגריות האלקטרוניות שמגובה על ידי קבוצת אלטריה, שסחפה את ארה"ב עם מוצריה שהפכו לפופולריים ביותר ונוסחת ניקוטין המלח שלה.
חברות RELX Technologies - שנוסדה על ידי עובדים לשעבר של אובר סין, ו-SnowPlus - שנוסדה על ידי קבוצה של יזמי ביטקוין לשעבר, נמנות על החברות המובילות בשוק הסיני כיום. הן פועלות נכון להיום בתחום רגולטורי אפור, כיוון שלא קיימים בסין חוקים ברמה הלאומית שמספקים סטנדרטים לייצור ומכירה בטוחים של סיגריות על בסיס ניקוטין-מלח.

        מדוע הניסוח מעורפל?
      
המהלך עשוי להביא להקפאת אחד השווקים הגדולים בעולם בתעשיה שעומדת בפני בחינה מדוקדקת בימים אלה. בסין יותר מ-7.4 מיליון משתמשים בסיגריות אלקטרוניות, השוק הגדול ביותר בעולם למוצר הזה.
אך עבור חלק מהחברות הרלוונטיות, הבקשה של הרגולטור הסיני נותרה מעורפלת, ולא ברור האם מדובר באיסור והאם הוא עומד להיאכף. "אין עדיין בסין חוק או רגולציה שאוסרים על שיווק מקוון של סיגריות אלקטרוניות", כך אמר או ג'ונביאו, ראש ועדת תעשיית הסיגריות האלקטרוניות בסין. לדעתו, הרגולטור הסיני היה מודאג מאובדן ההכנסות ממסים שמשולמים על מוצרי סיגריות אלקטרוניות, וזו הסיבה לניסוח המעורפל של ההודעה/בקשה.
שבע חברות הסיגריות האלקטרוניות המובילות בסין פרסמו הודעות במדיה החברתיים שתומכות בבקשת הרגולטור. "נפעל כדי להפסיק לפרסם ולמכור סיגריות אלקטרוניות באינטרנט", כך נמסר מחברת RELX, המחזיקה בנתח שוק של 60% בסין.
