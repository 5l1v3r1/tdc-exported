
# Kako se izlazi iz krize? Izađeš na teren protiv šampiona i izdržiš sa igračem manje! (VIDEO)

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/fudbal/vesti/kako-se-izlazi-iz-krize-izades-na-teren-protiv-sampiona-i-izdrzis-sa-igracem-manje-video/341433)

Kako se izlazi iz krize? Izađeš na teren protiv šampiona i odoliš sa igračem manje! Ništa nije išlo na ruku igračima CSKA uoči današnjeg gostovanja Zenitu. Izranjavani od serije kikseva igrači Viktora Gončarenka smogli su snage da odigraju jedan od najboljih mečeva u sezoni i sa pozitivnim rezultatom napustili Sankt Peterburg – 1:1.
Kada se pogleda kako je utakmica tekla Armejci mogu da žele i za celim plenom. Vodili su dugo, ali sa igračem manje nisu mogli bolje od pozitivnog remija. Ima mnogo manjkavosti u igri CSKA ove sezone, ali jedan kvalitet je konstanta. Govorimo o izdanjima mladog hrvatskog reprezentativca Nikole Vlašića. Opet je bivši član Hajduka bio junak crvenog dela Moskve. CSKA je uveo meč u nešto sporiji ritam, a zatim je u nadoknadi prvog poluvremena Vlašić iskoristio grešku Rakickog i udarcem sa 16 metara pogodio mrežu.
