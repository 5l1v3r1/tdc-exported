
# Nový Hyundai Grandeur vám vytře zrak. Manažeři se dočkali pořádného faceliftu

Published at: **2019-11-04T12:00:00+00:00**

Author: **Vladimír Kadera**

Original: [AutoRevue.cz](https://www.autorevue.cz/hyundai-grandeur-vam-vytre-zrak-manazeri-se-konecne-dockali-poradneho-faceliftu)

Grandeur byl od roku 1986 vlajkovou lodí značky Hyundai, dokud se o deset let později neobjevil větší a luxusnější model Dynasty, který rozměrově odpovídal například tehdejším BMW 7 E38. Od té doby je Grandeur takovým jihokorejským pětkovým BMW, po kterém sahala klientela vyššího a středního managementu.
Grandeur si v roce 2016 prošel již šestým životním cyklem a jeho současná generace tak dostala zasloužený facelift. Ten vůz přiblížil současnému modelu Sonata a dodal mu náležitý šmrnc. Jak si můžete všimnout v galerii nahoře, kde máme verzi před faceliftem pro porovnání, jsou změny po stránce vzhledu opravdu markantní.
Oproti jen drobným retuším, které jsou poznávacím znamením evropských faceliftů (ale i nových generací), je to fajn změna. Stejně znatelný rukopis se u manažerského vozu promítl i do kabiny. Zcela přepracovaný středový tunel je nyní širší a luxusnější. Analogové budíky vystřídal 12,3palcový digitální přístrojový štít, který volně navazuje na infotainment o stejném rozměru.
Základní motorovou nabídku zastupuje čtyřválcový motor o objemu 2,5 litru, který vůz sdílí s menší Sonatou. Dále je k mání i hybridní varianta se základem v jednotce 2,4 litru a třílitrová jednotka jezdící na LPG. Momentálně se opět jedná o strop nabídky automobilky Hyundai, který je dostupný v Jižní Koreji. Vzhledem k rozšiřování působení automobilky by bylo hezké, kdyby se vůz objevil i tady.
Zatím je to ale pouze zbožné přání, mnohem větší šanci má totiž nová Sonata, za kterou se evropští fanoušci značky již několik měsíců modlí. Výbavou natřískaný Grandeur tak nejspíš zůstane výsadou jihokorejských zastoupení, ke kterým se dostane v příštím roce.
