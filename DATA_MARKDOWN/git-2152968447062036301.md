
# КНСБ иска минимална пенсия от 250 лв. от 1 юли

Published at: **2019-11-04T13:50:00+00:00**

Author: **Веселина Йорданова**

Original: [Dnes.bg](https://www.dnes.bg/obshtestvo/2019/11/04/knsb-iska-minimalna-pensiia-ot-250-lv-ot-1-iuli.428517)

КНСБ иска минималната пенсия да стане 250 лева от 1 юли 2020 г.
В бюджета на ДОО от тази дата е заложено увеличение на минималния размер на пенсията за осигурителен стаж и възраст от 219,43 лв. на 234,13 лв.
Според синдиката, ако увеличението стигне 250 лв., 850 хиляди пенсионери ще го получат и ще почувстват, че този път правителството, парламентът и обществото проявяват към тях съпричастност и загриженост.
От КНСБ посочват, че при официална линия на бедност за 2020 г. от 363 лева е задължително да се направи макар и предпазлива крачка - минималната пенсия за стаж и възраст да догонва и в рамките на няколко години да надхвърли плавно линията на бедност, за да се гарантира достойно съществуване на получателите на такава пенсия.
Допълнителният разход за тази мярка е около 80 млн. лв., но е напълно постижим, смятат от синдиката.
"А социалният и дори политически ефект ще бъдат много по-стойностни. Повишаването на покупателната способност на тази огромна група българи със сигурност ще бъде много разумна инвестиция не само в тяхното жизнено равнище, но и за икономиката на страната", допълват от КНСБ. 
