
# Військові хочуть показати журналістам ділянку розведення біля Петрівського

Published at: **2019-11-07T07:56:35+00:00**

Author: ****

Original: [ГЛАВКОМ](https://glavcom.ua/news/viyskovi-hochut-pokazati-zhurnalistam-dilyanku-rozvedennya-bilya-petrivskogo-638289.html)

У штабі Операції Об’єднаних сил планують у п'ятницю, 8 листопада, показати журналістам ділянку розведення у районі населених пунктів Богданівка і Петрівське Донецької області «для висвітлення початку практичного етапу розведення». Про це повідомляє пресцентр ООС.
«Завтра, 8 листопада 2019 року, відбудеться престур на ділянку розведення сил та засобів №3 у районі населених пунктів Богданівка і Петрівське Донецької області для висвітлення початку практичного етапу розведення», - зазначили у штабі.
Акредитованих журналістів збирають перед блокпостом на в’їзді до Богданівки Волноваського району Донецької області.
«Усім представникам ЗМІ обов'язково мати засоби захисту (шолом, бронежилет)», - додали у штабі.
Напередодні Міноборони заявило, що незаконні збройні формування Російської Федерації мінують території поблизу лінії розмежування, в тому числі так звану «сіру зону» на Донбасі.
Як повідомлялося, у Золотому-4 завершився етап розведення сил і засобів з обох сторін.
3 листопада скасували режим обмежень на переміщення в районі розведення в Золотому.
Зазначимо, також на початку тижня з’явилось відео, як депутат російської Держдуми, голова партії «Родіна» Олексій Журавльов відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».
