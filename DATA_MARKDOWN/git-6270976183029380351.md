
# Мати Гандзюк розповіла, що сказала їй донька незадовго перед смертю

Published at: **2019-11-04T18:26:29+00:00**

Author: **Богдан Петришин**

Original: [Рубрика](https://rubryka.com/2019/11/04/maty-gandzyuk-rozpovila-shho-skazala-yij-donka-nezadovgo-pered-smertyu/)


        
          Мати херсонської активістки Катерини Гандзюк, Надія повідомила, що сказала їй донька незадовго перед смертю
        
      
Про це повідомляє Укрінформ.
“Коли вона помирала, останні слова, які вона сказала, коли прощалася з Гандзюком (батьком — ред.), були такі: “Я їх недооцінила, а вони мене переоцінили”. Коли він прийшов зранку до лікарні, в 8:40 Катя вже померла”, – зазначила Надія Гандзюк, мати активістки.
Мати загиблої також сказала, що у день нападу у будинку були відключені ліфт, світло та не було води.
“У день вбивства Каті, коли вона йшла на роботу, в домі був відключений ліфт, відключене світло і не було води. І коли Катю облили кислотою, то жіночки, які працювали в невеликому магазині десь метрів 10 від місця злочину, обливали її газованою водою, змивали цю кислоту. Я досі не можу виходити на балкон, на якому лежить рюкзак Каті, а він прийняв значну долю тієї кислоти, зараз це купа чорного скислого бруду. Катя померла б на місці, якби не той рюкзак. А вона ще мужньо боролася, бо було сильне бажання жити”, – сказала вона.
Водночас Надія Гандзюк висловила сумнів, що це було випадково.
“Ви думаєте, що відключили воду, світло і ліфт — і вона з сьомого поверху спускалася, і ці особи дивилися на неї у віконце, як вона спускалася і стояли на сходинках, чекали її – то це не влада зробила, а наше ОСББ відключило? Я сумніваюся, дуже сумніваюся”, – додала вона.
