
# Uzay Meraklılarına Müjde: Merkür'ün Geçişi Yotube'dan Canlı Yayınlanacak

Published at: **2019-11-07T16:54:41+00:00**

Author: **Emre Ordu**

Original: [Onedio](https://onedio.com/haber/uzay-meraklilarina-mujde-merkur-un-gecisi-yotube-dan-canli-yayinlanacak-889062)

Güneş Sistemi'nin en küçük gezegeni Merkür, 11 Kasım Pazartesi Güneş ile Dünya'nın arasından geçecek. Antalya'da bulunan TÜBİTAK Ulusal Gözlemevi de bir etkinlikle bu gök olayını halkla buluşturacak. Akdeniz Üniversitesi yerleşkesinde saat 15.40'tan itibaren, Güneş ufka inip doğal nedenlerden dolayı görülemez duruma gelene kadar etkinlik sürecek.
Bu sırada TÜBİTAK Ulusal Gözlemevi uzmanları, katılımcıları bilgilendirecek. Bilim Toplum Merkezi'ndeki tek teleskoptan yapılacak gözlem "https://www.youtube.com/c/TÜBİTAKUlusalGözlemevi" adresinden canlı izlenebilecek.
Güneş'e en yakın gezegen Merkür, en son 9 Mayıs 2016'da benzer bir geçişi yapmıştı. Merkür, ortalama bir yüzyılda 13 kez Güneş'in önünden geçiyor. Bir sonraki geçiş 13 Kasım 2032'de olacak. Ayrıca pazartesi günü Merkür, Dünya'ya 101 milyon kilometre uzaklıkta olacak.
Merkür'ün geçişi, Kuzey ve Güney Amerika, Antarktika, Batı Afrika ve Atlantik Okyanusu'nda tamamen, Türkiye'de ise öğleden sonra başlayıp gün batımına kadar gözlemlenebilecek.
Söz konusu gök olayı, Güneş tutulması gözlükleri kullanılsa bile çıplak gözle takip edilemeyecek. Geçiş sırasında Merkür, 1 liranın 500 metre uzaklıktan görünüşü kadar küçük olacak. Bu nedenle Güneş'te bir ışık azalması meydana gelmeyecek.
