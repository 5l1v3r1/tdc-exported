
# Νέες απίστευτες προκλήσεις από την Άγκυρα: Απειλεί ότι θα γεμίσει την Ευρώπη με τζιχαντιστές!

Published at: **2019-11-04T14:30:52+00:00**

Author: ****

Original: [europost.gr](https://europost.gr/nees-apisteytes-prokliseis-apo-tin-agkyra-apeilei-oti-tha-gemisei-tin-eyropi-me-tzichantistes/)

Για ακόμα μια φορά η Τουρκία απείλησε την Ευρώπη. Αυτή τη φορά όχι ότι θα την γεμίσει μετανάστες, αλλά ότι θα την γεμίσει… τζιχαντιστές.
Ο υπουργός Εσωτερικών της Τουρκίας Σουλεϊμάν Σοϊλού επανέλαβε σήμερα την απειλή του ότι η Άγκυρα θα στείλει πίσω στις χώρες καταγωγής τους τα μέλη του Ισλαμικού Κράτους που αιχμαλωτίζει.
Ο Σοϊλού προφανώς αναφερόταν στους Ευρωπαίους τζιχαντιστές οι οποίοι ταξίδεψαν μέχρι την Συρία για να πολεμήσουν για το Ισλαμικό Κράτος.
Η Τουρκία συνέλαβε μερικά από τα μέλη του ΙΚ που δραπέτευσαν από τις φυλακές όπου κρατούνταν στη βορειοανατολική Συρία τον περασμένο μήνα, μετά την έναρξη της στρατιωτικής επίθεσης της Άγκυρας στην περιοχή αυτή.
“Θα τους στέλνουμε ακόμα κι αν έχει ανακληθεί η υπηκοότητά τους”Μιλώντας σε δημοσιογράφους σήμερα ο Σοϊλού επανέλαβε ότι η Τουρκία θα στείλει τυχόν μαχητές του ΙΚ που συλλαμβάνει πίσω στις χώρες τους, ακόμη κι αν έχει ανακληθεί η υπηκοότητά τους.
«Θα στείλουμε πίσω όσους έχουμε στα χέρια μας, όμως ο κόσμος έχει βρει μια καινούργια μέθοδο τώρα: ανακαλεί τις υπηκοότητές τους», κατήγγειλε ο Τούρκος υπουργός.
«Λένε ότι θα πρέπει να δικαστούν εκεί όπου συνελήφθησαν. Υποθέτω αυτή είναι ένα νέο είδος διεθνούς δικαίου», πρόσθεσε.
«Δεν μπορούμε να το δεχθούμε. Θα στείλουμε τα μέλη του Νταές που έχουμε στα χέρια μας πίσω στις χώρες τους, ακόμη κι αν ανακαλέσουν την υπηκοότητά τους», υπογράμμισε ο Σοϊλού.
Ήδη από το Σάββατο ο Τούρκος υπουργός είχε κάνει την προειδοποίηση αυτή και κατήγγειλε την αδράνεια της ΕΕ αναφορικά με το θέμα.
