
# جهرمی: شرکت‌های ارزش افزوده اعلام کنند چقدر شغل ایجاد کرده‌اند

Published at: **2019-11-02T14:07:00+00:00**

Author: ****

Original: [جامعه خبری تحلیلی الف](https://www.alef.ir/news/3980811114.html)

وزیر ارتباطات و فناوری اطلاعات گفت: اگر اشتراک‌گذاری داده‌ها در حوزه هوشمندسازی شهر اتفاق نیفتد، انحصار رخ می‌دهد و وضعیتی شبیه وضعیت شرکت‌های ارزش افزوده رقم زده خواهد شد، شرکت‌هایی که حتی یک نفر از مردم نام یک کدام از آن‌ها را نمی‌داند اما ادعا می‌کنند ۳۰ هزار شغل ایجاد کرده‌اند.
به گزارش ایرنا، محمدجواد آذری جهرمی روز شنبه در پنل شهرهای هوشمند در رویداد جایزه جهانی خشت طلایی تهران گفت: اساس تغییرات را بر مبنای شهروندان قرار دهیم پیشرفت قابل توجهی حادث خواهد شد. مردم در شهرها به شهرداری‌ها مالیات می‌دهند تا خدمات خوبی دریافت کنند.
وی افزود: با توجه به این که ترند شهرنشینی در دنیا در حال افزایش است و تا سال ۲۰۵۰ این عدد به ۵۰ برسد، کلان‌شهرهای ما در حال بزرگ‌تر شدن هستند و مشکلات شهرنشینی در حوزه‌های حمل و نقل، ترافیک، آلودگی، دفع پسماندها و مشکلات زیست محیطی مسائلی هستند که مردم به آن دست و پنجه نرم می‌کنند.
آذری جهرمی بیان داشت: پرفسور بالتازار تمام حوزه‌ها آی سی تی است، راه حل هوشمندسازی شهری یک شعار یا یک دکور برای برخی مسئولین نیست. امروز بدون هوشمندسازی نمی‌توان کلان‌شهرهایی مانند تهران، اصفهان و مشهد را کنترل کرد.
وزیر ارتباطات اشاره کرد: اگر هر روز شهرداری نتواند میزان آلودگی، ترافیک و مسائلی از این دست را رویت کند، مدیریت کور خواهد بود. تکنولوژی به اسم اینترنت اشیا آمده تا بتواند این مسائل را پیاده‌سازی کند. تکنولوژی بیگ دیتا برای تحلیل داده‌ها آمده است، تمام این‌ها باید به خروجی برای بهبود زندگی مردم تبدیل شود.
وی تصریح کرد: اگر پروژه‌ای اجرا می‌کنیم که در زندگی مردم تفاوتی ایجاد نمی‌کند در واقع از بین بردن مالیات مردم است. باید همیشه از خودمان بپرسیم نتیجه برنامه‌ای که در حال پیاده‌سازی آن هستیم چیست.
آذری جهرمی افزود: ارزش افزوده واقعی این است که داده‌های شهری را باز بگذاریم تا جوان‌ها بتوانند از آن خلق ثروت کنند. اگر دیتاها در اختیار گروه خاص قرار بگیرد، به رضایت مردم منجر نمی‌شود.
اگر اشتراک داده‌ها به شکل اصولی انجام نشود اتفاقی شبیه اتفاقی که در خدمات ارزش افزوده رخ داد، به وقوع می‌پیوندد که سالانه اعداد بسیار زیادی در آن بین رد و بدل می‌شود.
وی ادامه داد: مگر می‌شود در بازار ۲۶۰۰ میلیارد تومانی سالانه، مردم حتی یک بازیکن اصلی در این عرصه را نشناسند. زمانی که از مبارزه با کلاهبرداری‌های خدمات ارزش افزوده صحبت کردیم، طرفداران این خدمات اعلام کرده‌اند ۳۰ هزار شغل با پایان ارزش افزوده از بین خواهد رفت. اگر واقعا این تعداد شغل ایجاد شده، چطور هیچ‌کدام از مردم حتی نام یکی از این شرکت‌های ارزش افزوده را نمی‌دانند؟
وزیر ارتباطات تاکید کرد: اگر آزادسازی داده و اشتراک‌گذاری خلاقیت‌ها به مسابقه گذاشته نشود، نتیجه ملموس نخواهد داشت، توجه به نقش هوشمندسازی در ارائه خدمات به مردم به شکل شفاف صورت بگیرد.  
شعار امسال جایزه جهانی خشت طلایی تهران ایجاد شهرهای هوشمند، تاب‌آور زیست‌پذیر برای همه است.  
روز جهانی شهرها در سال ۲۰۱۳ بر اساس پیشنهاد کمیته اقتصادی و سرمایه‌گذاری سازمان ملل به منظور همکاری بیشتر شهرهای مختلف جهان برای تقویت زیرساختهای شهری حکمرانی محلی و مدیریت شهری و سایر زمینه‌های حیاتی برای مقابله با عواقب تغییرات شهرنشینی در جوامع مختلف انتخاب شده است.  
