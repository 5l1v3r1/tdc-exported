
# Giornata trading troppo lunga, banche e gestori chiedono un taglio

Published at: **2019-11-07T11:14:16+00:00**

Author: **Mariangela Tessa**

Original: [Wall Street Italia](https://www.wallstreetitalia.com/giornata-trading-troppo-lunga-banche-e-gestori-chiedono-un-taglio/)

Le banche e i gestori di fondi europei vogliono che la seduta di Borsa sia ridotta di un’ora e mezza. Una mossa che migliorerebbe l’efficienza del mercato, oltre che il benessere dei dipendenti.
È la proposta avanzata dall‘Associazione per i mercati finanziari in Europa (AFME) insieme alla Investment Association (IA), che sottolineano come nel Vecchio Continente la giornata borsistica abbia una durata di 8 ore e mezza, tra le più lunghe al mondo. E che si paragona alle sei ore e mezza di Wall Street e le sei ore in Asia.
Secondo la riforma proposta, la campanella di apertura suonerebbe così alle 10 ora italiana (le 9 di Londra), ovvero un’ora dopo rispetto all’orario attuale, mentre la chiusura verrebbe anticipata di 30 minuti alle 17.
Tutto questo, senza contare, sostengono le associazioni, che le lunghe ore incidono sulla salute mentale e sul benessere degli operatori economici e rappresentano un ostacolo chiave all’assunzione di personale più diversificato, in particolare per quelli con impegni familiari.
