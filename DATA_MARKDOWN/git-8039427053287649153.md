
# 70% కుటుంబ వ్యాపారాలకు ప్రణాళిక లేదు

Published at: **2019-11-07T03:11:52+00:00**

Author: ****

Original: [Andhrajyothy](https://www.andhrajyothy.com/artical?SID=948344)

ADVT
హైదరాబాద్‌ (ఆంధ్రజ్యోతి బిజినెస్‌): ప్రపంచవ్యాప్తంగా కుటుంబ వ్యాపారాలు కొత్త సవాళ్లను ఎదుర్కొంటున్నాయి. తదుపరి తరాలకు అందించడంలో కుటుంబ వ్యాపార సంస్థలు అనుసరిస్తున్న సంప్రదాయ విధానాలకు కాలం చెల్లుతోంది. వయో ప్రమాణాలు పెరగడం.. సామాజిక, జనాభాపరమైన మార్పులు సంప్రదాయ విధానాలకు సవాళ్లు విసురుతున్నాయి. ఇండియన్‌ స్కూల్‌ ఆఫ్‌ బిజినెస్‌ (ఐఎ్‌సబీ) సహా ప్రపంచవ్యాప్తంగా 48 విశ్వవిద్యాలయాలు 33 దేశాల్లో 1,800 కుటుంబ వ్యాపారాలపై నిర్వహించిన అధ్యయనంలో ఈ విషయాలు వెల్లడయ్యాయి.
 సక్సె్‌సఫుల్‌ ట్రాన్స్‌జనరేషనల్‌ ఎంటర్‌ప్రెన్యూర్‌షిప్‌ ప్రాక్టీసెస్‌ (స్టెప్‌) కార్యక్రమం కింద ఈ అధ్యయనాన్ని నిర్వహించారు. కుటుంబ వ్యాపారాల నిర్వహణ, పనితీరు, కొత్త తరాల వారికి బదిలీ మొదలైన వాటిపై డెమోగ్రఫిక్‌ మార్పుల ప్రభావాన్ని పరిశీలించడానికి ఈ అధ్యయనాన్ని చేపట్టారు. భారత్‌ నుంచి పాల్గొన్న ఏకైక విద్యా సంస్థ ఐఎ్‌సబీనేనని.. ఐఎ్‌సబీలోని థామస్‌ ష్మిడేనీ సెంటర్‌ ఫర్‌ బిజినెస్‌ ఎంటర్‌ప్రైజ్‌ భారత్‌లో ఈ అధ్యయనాన్ని నిర్వహించిందని తెలిపింది. ప్రపంచవ్యాప్తంగా 70 శాతం కుటుంబ వ్యాపారాల వద్ద వ్యాపారాన్ని కొత్తతరానికి అందించడంలో కచ్చితమైన ప్రణాళికలేదని అధ్యయనంలో వెల్లడైంది. 

        భారత్‌లో 53 వ్యాపారాలపై..
      
‘భారత్‌లో అధిక భాగం కుటుంబ వ్యాపారాలు ఎనిమిదో దశకం చివర్లో ఏర్పాటు చేశారు. ఆర్థిక సంస్కరణలు ప్రవేశపెట్టేనాటికి ఈ వ్యాపారాలను ఏర్పాటు చేసిన చాలా మంది పదవీ విరమణ దశకు చేరారు. వారి వద్ద కొత్త తరానికి వ్యాపారాన్ని అప్పగించే ఎటువంటి ప్రణాళిక లేదు. పదవీ విరమణ, వ్యాపారాన్ని కొత్త తరానికి అందించడంలో ప్రణాళిక లేకపోవడమన్నది ఒక్క భారత్‌లోని కుటుంబ వ్యాపారాల సమస్య మాత్రమే కాదు. ప్రపంచవ్యాప్తంగా అన్ని దేశాల్లోని కుటుంబ వ్యాపారాలకు ఇటువంటి సవాలే ఎదురైంది’ అని థామస్‌ ష్మిడేనీ సెంటర్‌ ఫర్‌ ఫ్యామిలీ ఎంటర్‌ప్రైజ్‌ అసోసియేట్‌ డైరెక్టర్‌ నుపుర్‌ పవన్‌ బంగ్‌ తెలిపారు. భారత్‌లో 53 కుటుంబ వ్యాపారాలపై అధ్యయనం జరిగింది. ప్రపంచవ్యాప్తంగా జరిగిన అధ్యయనంలో వెల్లడైన అంశాలు భారత్‌కు కూడా వర్తిస్తాయని పవన్‌ అన్నారు. మిలీనియల్‌ సీఈఓలు వ్యాపారాన్ని తీసుకుని నిర్వహించడానికి సిద్ధంగా ఉన్నారని అధ్యయనంలో వెల్లడైంది.
