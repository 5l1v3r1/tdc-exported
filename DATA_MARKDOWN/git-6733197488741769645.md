
# Tesla upřesňuje premiéru elektrického pick-upu. Elon Musk mu říká Cybertruck

Published at: **2019-11-07T18:00:00+00:00**

Author: **Daniel Fuglevič**

Original: [AutoRevue.cz](https://www.autorevue.cz/tesla-upresnuje-premieru-elektrickeho-pick-upu-elon-musk-mu-rika-cybertruck)

Stačil jeden tweet a pozornost opět padá na uvedení dalšího modelu kalifornské Tesly. Vedoucí automobilky Elon Musk už totiž potvrdil, že elektrický pick-up značky se poprvé ukáže veřejnosti 21. listopadu v Los Angeles nedaleko továrny společnosti SpaceX. Musk přitom opět navnadil na designovou inspiraci modelu „kyberpunkem“.
Chystáný pick-up totiž nazval jako Cybertruck. Už dříve během premiéry Modelu Y byla na pick-up zveřejněna upoutávka, a to za doprovodu hudebního motivu slavného sci-fi Blade Runner. Nejen odhalenou linií LED osvětlení bychom se tak měli dočkat vskutku futuristického designu.
Šéf Tesly už dříve oznámil pár informací o chystaném pick-upu. V hranaté a prakticky pojaté karoserii se má standardně objevit dvojice elektromotorů pro zajištění pohonu všech kol, adaptivní podvozek vyrovnávající svou výšku podle zatížení a bateriový modul o dostatečné kapacitě k možnému dojezdu okolo 640 až 800 kilometrů.
Musk kromě toho tvrdí, že pracovními schopnostmi pick-up překoná i tvrdou konkurenci ve formě Fordu F-150 – jehož elektrickou verzi už Ford chystá také. Očekáván je rovněž konkurenční boj mezi Teslou a další americkou automobilkou Rivian, která svůj elektrický pick-up představila na konci minulého roku.
U kalifornské automobilky je však pravděpodobné, že půjde opět o ukázku předprodukční verze modelu, obdobně jako u sporťáku Tesla Roadster, který výrobce představil již v roce 2017, produkce je však stanovena až na rok 2020. Toho roku má započít i produkce Tesly Model Y, načež startu výroby nového pick-upu bychom se dočkali až následně.

        Galerie doplněna o Ford F-150 Electric, Rivian R1T, Teslu Roadster a Teslu Model Y.
      
