
# Розведення військ у Петрівському перенесли на 8 листопада — командувач ООС

Published at: **2019-11-04T13:16:00+00:00**

Author: ****

Original: [НВ](https://nv.ua/ukr/ukraine/events/rozvedennya-u-petrivskomu-perenesli-na-8-listopada-novini-ukrajini-50051500.html)

Про це на брифінгу у понеділок, 4 листопада, повідомив командувач операції Об'єднаних сил Володимир Кравченко, передає Укрінформ.
«Ми вже надали лист в ОБСЄ, 7 (листопада) — приступаємо, 8 (листопада) — фактично розводимся, якщо не буде порушення режиму тиші», — заявив він.
За словами керівника української сторони СЦКК Олександра Борщевського, в районі ділянки розведення військ Петрівське-Богданівка востаннє лунали постріли 29 та 30 жовтня. Якщо режим тиші буде дотримано протягом семи днів, то з 12.00 8 листопада Збройні сили України зможуть розпочати розведення.
Командувач ООС додав, що заяви підконтрольних РФ бойовиків про запуск сигнальних ракет у Петрівському, нібито як символ початку процесу відведення військ, є провокацією.
Нагадаємо, президент Володимир Зеленський заявив, що розведення сил і засобів від лінії зіткнення на Донбасі в районі населеного пункту Петрівське має розпочатися 4 листопада.
Дату розведення переглянули через обстріли 30 жовтня.
Процес розведення сил на Донбасі розпочали після домовленості, досягнутої 1 жовтня під час тристоронніх переговорів у Мінську щодо врегулювання ситуації на сході України.
Збройні сили України і проросійські бойовики повинні відійти із займаних ними нині позицій на трьох ділянках: Станиця Луганська, Петрівське та Золоте.
У Станиці Луганській і Золотому процес вже почався, викликавши протести частини населення, яка побоюється, що бойовики займуть залишені українськими військовими позиції.
