
# Dragoceno violino pozabil na vlaku

Published at: **2019-11-02T13:58:00+00:00**

Author: **E. B.**

Original: [Slovenske novice](https://www.slovenskenovice.si/bizarno/clanek/dragoceno-violino-pozabil-na-vlaku-238292)

Stephen Morris si nikoli ne bo odpustil, da je tako neodgovorno ravnal z dragocenim glasbilom, kljub temu pa še vedno upa, da se mu bo nasmehnila sreča in ga bo dobri najditelj vendarle poklical.
Ugledni violinist je zadnji koncert odigral z ženinim inštrumentom, in čeprav se seveda nihče v občinstvu ni pritoževal, se je Morris veselil, da se bo v Kraljevi filharmoniji izkazal še bolje. 
A to ni mogoče brez 300.000 evrov vredne violine, ki jo je nesrečnik nerodno pozabil na vlaku, zdaj pa živi v strahu, da jo bo najditelj prodal za drobiž in bo glasbilo izginilo za vedno. Gre za enega od le nekaj primerkov violine, ki jo je izdelal mojster David Tecchler 1709., Morris, ki je z inštrumentom posnel glasbo za Gospodarja prstanov in Jamesa Bonda, sodeloval je tudi z legendama Davidom Bowiejem in Steviejem Wonderjem, pa z nadomestki preprosto ne zna pričarati tako dih jemajoče melodije.
Violino zdaj išče tudi metropolitanska policija, glasbeni virtuoz pa javnosti sporoča, da je izgubil pomemben delček zgodovine, od katerega je odvisna njegova nadaljnja kariera pa še kariera katerega drugega mojstra: Morris se je namreč nameraval čez nekaj let upokojiti, Tecchlerjevo umetnino pa podariti najbolj nadarjenemu nasledniku.»Nisem se imel za njenega lastnika, ampak za skrbnika. Takšna violina je dragocena dediščina, ki jo je treba predati naprej. Dobra violina je kakor del roke, v glasbi je preprosto del tebe,« je pojasnil glasbenik, ki bolj kot kdaj prej upa na poštenost ljudi.
David Tecchler se je rodil leta 1666 na Bavarskem, ko je bil star okoli 20 let, pa je odpotoval v Rim in se izuril v izdelavi godalnih inštrumentov. Poleg violin so bili cenjeni še njegovi kontrabasi in violončela. 
