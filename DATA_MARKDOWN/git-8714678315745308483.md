
# Markedsdirektøren i P4 slutter

Published at: **2019-11-06T15:20:04+00:00**

Author: **Knut Kristian Hauger**

Original: [Kampanje](https://kampanje.com/medier/2019/11/markedsdirektoren-i-p4-slutter/)


        Kun to av åtte i P4s ledergruppe er kvinner. Nå slutter en av dem.
      

        Saken er oppdatert med kommentarer fra administrerende direktør i P4, Kenneth Andresen.
      
Ledergruppen i P4 er blitt litt slankere etter at markedsdirektør Charlotte Førli har bestemt seg for å slutte i radiokanalen. Hun var blant annet sentral i markedsføringen av P4 under det store digitaliseringsprosjektet av norsk kommersiell radio i 2017 der FM-nettet ble stengt til fordel for det nye DAB-nettet.
- Ja, det stemmer at jeg har sluttet i P4. Utover det har jeg ingen kommentar, sier Førli til Kampanje.
Førli kom til den kommersielle radiokanalen P4 i september 2013. Da hadde hun rukket å være et snaut år i app-utviklingsselskapet Shortcut. Før det var Førli i både Oslo Kino og Paramount.  
- Hva skal du gjøre fremover?
- Det skal jeg bruke tiden til å tenke litt på, sier Førli i en SMS til Kampanje.
Markedsdirektøren slutter samtidig med at radiokanalen P4 gjennomfører en nedbemanning på seks årsverk, av totalt 45 årsverk i hele Nent Group i Norge.

        Les også: P4 skal kutte opp mot sju årsverk: - Må se om vi er riktig organisert for fremtiden
      
- Jeg kan bekrefte at Charlotte Førli, i forbindelse med en omorganisering av markedsarbeidet på huset, har valgt å se etter nye utfordringer utenfor P4-gruppen. Førli har vært sentral i arbeidet med å løfte merkevaren P4 og ikke minst i forhold til å bygge kjennskap rundt alle våre nye kanaler. Jeg ønsker henne lykke til og alt godt, sier P4-sjef Kenneth Andresen til Kampanje. 
- Hvem tar dette ansvaret fremover eller blir markedsføring av P4 mindre viktig?
- Selv om vi nå kommer til å organisere markedsarbeidet vårt på en annen måte, blant annet ved å trekke på konsernfunksjoner, kan jeg forsikre om at både P4 og alle da andre radiokanalene våre kommer til å være godt synlige i markedet også i fremtiden, sier Andresen. 
Førli var en av åtte faste ledere i P4 og lenge den eneste kvinnen i P4s ledergruppe. Kvinneandelen i P4-ledelsen opprettholdes imidlertid, ettersom nyhetssjef André Winje Arntzen er blitt erstattet midlertidig av fungerende nyhetsredaktør Marte Svarva. Arntzen sluttet i september til fordel for en ny stilling i Sparebank 1 Gudbrandsdal.
- Når det gjelder kvinneandelen i ledergruppen, så er det ikke vanskelig å være enig i at den ikke er god nok. På dette feltet må vi bare erkjenne at vi ikke har gjort en god nok jobb. Vårt klare mål er å rekruttere flere kvinner til toppledelsen, sier Andresen. 
En rekke direktører og ledere har den siste tiden sluttet i det nordiske tv- og radiokonsernet Nordic Entertainment Group (Nent) som en følge av en kraftig nedbemanning i tv-selskapet, men også «en overtallighet» i radiokanalen P4.
P4-sjef Kenneth Andresen er i dag den Nent-ansatt med størst myndighet i sin nye rolle som Beat Officer Manager i Norge.

        Les mer: 
        
          Nent-topper i kø ut døra: - Forstår at det kreves radikale grep
        
      
