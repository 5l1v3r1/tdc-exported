
# Καθ' οδόν τα πρώτα πρόστιμα για το ΚΤΕΟ - Έτοιμο το σύστημα να κάνει διασταυρώσεις

Published at: **2019-11-06T12:05:00+00:00**

Author: ****

Original: [enikos.gr](http://www.enikos.gr/economy/682617/kath-odon-ta-prota-prostima-gia-to-kteo-etoimo-to-systima-na-kane)

Καθ' οδόν φαίνεται να είναι τα πρώτα πρόστιμα για ΚΤΕΟ. Πληροφορίες αναφέρουν ότι επίκεινται βαριές καμπάνες για όσους ιδιοκτήτες δεν έχουν περάσει τα οχήματά τους από ΚΤΕΟ καθώς όπως λένε το σύστημα είναι έτοιμο να κάνει διασταυρώσεις, να εντοπίσει τους παραβάτες και να επιβάλει πρόστιμα.
Ο εντοπισμός των οχημάτων θα γίνει μέσω ηλεκτρονικής διασταύρωσης της βάσης δεδομένων των οχημάτων που έχουν περάσει ΚΤΕΟ, η οποία υπάρχει στο υπουργείο Μεταφορών και της βάσης του υπουργείου Οικονομικών, στην οποία είναι καταγεγραμμένα όλα τα οχήματα. Θα πρέπει πάντως να σημειωθεί ότι η διαδικασία ηλεκτρονικής διασταύρωσης των οχημάτων προβλέπεται από το 2015, χωρίς όμως έως σήμερα να καταστεί εφικτή η εφαρμογή της.
Έως το τέλος της επόμενης εβδομάδας αναμένεται να έχουν ολοκληρωθεί όλες οι διορθώσεις στο μηχανογραφικό σύστημα του υπουργείου Μεταφορών προκειμένου να γίνουν οι ηλεκτρονικές διασταυρώσεις. Ποιο είναι το ύψος των προστίμων; Οι κάτοχοι των οχημάτων που δεν τα έχουν περάσει από έλεγχο θα επιβαρυνθούν από την εφορία με πρόστιμο 150 ευρώ που θα βρουν στο Taxisnet ως οφειλή. Επίσης, θα κληθούν να πληρώσουν και τέλος εκπρόθεσμου ελέγχου που κυμαίνεται από 16 έως 65 ευρώ όταν περάσουν από τεχνικό έλεγχο. Αυτή τη στιγμή εκτιμάται ότι περισσότερα από 1 εκατ. οχήματα δεν έχουν περάσει από ΚΤΕΟ.
Με πληροφορίες από εφημερίδα "Δημοκρατία"
