
# Viac ako polovica Slovákov nesúhlasí so zavedením 50-dňového moratória

Published at: **2019-11-01T14:05:00+00:00**

Author: **https://www.facebook.com/Aktuality.sk, Aktuality.sk**

Original: [Aktuality.sk](https://www.aktuality.sk/clanok/737527/viac-ako-polovica-slovakov-nesuhlasi-so-zavedenim-50-dnoveho-moratoria/)

S predĺžením moratória nesúhlasia najmä voliči opozičných strán.
Takmer šesť z desiatich Slovákov (59,4 percenta) nesúhlasí so zavedením moratória v dĺžke 50 dní pred konaním volieb. Vyplýva to z prieskumu agentúry Focus. Výberovú vzorku tvorilo 1000 respondentov. TASR o tom v piatok informoval sociológ a riaditeľ agentúry Focus Martin Slosiarik.
Ako z výsledkov vyplýva, 40,3 percenta opýtaných určite nesúhlasí a 19,1 percenta skôr nesúhlasí s tým, aby nebolo možné v médiách zverejňovať prieskumy preferencií politických strán, a to 50 dní pred samotnými voľbami.
Nadpriemerný podiel respondentov, ktorí nesúhlasia so zavedením 50-dňového moratória, je medzi voličmi strany Za ľudí (85 percent), koalície PS-Spolu (84 percent), SaS (83 percent), OĽaNO (74 percent), KDH (72 percent) a Most-Híd (71 percent).
S opačným názorom, teda že 50-dňové moratórium by malo byť zavedené, súhlasí približne tretina respondentov (35,6 percenta). Pritom 17,8 percenta rozhodne súhlasí a 17,8 percenta skôr súhlasí s takýmto návrhom.
Z prieskumu tiež vyplýva, že nadpriemerný podiel respondentov, ktorí súhlasia so zavedením 50-dňového moratória, je medzi voličmi SNS (64 percenta), Smer-SD (53 percent) a ĽSNS (53 percent).
Prieskum verejnej mienky sa uskutočnil v dňoch od 23. októbra do 28. októbra.
Ak sa Vám článok páčil, podporte nás.Slobodné médiá a nezávislá žurnalistika existujú aj vďaka Vám. Chcem podporiť ČÍTAJTE VIAC O TÉME: Prieskumy verejnej mienky
