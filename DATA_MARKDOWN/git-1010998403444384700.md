
# Шампионската лига може да има своя първи осминафиналист днес

Published at: **2019-11-05T08:22:00+00:00**

Author: ****

Original: [bTV Новините](https://btvnovinite.bg/sport/shampionskata-liga-mozhe-da-ima-svoja-parvi-osminafinalist-dnes.html)

Малко по малко възелът в груповата фаза на Шампионската лига се разплита. След 3 мача в част от четворките нещата са ясни, в други пък продължава да няма изявен фаворит. Само че елиминациите чукат на вратата и участниците в тях скоро трябва да станат ясни. А защо не още днес?
"Наполи" има шанс предсрочно да си осигури място на осминафиналите. Италианският гранд е със 7 точки в актива си и днес ще се изправи срещу "Залцбург". Не е достатъчно обаче Карло Анчелоти и футболистите му да извоюват победа пред сърцатите си фенове. При нови 3 точки в актива им, ще им трябва "помощ от неприятел", а именно "Ливърпул".
Мърсисайдци могат да подпечатат визите на "Наполи" за следващата фаза, ако загубят от "Генк". Едва ли такъв е планът на Юрген Клоп. По-скоро германският специалист ще се стреми към нов разгром, като този с 4:1 в предишния кръг в Белгия.
В групата на "Барселона" ситуацията не е по-малко сложна. Каталунците приемат "Славия" Прага днес. Те няма да могат да разчитат на Луис Суарес, който е с контузия, но Лионел Меси и Гризман със сигурност ще искат да увеличат головата си сметка. 
Но това не е най-интересният мач от групата! "Борусия" Дортмунд приема "Интер" в голямото дерби на вечерта. Италианците спечелиха с 2:0 в предишния кръг у дома и сега двата отбора са с равен брой точки - 4. Тук не става въпрос за предварително класиране за елиминациите, а за това кой ще тормози "Барса" и победителят днес със сигурност ще има по-голям шанс да свали каталунците от първото място.
Спор за първото място в групата си ще водят и "Зенит" и "Лайпциг", но с мисъл за представянето на "Олимпик" Лион в мача срещу "Бенфика".
Сблъсъкът "Челси" - "Аякс" ще привлече вниманието на феновете. И двата отбора са с пълен актив от точки, а в предишния кръг "сините" от Лондон победиха с 1:0 като гост. Мениджърът на "Челси" Франк Лампард се нуждаеше от тази победа, за да придобие увереност в първия си сезон начело на тима. В "Аякс" обаче копнеят за реванш и "най-сладко" ще е, ако той дойде на "Стамфорд Бридж". 
"Лил" и "Валенсия" не са се отказали и победителят днес ще запази шансовете си да продължи напред в Шампионската лига.
