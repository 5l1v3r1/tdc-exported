
# ΣΥΡΙΖΑ για το θέμα των τραπεζικών χρεώσεων: Ακριβή στα πίτουρα και φθηνή στο αλεύρι η ΝΔ

Published at: **2019-11-02T20:46:00+00:00**

Author: ****

Original: [enikos.gr](http://www.enikos.gr/politics/681834/syriza-gia-to-thema-ton-trapezikon-chreoseon-akrivi-sta-pitoura-k)

Δηλώσεις έκαναν ο τομεάρχης Οικονομίας της Κ.Ο. του ΣΥΡΙΖΑ, Νίκος Παππάς και ο αναπληρωτής τομεάρχης, Γιώργος Τσίπρας για το θέμα των τραπεζικών χρεώσεων.
Αναλυτικά αναφέρουν τα εξής:
"Το επικοινωνιακό σόου της Ν.Δ. με τη δήθεν επιθετική διαπραγμάτευση Μητσοτάκη-τραπεζών ώστε να μειωθούν οι υπέρογκες τραπεζικές χρεώσεις, κρύβει την πραγματική ατζέντα συζήτησης των δύο πλευρών.
Ν.Δ. και τραπεζίτες απλώνουν πέπλο συσκότισης γύρω από:
·Το σχέδιο Ηρακλής που μεταφέρει 9 δισ. ευρώ από το «απόθεμα» του λαού στις τράπεζες για να μειωθούν τα κόκκινα δάνεια.
·Τη νομοθέτηση ασυλίας για τραπεζικά στελέχη που χορηγούσαν «θαλασσοδάνεια» σε συγκεκριμένους αποδέκτες.
·Το νέο πτωχευτικό δίκαιο ιδιωτών και επιχειρήσεων και
·Τις εγκρίσεις καταπτώσεων εγγυήσεων του δημοσίου ύψους 3,5 δισ. ευρώ.
Οι τράπεζες οφείλουν να αποκαταστήσουν την οργανική τους κερδοφορία χωρίς επιβαρύνσεις σε προϊόντα ευρείας κατανάλωσης, όπως οι κάρτες, ειδικά όταν -λόγω των ψηφιακών συναλλαγών- έχουν μειώσει κατά πολύ τα λειτουργικά τους κόστη.
Η Ν.Δ. να πάψει να εμπαίζει την κοινωνία. Για μια ακόμα φορά, αποδεικνύεται ακριβή στα πίτουρα και φθηνή στ' αλεύρι".
