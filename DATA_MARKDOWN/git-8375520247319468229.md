
# Офіс президента передав Меджлісу розсекречені документи про депортацію кримських татар

Published at: **2019-11-01T05:35:30+00:00**

Author: ****

Original: [ГЛАВКОМ](https://glavcom.ua/country/society/ofis-prezidenta-peredav-medzhlisu-rozsekrecheni-dokumenti-pro-deportaciyu-krimskih-tatar-636880.html)

Офіс президента України передав Меджлісу кримськотатарського народу розсекречені документи НКВС Радянського Союзу про депортацію кримських татар у 1944 році.
Про це повідомили у пресслужбі Офісу президента.
«Місяць тому під час експертизи, яку проводив Київський інститут судових експертиз, ми отримали інформацію та підтверджувальні документи, які стосуються примусової депортації кримських татар, тих знущань і геноциду, який був вчинений радянським режимом», — сказав заступник голови Офісу президента Андрій Смірнов на зустрічі з головою Меджлісу Рефатом Чубаровим.
За словами Смірнова, це перший етап оприлюднення розсекречених документів, пов’язаних з геноцидом кримськотатарського народу.
«Це жахлива історія про те, як люди по 28 діб їхали без води і без їжі, про жахливі умови праці. Це факти про те, яка кількість людей за певний проміжок часу була просто вбита. Умови проживання взагалі важко назвати людськими — люди спали у вагонах, на сирій землі, дуже часто страждали на важкі захворювання й помирали», — розповів заступник глави Офісу.
Смірнов запевнив, що робота по розшуку документів щодо депортації продовжиться. Також він запропонував представникам Меджлісу створити спільну робочу групу «з метою встановлення історичної справедливості в цьому питанні».
«Ці документи — донесення відділів НКВС СРСР. Не вперше ми отримуємо розсекречені документи з архівів України, з інших закладів. Для нас це дуже важливо, оскільки Верховна Рада ухвалила постанову, якою визнала насильницьку депортацію кримськотатарського народу геноцидом», — заявив зі свого боку Чубаров.
