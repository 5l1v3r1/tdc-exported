
# FOTO: Še en bankomat na udaru, silovita eksplozija zbudila Škofjote

Published at: **2019-11-06T08:39:28+00:00**

Author: **Danijel Cek**

Original: [Primorske novice](https://www.primorske.si/kronika/razstrelili-bankomat-na-skofijah)


        Neznanci so ponoči na Škofijah razstrelili bankomat in pobegnili. Policisti so obvestilo o tem prejeli zgodaj zjutraj, ob 4.30.
      
ŠKOFIJE > Kot so nam povedali krajani, je bilo ob 4.30 slišati silovito eksplozijo, ki je zbudila vse stanovalce kompleksa nad pošto in poslovnimi prostori ob cerkvi v središču Škofij.
Številni so takoj stekli k oknom, da bi videli, kaj se je zgodilo. Nekateri so videli večji temnejši avto, ki je odpeljal po dovozni poti mimo cerkve. Opazili so tudi moškega, ki je stekel proti avtu. V rokah je poleg nočne svetilke držal še nekaj. Usedel se je v avto, ki je nato na glavni cesti zavil levo proti meji z Italijo.
Tokratna eksplozija je bila za razliko od tistih sredi oktobra v Črničah in junija v Senožečah zelo natančno odmerjena, saj ni hudo razdejala okoliških objektov, temveč le bankomat in pisarno zavarovalnice Triglav ob njem.
Koliko denarja so storilci odnesli, še ni znano. Policisti in kriminalisti intenzivno zbirajo informacije in opravljajo ogled kraja. Vse, ki bi v povezavi z dogodkom kaj videli, slišali ali opazili sumljiva vozila in osebe, prosijo, da to čim prej sporočijo na 113 ali na anonimni telefon policije 080 1200.
