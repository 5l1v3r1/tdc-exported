
# Коли у Вінниці запустять е-квиток у громадському транспорті

Published at: **2019-11-01T09:26:31+00:00**

Author: ****

Original: [ГЛАВКОМ](https://glavcom.ua/vinnytsia/publications/koli-u-vinnici-zapustyat-e-kvitok-u-gromadskomu-transporti-636946.html)


        У Вінниці до кінця року планують запровадити оплату проїзду у громадському транспорті за допомогою електронного квитка. Повноцінний запуск системи декілька разів відкладали через певні технічні недоліки, які потребували налагодження. Востаннє у «Вінницякартсервіс» повідомляли, що система мала б запрацювати у жовтні. 
      
Ми звернулись до підприємства, щоб дізнатись, чи вдалось вирішити усі проблемні питання, скільки вінничан вже отримали свої картки та на якому етапі впровадження системи загалом.
Фахівець із маркетингу «Вінницякартсервіс» прокоментувала, що з початку жовтня видали 7,5 тисяч пільгових карток з приблизно 50 тисяч замовлених. Щотижня на підприємстві отримують нові партії карток і вже з листопада обіцяють розпочати видачу не лише для пільговиків, а загальних для всіх вінничан, учнівських та студентських. Відповідно, також розраховують на те, що останні налагодження триватимуть недовго і вже наступного місяця система запрацює повноцінно.
«Зараз завершальні тестування у трамваях і плануємо найближчим часом оголосити про запуск системи. Крім того, рекомендуємо пільговикам та пенсіонерам, які вже отримали свої картки, що вони можуть (і це потрібно) реєструвати проїзд у трамваях», – розповіла Вероніка Савчук.
Поки що розрахунок за допомогою банківських карток через встановлені валідатори неможливий, але планують наступного тижня вже надати містянам й такий варіант оплати за проїзд. Щоправда, спершу в тестовому режимі.
«Так, ми розпочали тестування системи в трамваях. Частково в тролейбусах, там де-не-де увімкнені валідатори. Але проблема виникла з тим, що ми переводили систему із тестового програмного забезпечення на постійне і під час цього переходу трапляються збої.
Ми не можемо собі дозволити оголосити про запуск системи навіть на трамваях, якщо, наприклад, людина зайде у транспорт, хоче оплатити, бо почула, що вже можна, а на третіх дверях чомусь не працює валідатор. Тому ми допрацьовуємо всі нюанси, щоб знівелювати такі ситуації і повністю налаштувати систему на той лад, в якому вона повинна працювати без збоїв.
До речі, валідатори також вже почали встановлювати у маршрутних таксі. Наразі ними обладнано вже 20 одиниць транспорту».
Як повідомлялось раніше, за проїзд у транспорті можна буде заплатити наступними способами:
До речі, оформити картку можна на сайті підприємства тут. Влітку у Вінницькій міській раді ухвалили тарифи на Муніципальну картку вінничанина для оплати проїзду в міському громадському транспорті. Персоніфікована та неперсоніфікована Муніципальні картки вінничанина коштуватимуть 60 гривень.
Вартість персоніфікованих карток, які будуть виготовлятись миттєво у центрі обслуговування, складатиме 120 гривень. Варто зазначити, що це вартість лише самої картки, а для оплати проїзду її необхідно буде ще поповнити.
