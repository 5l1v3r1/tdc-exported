
# Για ξέπλυμα χρήματος ελέγχονται 1.333 μεγαλοοφειλέτες του Δημοσίου

Published at: ****

Author: ****

Original: [CNN.gr](https://www.cnn.gr/oikonomia/story/196369/gia-xeplyma-xrimatos-elegxontai-1-333-megaloofeiletes-toy-dimosioy)

Θανάσης Κουκάκης, CNN Greece 09:54 , 06 November 2019
Σημειώνεται πως φυσικά πρόσωπα και επιχειρήσεις που έχουν καθυστερήσει να πληρώσουν ποσά φόρων άνω των 50.000 ευρώ για περισσότερους από τέσσερις μήνες μετά την ημερομηνία λήξης των προβλεπόμενων προθεσμιών, βρίσκονται αντιμέτωπα με μηνυτήριες αναφορές από τις αρμόδιες ΔΟΥ για το αδίκημα της μη καταβολής χρεών προς το Δημόσιο.
Εκτός από τις ποινικές διώξεις για τη μη πληρωμή των οφειλών τους στο Δημόσιο, πολλοί εξ αυτών κατηγορούνται και για το αδίκημα της νομιμοποίησης εσόδων από παράνομες δραστηριότητες, δηλαδή ξέπλυμα «μαύρου» χρήματος.
Αυτό διότι σύμφωνα με την ισχύουσα νομοθεσία (Ν.4557/2018), οι ΔΟΥ, τα Ελεγκτικά Κέντρα και το ΣΔΟΕ κάθε φορά που διαπιστώνουν φορολογικά αδικήματα που διώκονται ποινικά υποχρεούνται να υποβάλλουν αναφορές προς την Αρχή Καταπολέμησης της Νομιμοποίησης Εσόδων από Εγκληματικές Δραστηριότητες προκειμένου οι κατηγορούμενοι να ελέγχονται και για το εάν διέπραξαν το αδίκημα του ξεπλύματος «μαύρου» χρήματος.
Στο πρώτο 9μηνο του 2019 αντιμέτωποι με αυτή τη δυσμενή κατάσταση βρέθηκαν 1.333  φορολογούμενοι, που είχαν συνολικά ληξιπρόθεσμα χρέη προς το Δημόσιο ύψους 1,785 δισ. ευρώ.
Στο πρώτο 9μηνο του 2019 η Ανεξάρτητη Αρχή Δημοσίων Εσόδων έλαβε από την Αρχή Καταπολέμησης της Νομιμοποίησης Εσόδων από Εγκληματικές Δραστηριότητες 314 έγγραφα παροχής πληροφοριών, τα οποία αφορούσαν σε 895 εμπλεκόμενα πρόσωπα. Στη βάση των πληροφοριών αυτών άνοιξαν 441 υποθέσεις εκ των οποίων οριστικοποιήθηκαν οι 202. Βεβαιώθηκαν ποσά 35,4 εκατ. ευρώ και εισπράχτηκαν 1,2 εκατ. ευρώ.

        Διαβάστε επίσης
      
