
# Трудна и вяла победа класира Байерн за 1/8-финалите в Шампионска лига

Published at: **2019-11-06T21:47:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/championsleague/trudna-i-vqla-pobeda-klasira-bajern-za-18-finalite-v-shampionska-liga-1403701.html)

Байерн Мюнхен постигна мъчна победа в дебюта на новия си треньор Ханзи Флик - срещу Олимпиакос в Шампионска лига. На своя "Алианц Арена" "баварците" не изиграха силен двубой, но стигнаха до успеха с попадение на Роберт Левандовски в 69-ата минута. Това бе четвърта поредна победа за германците и тя класира тима на осминафиналите на турнира. Олимпиакос е последен в групата със само 1 спечелена точка.
Най-добрият момент в мача дойде в 34-ата минута, когато Кингсли Коман направи рейд и шутира, но стражът на гърците Жозе Са реагира блестящо. Малко след това той се справи и след удар на Томас Мюлер в очертанията на вратата. Байерн можеше да открие резултата в края на първата част, когато Бенжамен Павар скочи да засече центриране от корнер с глава, но нацели дясната греда.
През втората част домакините малко вдигнаха нивото, но не достатъчно, за да зарадват привържениците си. В 60' Жозе Са направи второ решително спасяване след нов изстрел на Коман. Девет минути по-късно обаче Левандовски спаси своя тим, отбелязвайки след центриране отдясно на Коман. Полският нападател засече с десния крак в движение и вкара топката в мрежата на гръцкия тим.
Малко след това Кингсли Коман можеше да удвои преднината на "баварците", след като засече подаване на Гнабри току пред голлинията, но не успя да насочи топката. Все пак, Байерн успя да вкара втори гол и да подпечата победата си. Това се случи в 89-ата минута, като точен бе току-що влезлият в игра Иван Перишич. Той се възползва от грешка в защита на съперника.
