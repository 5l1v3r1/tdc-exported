
# ΛΑΡΚΟ: Εργάτης νεκρός από έκρηξη

Published at: **2019-11-06T09:22:40+00:00**

Author: **euronews **

Original: [euronews](https://gr.euronews.com/2019/11/06/ergatiko-dystichima-larko)

Την ζωή του έχασε ένας 55χρονος εργάτης, πατέρας τριών παιδιών, μετά από έκρηξη στην αίθουσα χαλυβουργίας της νικελοβιομηχανίας ΛΑΡΚΟ στην Λάρυμνα Φθιώτιδας.
Όπως αναφέρει το LamiaReport επρόκειτο για πολύπειρο εργάτη χρόνια στη ΛΑΡΚΟ που εκτελούσε κανονικά την εργασία του στο Τμήμα όταν συνέβη η έκρηξη.
Σοκαρισμένος ο Πρόεδρος του Συνδικάτου Μετάλλου, Παναγιώτης Πολίτης, βλέποντας δίπλα του έναν ακόμη εργάτη να χάνει τη ζωή του την ώρα της δουλειάς, μπόρεσε να πει μόνο ότι «δεν πάει άλλο…».
Το Συνδικάτο Μετάλλου μόλις μία μέρα πριν, είχε προχωρήσει σε βαρυσήμαντη καταγγελία για παραλίγο ομαδικό δυστύχημα στην αίθουσα των ηλεκτροκαμίνων στο ίδιο εργοστάσιο της ΛΑΡΚΟ στη Λάρυμνα.
Ο υπουργός Περιβάλλοντος και Ενέργειας, Κωστής Χατζηδάκης, με ανάρτησή του στο Twitter δεσμεύεται για την διερεύνηση του τραγικού συμβάντος και την απόδοση ευθυνών.
