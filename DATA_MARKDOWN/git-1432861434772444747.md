
# В Англия е Ливърпул, но кой в Първа лига е царят на обратите?

Published at: **2019-11-05T15:40:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/bgfootballother/v-angliq-e-livyrpul-no-koj-v-pyrva-liga-e-carqt-na-obratite-1403179.html)

През миналия уикенд Ливърпул показа своята готовност за шампионската титла в Англия, след като обърна Астън Вила и победи след 2 гола в последните минути на мача. Оказа се, че през сезона дотук мърсисайдци са спечелили 6 от 7-те двубои, в които са губили в резултата. В седмия са завършили наравно.
Това предизвика любопитство да разберем кой отбор у нас е царят на обратите. Или по-скоро кой елитен тим в Първа лига е спечелил най-много точки, след като е бил в губеща позиция в мача. Оказа се, че това е новакът Арда (Кърджали). Кърджалии са губели в 7 мача досега, но в края са спечелили 10 точки. Става дума за 3 победи и 1 равенство.
На второ място е шампионът Лудогорец, който е губел в резултата в 3 мача, а е спечелил в тях 7 точки - 2 победи и 1 реми. Трети е Локомотив (Пловдив) - в 4 мача, в които е изоставал, пловдивският гранд е взел 6 точки - 2 победи и 2 загуби.
Топ 5 допълват Ботев (Враца) и ЦСКА. Врачани са изоставали досега в 10 мача, в които са завоювали 5 точки. Става дума за 1 победа и 2 равенства. ЦСКА е бил губещият тим в 5 мача, в които в крайна сметка е спечелил 4 точки - 1 победа и 1 равенство.
Отборите, които не са спечелили нищо, след като съперникът им е повел, са 4 в Първа лига. Това са Левски, Берое, Царско село и Витоша. Статистиката е направена преди началото на 15-ия кръг. А кой мач от родното първенство е разследван от УЕФА вижте в този материал. 
