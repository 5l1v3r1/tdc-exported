
# Za strokovnega direktorja izolske bolnišnice en kandidat

Published at: **2019-11-07T15:26:59+00:00**

Author: **STA**

Original: [Primorske novice](https://www.primorske.si/primorska/istra/za-strokovnega-direktorja-izolske-bolnisnice-en-ka)


        Splošna bolnišnica Izola (SBI) je v postopku razpisa za strokovnega direktorja zavoda, ki ga je objavila 4. oktobra, prejela prijavo enega kandidata. Končno besedo bo sicer imel svet zavoda, ki bo o imenovanju strokovnega direktorja odločal predvidoma pred koncem letošnjega leta, so za STA pojasnili v SBI.
      
IZOLA > Strokovnega direktorja namreč imenuje svet zavoda na predlog direktorja bolnišnice in po predhodnem mnenju strokovnega sveta, so še navedli v bolnišnici.
Skladno z razpisom so se lahko za strokovnega direktorja prijavili kandidati z univerzitetno izobrazbo medicinske smeri, opravljeno specializacijo s področja dejavnosti zavoda in najmanj petimi leti delovnih izkušenj na delovnem mestu zdravnika specialista.
Poleg znanja slovenskega jezika je od kandidata pričakovano tudi znanje italijanščine in enega izmed svetovnih jezikov.
Pogodbo o zaposlitvi bodo z izbranim kandidatom oz. kandidatko sklenili za določen čas štirih let. Strokovni direktor bo v času sanacije bolnišnice Izola tudi član sanacijske uprave.
Funkcijo strokovnega direktorja SBI kot vršilec dolžnosti trenutno opravlja Dušan Deisinger.
