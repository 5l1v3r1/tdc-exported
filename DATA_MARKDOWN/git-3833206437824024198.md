
# Демократична България с много остра позиция срещу назначаването на Каназирева

Published at: **2019-11-06T14:54:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Demokratichna-Bulgariya-s-mnogo-ostra-poziciya-sreshtu-naznachavaneto-na-Kanazireva-911692)

Позиция на "Демократична България":
"Днес 06.11.2019г. по медиите бе разпространена информация, че Дани Каназирева от "Съюз за Пловдив“ е назначена за областен управител на област Пловдив с решение на Министерски съвет от същата сутрин.
Пак от медиите разбираме, че Дани Каназирева е потвърдила информацията за назначението си и отговаря, че след разговори със Здравко Димитров ще реши дали съветниците от нейната група да подкрепят и да се присъединят към групата на ГЕРБ.
За нас стои като водещ въпросът за доверието на пловдивчани и дадените обещания. Как и по какъв начин опозиционното поведение на Дани Каназирева в продължение на години намира своя пристан в назначение на правителството като служител на премиера? Как Дани Каназирева ще осъществява контрол върху работата на общински съвет, при условие че е назначена от партийния шеф на кмета на Пловдив? Приемането на поста областен управител е предателство спрямо гласоподавателите, които са дали своя глас за коректив на властта и опозиционно поведение.
Историята на Дани Каназирева в местната политика, разказана накратко – с начало в ГЕРБ, през обвинения за прокарване влиянието на Георги Гергов, основаването на собствената й партия, гравитация около други субекти, и накрая пак ГЕРБ.
От друга страна, съвсем прясна е и безобразната манипулация на екзитполовете в изборния ден
Ние считаме, че тази договорка на тъмно се е случила още преди изборната кампания, като най-големият аргумент за това е, че Съюз за Пловдив не отправиха в хода на кампанията нито едно послание по отношение на спечелилия кандидат в Пловдив и разиграха театъра с екзитполовете, който обслужи управляващите.
Ние като граждани и политическа формация, които стоим зад искания за откритост и почтеност, сме отвратени от арогантността на поредните договорки на постове на тъмно: 
Договорки, за които обществото разбира, след като същите вече са факт – на сайта на МС до следобедните часове нямаше публикуван дневен ред за заседание за 06.11.2019г., а според отразеното в медиитеназначаването на областен управител не е било включено в него; 
Договорки още преди изборната кампания за постове срещу безпринципна подкрепа – предателство спрямо гласоподавателите; 
Договорки в ущърб на пловдивчани, завършващи с назначаването на компрометиран човек с неприключили проверки в прокуратурата на отговорен пост - едноличен орган на изпълнителната власт, в чиито правомощия е опазването на държавната собственост на територията на областта, контролирането на законосъобразността на актовете на общински съвет и кмет и много други.
Подобно назначение е поредната заигравка с нервите и прага на търпимост на гражданите, водещо до апатия и липса на доверие във всички политически субекти на терен.
Категорично заставаме зад позицията, че назначаването на Дани Каназирева за областен управител е политическа договорка, която се е случила зад гърба на пловдивчани още преди началото на изборната кампания. Това е двойно предателство спрямо пловдивчани, тъй като освен удовлетворяването на лични конюнктурни амбиции, групата на Съюз за Пловдив в общински съвет ще бъде патерица на ГЕРБ, което е в противовес с дадените обещания на пловдивчани.
Призоваваме Министерски съвет да преосмисли решението си и да отстрани Дани Каназирева от поста Областен управител на област Пловдив.От днес насетне е ясно, че Демократична България е единственият глас за прозрачно и ефективно управление на общите ни пари в пловдивски общински съвет, тъй като всички представители в него са част от управляващото държавата мнозинство – ГЕРБ; БСП като сиамски близнак на ГЕРБ; ВМРО като официален партньор и "Съюз за Пловдив" чрез правителственото назначение на Дани Каназирева за ушите и очите на Бойко Борисов в Пловдив".
