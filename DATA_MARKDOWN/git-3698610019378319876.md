
# Вбивство Гандзюк: Німеччина, Британія і Франція вимагають вироків замовникам

Published at: **2019-11-04T14:59:00+00:00**

Author: ****

Original: [DT.ua](https://dt.ua/UKRAINE/vbivstvo-gandzyuk-nimechchina-britaniya-i-franciya-vimagayut-virokiv-zamovnikam-328426_.html)

Велика Британія, Німеччина та Франція  закликають українську владу провести належне розслідування та покарати вбивць громадської активістки, радниці мера Херсона Катерини Гандзюк.
"Рік тому правозахисниця Катерина Гандзюк померла після того, як її облили кислотою. Щиро співчуваю її родині та сподіваюся, що злочинці будуть притягнуті до відповідальності якомога швидше. Ще одна страшна історія насильства проти жінки, яка боролася з корупцією", - пише у Twitter британський посол Мелінда Сіммонс.
На вирок не лише виконавцям, а й організаторам та замовникам нападу активістку чекають Париж і Берлін - відповідні повідомлення з'явились на сторінках посольств у Twitter.
"Рік тому громадська активістка Катерина Гандзюк стала жертвою нападу - її умисно облили кислотою і вона загинула внаслідок отриманих травм. Ми віддаємо шану її пам'яті. Як і її близькі та родина, ми чекаємо на суд і вирок замовникам цього огидного злочину", - йдеться у повідомленнях.
Напередодні Служба безпеки України провела круглий стіл із журналістами та активістами, під час якого розповіла про перебіг розслідування вбивства Катерини Гандзюк. За рік розслідування реальні терміни отримали лише виконавці злочину, організатори та замовники  залишаються на волі.
Сьогодні по всій країні відбудуться акції пам'яті "Рік без Каті". У Києві учасники акції прийдуть до Офісу президента на Банковій, президента Володимира Зеленського запрошують взяти участь та запалити свічку.
Катерина Гандзюк померла 4 листопада 2018 року в київській лікарні. Офіційна причина смерті: поліорганна недостатність і хімічні опіки 39% тіла внаслідок нападу з використанням хімічної речовини (сірчаної кислоти). 31 липня на неї вилили літр сірчаної кислоти.
Докладніше читайте в матеріалі Інни Ведерникової "Віктор Гандзюк. Смерть, задвинута в стіл президента" у тижневику "Дзеркало тижня. Україна".
