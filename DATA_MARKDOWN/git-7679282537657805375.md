
# प्रदर्शनकारी पुलिसकर्मियों से बोले कमिश्नर- पूरी निष्पक्षता से होगी कार्रवाई

Published at: **2019-11-05T09:05:45+00:00**

Author: **नई दिल्ली | प्रमुख संवाददाता**

Original: [https://www.livehindustan.com](https://www.livehindustan.com/ncr/story-delhi-police-commissioner-amulya-patnaik-ne-policewalon-se-kaha-nispakshta-se-hogi-karrvayi-2832792.html)

तीस हजारी कोर्ट परिसर में पार्किंग को लेकर वकीलों और दिल्ली पुलिस कर्मियों के बीच हुआ विवाद थमने का नाम नहीं ले रहा है। अब बौखलाए पुलिसकर्मियों ने भी वकीलों के व्यवहार के खिलाफ मंगलवार को मुख्यालय के बाहर प्रदर्शन कर इस मामले में कार्रवाई की मांग की है। पुलिसकर्मियों के प्रदर्शन के बाद यह मामला अब बड़ा रूप ले चुका है। संभवत: पुलिसकर्मियों द्वारा अपने ही मुख्यालय पर प्रदर्शन करने का यह पहला मामला है। 

        क्या कहा कमिश्नर ने?
      
उधर, प्रदर्शन कर रहे जवानों से दिल्ली पुलिस के कमिश्नर अमूल्य पटनायक ने बात की और उनसे वापस अपनी ड्यूटी पर लौटने की अपील की। उन्होंने कहा कि यह हमारे लिए परीक्षा की घड़ी है। दिल्ली पुलिस के कमिश्नर ने कहा कि दिल्ली पुलिस के साथियो, मैं आपसे अपील करता हूं कि शांति बनाए रखें। वैसे मुझे पूरा विश्वास है कि आप शांति बनाए रखेंगे, यह दिल्ली पुलिस के लिए परीक्षा की घड़ी है। दिल्ली पुलिस अक्सर चुनौतियों से अच्छे तरह से निपटती रही है। कई तरह की परिस्थितियां सामने आई हैं, लेकिन हमने उसे अच्छी तरह से संभाला है। उन्होंने कहा कि इस स्थिति को हम परीक्षा की तरह मानें और हमें जो जिम्मेदारी दी गई है, उसका पूरी जिम्मेदारी के साथ निर्वाह करें। कानून को हम संभालें और कानून के रखवाले की तरह बर्ताव रखें। मुझे पूरी उम्मीद है कि हम इस स्थिति को सही तरह से निपटाएंगे।
