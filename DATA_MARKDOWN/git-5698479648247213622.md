
# حمله با نارنجک در کشمیر یک کشته و ۳۴ زخمی برجای گذاشت

Published at: **2019-11-04T14:33:04+00:00**

Author: **یورونیوز فارسی **

Original: [euronews](https://farsi.euronews.com/2019/11/04/one-dead-34-injured-in-grenade-attack-in-kashmir-s-srinagar-sources)

مقامات هندی اعلام کردند بر اثر حمله با نارنجک در شهر سرینگر که یکی از شهرهای اصلی کشمیر محسوب می‌شود یک نفر جان خود را از دست داد و دست‌کم ۳۴ نفر دیگر زخمی شدند.
این اتفاق روز دوشنبه ظهر به وقت محلی در خیابان «هاری سینگ های» در مرکز شهر سرینگر رخ داد. سه پلیس در بین مجروحان این حادثه هستند و حال یک نفر از مجروحان وخیم گزارش شده است.
پیش از این یکی از مقام‌های ارشد پلیس سرینگر در بیانیه‌ای اعلام کرده بود که در این در حادثه یک نفر کشته و ۱۴ نفر دیگر زخمی شده‌اند اما آمار جدید حکایت از افزایش زخمی‌ها دارد.
دور جدید تنش‌ها میان دو کشور همسایه پس از آن افزایش یافت که دهلی‌نو در تاریخ پنجم اوت برخی از اختیارات ویژه ایالت جامو و کشمیر را لغو کرد. از سوی دیگر، هند هفته گذشته طرح تقسیم ایالت جامو و کشمیر به دو منطقه فدرال با هدف کنترل و اداره مستقیم این مناطق توسط دهلی نو را نیز اجرایی کرد.
کشمیر از زمانی که پاکستان و هند در سال ۱۹۴۷ به استقلال رسیدند بین دو همسایه هسته‌ای موضوعی بحث برانگیز بوده است و از سه جنگی که بین این دو کشور رخ داده ، دو جنگ بر سر کنترل کشمیر بوده است.
