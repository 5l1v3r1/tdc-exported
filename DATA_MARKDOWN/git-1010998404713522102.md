
# Джокович не допусна изненада, покори Париж за пети път

Published at: **2019-11-03T18:14:00+00:00**

Author: ****

Original: [bTV Новините](https://btvnovinite.bg/sport/dzhokovich-ne-dopusna-iznenada-otnovo-pokori-parizh.html)

Новак Джокович спечели тенис турнира в Париж за пети път в своята кариера. Сърбинът записа категоричен успех с 2:0 сета (6:3, 6:4) над 20-годишния канадец Денис Шаповалов.
Финалът във френската столица продължи малко над един час. Шаповалов реализира 11 аса и бе изключително стабилен на първи сервис, но прекалено колеблив на втори.
Така Джокович си върна трофея в Париж, след като миналата година загуби от Карен Хачанов във финала. За Ноле титлата е под №34 от "Мастърс" турнири. По този начин Джокович се доближи само на един триумф от Рафаел Надал, който държи рекорда. Интересното е, че всичко през тази година сочеше към финал в Париж именно между Надал и Джокович, но испанецът се отказа от своя полуфинал поради контузия.
За Джокович трофеят е пети през 2019 г. Той спечели още Australian Open, "Мастърс" турнира в Мадрид, този в Токио и "Уимбълдън". Сърбинът се изравни с легендата Джон Макенроу по брой титли - 77. В това отношение води Джими Конърс със 109, следван от Роджър Федерер със 103, Иван Лендъл с 94 и Рафаел Надал, който има 84.
