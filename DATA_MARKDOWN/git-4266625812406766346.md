
# Погода на 5 листопада: В Україні сьогодні тепло, проте з дощами

Published at: **2019-11-05T08:11:00+00:00**

Author: ****

Original: [ZIK.UA](https://zik.ua/news/2019/11/05/pogoda_na_5_lystopada_v_ukraini_sogodni_teplo_prote_z_doshchamy_1683771)


        У вівторок, 5 листопада, погода в Україні буде теплою, але подекуди дощитиме.
      
Про це повідомляє Укргідрометцентр.
На сході і в центрі країни, а також в Закарпатській області пройдуть дощі. На сході вдень від +14 до +17, вночі від +6 до +8. У центральній частині вдень до +17, вночі температура повітря опуститься до +9...+11.
На півдні України дощі очікуються тільки в Херсонській і Запорізькій областях. В цілому в південних регіонах сьогодні вдень до +21, а вночі до +13. На заході потеплішає до +18, відносно тепло буде і вночі до +11. На півночі країни переважно сухо, вдень до +17.
У Києві синоптики прогнозують мінливу хмарність, опади у столиці не очікуються. Вдень температура коливатиметься від +15 до +17, вночі термометри будуть триматися в межах +9...+12. Вітер південно-західний, 5-10 м/с. Вночі можливий невеликий дощ.
За прогнозом синоптика Наталки Діденко найближче похолодання слід очікувати 7-го листопада, проте лише на Заході та Півночі України.
«5-го листопада через нашу територію проходитиме атмосферний фронт – посол одразу трьох циклонів Zend, Benedikt та Arne. Тому з ночі до ночі проходитимуть періодичні дощі: спочатку, вночі та вранці у західних та північних областях, далі аж до нашого Сходу. Завтра вдень дощі найбільш ймовірні вздовж смуги Суми-Полтава-Херсон, опади будуть коливатися ліворуч та праворуч від цієї ділянки. Також вдень дощі пройдуть на Закарпатті. На решті території України – без істотних опадів», – зазначила синоптик.
Нагадаємо, у понеділок, 4 листопада, у столиці зафіксували новий температурний рекорд.
