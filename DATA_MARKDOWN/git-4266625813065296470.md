
# В СБУ анонсували оприлюднення нових вагомих результатів у справі Гандзюк

Published at: **2019-11-03T14:47:00+00:00**

Author: ****

Original: [ZIK.UA](https://zik.ua/news/2019/11/03/sprava_gandzyuk_v_sbu_zayavyly_shcho_nayblyzhchym_chasom_suspilstvo_diznaietsya_1682631)


        Найближчим часом СБУ та Генпрокуратура поінформують суспільство про нові вагомі результати у справі Катерини Гандзюк.
      
Про це на зустрічі із активістами та представниками ЗМІ заявив керівник Головного слідчого управління Служби Богдан Тиводар, повідомляє пресслужба відомства.
«Кримінальне провадження про напад на Катерину Гандзюк передано до СБУ у листопаді 2018 року. Сьогодні головне для Служби притягнути до відповідальності замовників злочину, які мають понести справедливе покарання. Розслідування не зупиняється ні на мить, до нього залучені кращі фахівці СБУ та Генпрокуратури», – йдеться у повідомленні.
Зазначається, що вже винесено вирок п’ятьом особам: безпосередньому організатору злочину Сергію Торбіну та його співучасникам – Микиті Грабчуку, Володимиру Васяновичу, В’ячеславу Вишневському та Віктору Горбунову. Їм призначено покарання від трьох до шести з половиною років.
Крім того, розшук одного із ключових фігурантів справи, основного організатора нападу Олексія Лєвіна, проводиться у тісній взаємодії з Інтерполом, окремо залучені спецслужби деяких країн. Як було встановлено, ще 19 серпня 2018 року він виїхав за кордон. Розслідування замовних вбивств є одним із найскладніших у світовій практиці. «СБУ звертається до всіх небайдужих громадян повідомляти правоохоронним органам будь-яку інформацію, яка допоможе встановити його місцезнаходження», – зазначив очільник слідства.
У СБУ також додали, що всі розслідування, які ініціювала Катерина Гандзюк, будуть «жити» до повного їх завершення. У них будуть отримані додаткові матеріали для обвинувачення всіх осіб, причетних до нападу.
Також відзначається, що слідству відомо реальне коло осіб, які можуть бути причетні до замовлення. Голові Херсонської облради вже здійснено повідомлення про підозру. «Ми крок за кроком наближаємося до притягнення до кримінальної відповідальності всіх організаторів та замовників нападу на Катерину Гандзюк», – наголосив Богдан Тиводар.
Слідство у справі Гандзюк триває у межах п’яти кримінальних проваджень під процесуальним керівництвом Генпрокуратури. «Служба розглядає всі версії, які могли стати причиною нападу на Катерину, насамперед пов’язані з її звинуваченнями посадовців області у зловживаннях», – підкреслив керівник Головного слідчого управління СБУ.
Як повідомляється, 30 жовтня Генпрокуратура також визначила підслідність СБУ у кримінальному провадженні щодо службової недбалості працівників поліції під час досудового розслідування нападу на Катерину Гандзюк.
«Щоденна кропітка робота триває за всіма можливими напрямками, ми не пропускаємо жодну ниточку», – запевнив керівник Головного слідчого управління СБУ.
Нагадаємо, відоме польське видання Gazeta Wyborcza внесло херсонську активістку Катерину Гандзюк до переліку 120 відомих поляків та іноземців, які померли за останній рік.

        
          Читайте більше новин на тему: Катерина Гандзюк
        
      
