
# Il vero Photoshop arriva su iPad ed è quasi meglio di quello per computer

Published at: **2019-11-04T15:06:00+00:00**

Author: **Franco Aquini**

Original: [DDay.it](https://www.dday.it/redazione/32929/arriva-photoshop-ipad-funzioni)

Apple e Adobe l'avevano promesso: Photoshop sarebbe stato un pezzo fondamentale della trasformazione di iPad da dispositivo di svago a oggetto professionale per la produzione di contenuti. E così è, con l'annuncio odierno dell'arrivo del vero Photoshop sul tablet Apple. 
Il nuovo Photoshop, nulla a che spartire con le app già esistenti, è una replica fedele di quello che gira su Windows e MacOS. È basato sullo stesso codice, possiede gli stessi strumenti ed è compatibile al 100% con i file PSD della versione standard. In più, lavorando nel cloud, permette di passare da un dispositivo all'altro mentre si lavora sullo stesso documento.
L'area di lavoro è pressoché la stessa, così come i pannelli degli strumenti, al netto dell'ottimizzazione per l'uso touch o tramite Apple Pencil. Durante la presentazione abbiamo assistito a una demo reale di utilizzo del nuovo Photoshop per iPad. Una demo in cui è stata realizzata un'immagine partendo da più soggetti differenti e utilizzando una grande quantità di strumenti creativi (timbro clone, pennelli vari, gradienti ecc.) su moltissimi livelli. Photoshop si è dimostrato sempre veloce e reattivo, perfettamente a suo agio a girare sull'hardware delle nuove versioni Pro (e non solo). 
Per chi aveva dubbi sulla reale possibilità di utilizzare un software ritenuto pensate e impegnativo su un tablet, la risposta l'ha data Adobe stesso con la demo dal vivo. Le immagini realizzate in tempo reale contenevano centinaia di livelli su un file a risoluzione molto alta. Molto dipende anche dalla versione di iPad, questo è ovvio, ma non c'è dubbio che sulle ultime versioni Pro, tutto giri come (e in qualche caso anche meglio) sui computer fissi o portatili. Photoshop per iPad sarà compatibile infatti con iPad Pro, iPad Pro da 12,9 pollici di seconda generazione, iPad Pro da 10,5 pollici, iPad Pro da 9,7 pollici, iPad di quinta generazione, iPad mini 4 e iPad Air 2.
Adobe Photoshop per iPad è già disponibile a tutti gli utenti iscritti alla Creative Cloud, ma è disponibile anche singolarmente (con un abbonamento mensile specifico) su App Store. 
L'arrivo di Photoshop su iPad non poteva che essere accompagnato dal fratello Illustrator, per ora soltanto in fase di anteprima. Esattamente come per Photoshop, Adobe ha voluto ricreare la stessa esperienza d'uso della versione per computer, migliorata però dalla possibilità di utilizzare i controlli touch e soprattutto tramite Apple Pencil. 
Adobe Illustrator per iPad sarà disponibile nel corso del 2020, a questo punto è facile immaginare che sarà distribuito anche questo come aggiornamento della suite per tutti coloro i quali hanno già sottoscritto l'abbonamento.
