
# కేన్సర్‌కు ఉచిత వైద్యం

Published at: **2019-11-06T03:21:33+00:00**

Author: ****

Original: [Andhrajyothy](https://www.andhrajyothy.com/artical?SID=947516)

ADVT
అమరావతి, నవంబరు 5(ఆంధ్రజ్యోతి): రాష్ట్రంలో కేన్సర్‌ వ్యాధిగ్రస్తులకు ఆరోగ్యశ్రీ ద్వారా ఉచిత వైద్యం అందించాలని సీఎం జగన్‌ ఆదేశించారు. తాడేపల్లి క్యాంపు కార్యాలయంలో మంగళవారం ఆయన ‘నాడు-నేడు’పై ఆరోగ్యశాఖ ఉన్నతాధికారులతో సమీక్ష నిర్వహించారు. డిసెంబరు 21నుంచి ఆరోగ్య కార్డులు జారీ చేయాలని సూచించారు. ప్రతి ఆస్పత్రిలోనూ మందుల కొరత లేకుండా చూడాలని ఆదేశించారు. ఆరోగ్యశ్రీ పరిధిలోని నెట్‌వర్క్‌ ఆస్పత్రుల్లో నాణ్యతా ప్రమాణాలు ఉండాలని, ప్రభుత్వాస్పత్రుల్లో కూడా ప్రమాణాలు బాగా పెరగాలని సూచించారు. 230 ఆస్పత్రుల్లో అభివృద్ధి పనులు ఐపీహెచ్‌ఎస్‌ ప్రమాణాల ప్రకారం అభివృద్ధి చేయాలని, దీనికి సంబంధించి జ్యుడీషియల్‌ ప్రివ్యూకు వెంటనే పంపి టెండర్లు ఖరారు చేయాలన్నారు.
 తొలిదశలో కమ్యూనిటీ హెల్త్‌ సెంటర్లు, ఏరియా ఆస్పత్రులు, జిల్లా ఆస్పత్రుల్లో పనులు చేస్తున్నామని, నాడు-నేడు కార్యక్రమం డిసెంబరు 26 నుంచి ప్రారంభిస్తామని అధికారులు తెలిపారు. రాష్ట్రంలో 510రకాలకు పైగా మందులున్నాయని, డిసెంబరు 15నుంచి వీటిని ఆస్పత్రుల్లో అందుబాటులో పెడుతున్నామని చెప్పారు. తీవ్ర రోగాలతో బాధపడుతున్న వారికి ఇచ్చే పెన్షన్లు లబ్ధిదారుల విషయంలో గ్రామ సచివాలయాలు, వలంటీర్లను భాగస్వాములుగా చేయాలని సీఎం ఆదేశించారు. లబ్ధిదారుల జాబితాను కూడా గ్రామ సచివాలయాల్లో ఉంచాలన్నారు. 2020 మే నెల నాటికి అన్ని ప్రభుత్వాస్పత్రుల్లో వైద్యులు, నర్సుల పోస్టుల భర్తీ ప్రక్రియను పూర్తి చేయాలన్నారు. జనవరిలో పోస్టుల భర్తీకి క్యాలెండర్‌ విడుదల చేయాలని ఆదేశించారు.
