
# TikTok, USA potrebbero bandirla

Published at: **2019-11-03T00:00:00+00:00**

Author: **Simone Tagliaferri**

Original: [Multiplayer.it](https://multiplayer.it/notizie/tiktok-usa-potrebbero-bandirla.html)

TikTok, l'applicazione del momento tra i giovani, è a rischio bando da parte degli USA. Attualmente è l'applicazione più scaricata al mondo, tanto da essere sopra a colossi quali Facebook e Instagram. Il suo successo è tale che la compagnia cinese ByteDance vorrebbe lanciare uno smartphone brandizzato TikTok, di cui è proprietaria.Purtroppo per loro le autorità americane hanno messo sotto indagine la società e c'è il concreto rischio che l'applicazione venga bandita, quantomeno in USA. I motivi? La poca trasparenza nella gestione dei dati degli utenti, la censura dei contenuti anti cinesi e alcuni punti oscuri dell'accordo che ha permesso a ByteDance di acquistare l'applicazione Musical.ly per fonderla con TikTok. Per questo motivo è intervenuto il CFIUS, il Committee on Foreign Investment degli Stati Uniti, che non vede di buon occhio il contrasto tra la conservazione dei dati nei server USA e il sottostare dei vertici dell'applicazione ai dettami del governo cinese. Il timore è che TikTok possa essere utilizzata per spionaggio. ByteDance ha assicurato che la Cina non può intervenire sui contenuti dell'app, ma in molti non sono convinti. A scagliarsi contro TikTok politici come Marco Rubio e anche alcuni concorrenti diretti come Facebook, dove del resto sanno bene come si vendono i dati degli utenti senza autorizzazione. In effetti Zuckerberg che fa la morale a TikTok dopo il caso Cambidge Analytica fa tanto ridere, ma è meglio sorvolare.
