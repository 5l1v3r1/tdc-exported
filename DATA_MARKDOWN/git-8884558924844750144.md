
# Britanska kraljica se je odpovedala krznu

Published at: **2019-11-07T15:53:52+00:00**

Author: **STA**

Original: [Primorske novice](https://www.primorske.si/zanimivosti/britanska-kraljica-se-je-odpovedala-krznu)


        Britanska kraljica je borce za pravice živali razveselila z odločitvijo, da ne bo več nosila krznenih izdelkov. Britanska vojska na drugi strani spoštuje tradicijo, tako da bodo znameniti pripadniki kraljeve garde pred Buchinghamsko palačo še naprej nosili znamenita pokrivala iz medvedjega krzna.
      
LONDON > “Ni načrtov, da bi nadomestili medvedje krzno za ceremonialna pokrivala,” so za nemško tiskovno agencijo dpa sporočili iz britanskega obrambnega ministrstva. Organizacije za pravice živeli zahtevajo tovrstne spremembe že več let.
45 centimetrov velika pokrivala kraljeve garde so priljubljen fotografski motiv turistov iz vsega sveta. Izdelujejo jih iz krzna kanadskega črnega medveda. Odstrel medvedov poteka v okviru programa, s katerim obvladujejo številčnost medvedje populacije. Britanska vlada vedno znova zatrjuje, da medvedov nikoli ne lovijo izključno zaradi pokrival.
Cena medvedjega krzna ni določena, ga pa britanska vlada kupuje po potrebi na dražbah v Kanadi, zaradi česar je cena lahko zelo različna, so pojasnili v Londonu. Po navedbah borcev za pravice živali naj bi eno pokrivalo pripadnika kraljeve garde iz medvedjega krzna stalo približno tisoč evrov.
Britansko obrambo ministrstvo je leta 2016 objavilo, da so od leta 2008 kupili 925 pokrival iz medvedjega krzna in za to odšteli približno 880.000 britanskih funtov. Poleg tega so tudi kupili 55 pokrival iz kunčjega krzna za 25.299 funtov in sedem iz lisičjega krzna za 5499 funtov.
Kot so še povedali v Londonu, so že večkrat preizkusili umetne alternative živalskemu krznu, a se je sintetično krzno slabše odrezalo, saj je bilo manj trpežno in tudi slabše odporno na vremenske vplive. Življenjska doba dobro vzdrževanega pokrivala iz medvedjega krzna je lahko dobrega pol stoletja. Trenutno imajo na zalogi približno 1900 pokrival.
Odločitev britanske kraljice, da se odpoveduje krznu, je za številne presenečenje. V minulih letih se je namreč v javnosti večkrat pokazala z različnimi krznenimi plašči. Ob začetku svojega kraljevanja pred 67 leti se je pojavila celo v plašču iz leopardjega krzna.
“Če mora njeno veličanstvo v posebno hladnem vremenu obiskati kakšno prireditev, ima na voljo od letos umetno krzno,” piše v najnovejši knjigi Druga stran kovanca: Kraljica, asistentka in garderoba, ki jo je napisala njena zaupnica Angela Kelly. Buckinghamska palača je potrdila, da so besedilo avtorizirali, drugim komentarjem pa so se odpovedali. Tako tudi niso potrdili, ali so se krznu odpovedali tudi drugi člani kraljeve družine.
