
# - Har preget mine siste dager

Published at: **2019-11-01T08:07:38+00:00**

Author: **Ralf Lofstad**

Original: [Dagbladet.no](https://www.dagbladet.no/nyheter/har-preget-mine-siste-dager/71770126)

Torsdag gikk riksadvokat Tor-Aksel Busch (69) av, etter 22 år som øverste leder for påtalemakten. Avgangen ble markert med kake på et lukket arrangement på arbeidsplassen.
Men avgangen skjer under turbulente omstendigheter. Mandag deltok Busch på pressekonferansen der arbeidsminister Anniken Hauglie og Nav-direktør Sigrun Vågeng slapp bomba om at et stort antall stønadsmottakere feilaktig er blitt straffeforfulgt som følge av uriktig tolkning av EUs regelverk om stønad under utenlandsopphold.
Saken har store følger for påtalemakten, som har ført straffesakene mot Nav-brukerne i retten. Minst 48 straffesaker med rettskraftig dom må nå behandles på nytt - i går ettermiddag meldte Vårt Land at ytterligere seks saker er avdekket, samtidig fikk Dagbladet tilgang på enda flere.

        Busch ble først 16. oktober orientert om at regelverket for langtidsopphold praktiseres feil. Da hadde det versert tvil i trygderetten siden 2017, og 30. august i år ble Hauglies departement varslet om feilen av Nav.
      
- Da trygderetten begynte å stille spørsmål i noen saker i 2017, kunne jeg tenkt meg å høre det allerede da. Jeg skulle blitt orientert litt tidligere i 2019 også, sa riksadvokaten til NTB mandag.
Buschs aller siste handling som riksadvokat var å signere et brev til alle poilitidistriktene om å stanse all etterforskning av Nav-saker som gjelder stønad ved utenlandsopphold. Det gjorde han bare minutter før avskjedsfesten begynte, melder Rett 24.
Bare timer før Busch ble kastet inn i Nav-skandalen 16. oktober, ble han tildelt Rettssikkerhetsprisen, og nå går han altså av mens sakskomplekset fremdeles er under opprulling.

        - Hvordan er det å slutte midt oppe i oppstyret?
      
- Jeg har den siste tida fått mye heder og ære, og er selvsagt meget glad for det. Men min situasjon er ikke viktig; tiltak måtte iverksettes, og det har preget mine siste dager i embetet, skriver Busch i en e-post til Dagbladet.

        - De nødvendige direktivene herfra er gitt, og den videre oppfølgingen blir viktig, understreker han.
      
Nav-saken har holdt Busch travel selv på de aller siste dagene som riksadvokat. Onsdag sendte han et brev til Navs ledelse der han i bestemte ordelag ber om snarest mulig å få vurdert hvorvidt også saker fra før 2012 - året da den aktuelle EU-forordningen ble tatt inn i norsk rett - kan være omfattet av feiltolkningen.
Trygderettsekspert Olav Lægreid har overfor Dagbladet påpekt at regelverket før 2012 var relativt likt det nåværende. I ytterste konsekvens kan derfor saker helt tilbake til Norges tilslutning til EØS i 1994 måtte omgjøres.
Antallet saker er potensielt svært stort, og merarbeidet for Nav, påtalemakten og domstolene øker tilsvarende i omfang.

        - Det er helt umulig å vite hva vi i så fall snakker om. Men det kan utvilsomt bli et betydelig antall saker, skriver Busch til Dagbladet.
      
I brevet til politidistriktene der han ber dem om å stoppe etterforskningen av utenlandssakene, gjøres det ikke forskjell på om de er fra før eller etter 2012.
Hittil dreier Nav-skandalen seg om arbeidsavklarings-, syke- og pleiepenger. I brevet til Arbeids- og sosialdirektoratet / Nav ber imidlertid Busch dem om å vurdere hvorvidt også «andre sakstyper» omfattes av EU-forordningen.
Er svaret ja, kan omfanget av oppryddingsarbeidet bli større enn noen i utgangspunktet hadde forestilt seg.
