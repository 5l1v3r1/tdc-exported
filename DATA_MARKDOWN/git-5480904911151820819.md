
# Česká-justice.cz: Vnitro navrhuje zrušení hnutí Jaromíra Soukupa

Published at: **2019-11-06T13:27:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/ceska-justice-cz-vnitro-navrhuje-zruseni-hnuti-jaromira-soukupa/1817891?utm_source=rss&utm_medium=feed)

Praha - Ministerstvo vnitra navrhuje vládě, aby Nejvyššímu správnímu soudu (NSS) předložila podnět ke zrušení hnutí List Jaromíra Soukupa. Informoval o tom server Česká justice.cz. Politický subjekt mediálního podnikatele Soukupa nestihl v zákonné šestiměsíční lhůtě ustanovit potřebné orgány. Soukupovo vyjádření ČTK zjišťuje.
Vnitro hnutí zaregistrovalo 15. března letošního roku, subjekt ale od té doby neobsadil své orgány. "Ministerstvo vnitra se proto obrátilo na zmocněnkyni přípravného výboru hnutí Arletu Krausovou s dotazem, zda byly splněny zákonné podmínky a orgány hnutí byly ustaveny," informoval dnes server.
Zástupci hnutí přislíbili orgány hnutí ustavit co nejdříve, to je však podle zákona irelevantní, uvedlo vnitro. "Zákon o politických stranách dává vzniknuvším stranám dostatečně dlouhou lhůtu šest měsíců, aby v tomto období byl vznik politického subjektu takto završen," cituje ministerstvo z dřívějšího rozhodnutí NSS.
Soukup oznámil vznik hnutí ve své televizi Barrandov v polovině ledna. Má podle něj bránit národní zájmy před zkorumpovanými politiky a oligarchy. V březnu pak uvedl, že se nechystá být předsedou hnutí a neplánuje za něj ani kandidovat ve volbách.
Majitel mediálních firem Médea Group a Empresa Media Soukup se kolem politiky angažoval už dřív, v minulosti pomáhal s financováním kampaně Straně zelených a financoval Demokratickou stranu zelených, za kterou i neúspěšně kandidoval v roce 2009 do Evropského parlamentu.
