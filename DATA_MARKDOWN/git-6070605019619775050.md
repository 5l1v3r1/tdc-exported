
# El govern Johnson imposa la moratòria del 'fracking' al Regne Unit en una mesura que busca l'impacte electoral

Published at: **2019-11-02T12:33:00+00:00**

Author: ****

Original: [Ara.cat](https://www.ara.cat/internacional/Johnson-moratoria-Regne-Unit-electoral_0_2336766495.html)

Tot s'hi val en campanya electoral, fins i tot aliar-se amb causes tradicionals dels ecologistes. I també renunciar a principis que semblaven intocables. Així, el govern de Boris Johnson, fent un gir espectacular en la seva política energètica, ha imposat aquest dissabte, amb efecte immediat, una moratòria sobre el fracking a tot el territori del Regne Unit.
En el passat, Johnson s'havia declarat partidari del fracking en tant que era "una notícia gloriosa per a la humanitat", alhora que havia instat al govern de David Cameron a "no deixar de remoure ni trencar cap pedra" del país a la recerca del gas.
El fracking és l'extracció de gas del subsòl, també coneguda com a fracturació hidràulica, mitjançant el bombament d'aigua, productes químics i sorra a altíssima pressió per trencar la roca i alliberar tant el gas com el petroli que conté.
Però el fet que l'únic camp de fracking encara obert al Regne Unit estigui en una zona on hi ha tres circumscripcions electorals molt marginals, és a dir, on la diferència de vots entre conservadors, laboristes i el Partit del Brexit és molt minsa, fa que els grups ecologistes que fa anys que lluiten contra aquestes pràctica hi vegin, només, un interès electoralista. 
No menys electoralista és el fet que els jaciments de fracking que s'havien d'obrir en els pròxims mesos als districtes electorals de Rother Valley, Bassetlaw i North East Derbyshire, tots tres al nord central d'Anglaterra, siguin, igualment, un objectiu dels tories en les eleccions del 12 de desembre.
Sigui com sigui, la publicació aquest divendres d'un informe de l'Oil and Gas Authority (OGA) indicant que no era possible descartar conseqüències "inacceptables" per a aquells que viuen a prop de llocs on es practica el fracking, i en què també s'advertia que no es podia predir la "magnitud dels terratrèmols que es podrien desencadenar", ha justificat la decisió.
L'informe es va elaborar després que el 2 d'agost es registrés un terratrèmol de 2,9 punts en l'escala de Richter a la zona de Preston New Road, l'esmentat únic jaciment de fracking encara obert a les illes britàniques, situat entre les ciutats de Preston i Blackpool, al nord-oest d'Anglaterra, relativament a la vora de Manchester.
Així, el govern britànic no autoritzarà l'obertura de nous camps de fracking a menys que hi hagi "proves convincents" que l'extracció es pugui fer de manera segura, ha dit aquest matí de dissabte, al programa Today, la ministra de Negocis i Energia, Andrea Leadsom, deixant també molt clar que es tracta d'una mesura temporal fins a l'aparició de noves evidències científiques sobre aquesta tècnica.
