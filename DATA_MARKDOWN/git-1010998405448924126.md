
# Мними онлайн търговци лъжат клиенти в мрежата

Published at: **2019-11-06T12:08:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/mnimi-onlajn-targovci-lazhat-klienti-v-mrezhata.html)

Мними онлайн търговци заобикалят закона като продават стоки през „Фейсбук” страници, а не през интернет магазини.
Така те освен че не дават гаранция на потребителите за стоките, ощетяват и хазната, като не плащат данъци.Владимира Крумова пазарува онлайн от години, тъй като е по-удобно и има по-голямо разнообразие от продукти. Възползва се и от предложения във „Фейсбук” страници.
Последно си купува яке от една от страниците. Доставката е с куриер, на който с наложен платеж се дават парите.„Изпратих им адрес за доставка, получих якето без опция за преглед и тест, взех го във вкъщи и когато разопаковах пакета, видях, че има пълно разминаване с това, което аз съм искала и като цвят и като размер”, разказва Владимира.
При опита за рекламация администраторът на „Фейсбук” страницата ѝ казва, че няма проблем да получи парите обратно. Адресът е във Враца, а доставката пак трябва да е за нейна сметка.
На следващия ден Владимира получава обаждане с викове и крясъци от жена, която също не е доволна от това, което е получила.
Жената от телефона също се оказва клиент. Поръчала си якето, но не от търговската „Фейсбук” страница, а от личен профил, а Владимира се оказва част от схема, срещу която е заведена жалба за измама.
„Те ме блокираха и в страницата, и на телефонните обаждания първоначално не ми отговаряха, след което ми блокираха и обажданията”, казва Владимира.
Поръчваме рокля от въпросната Фейсбук страница. При онлайн покупка има 14-дневен срок, в който стоката може да се върне. Мнимите търговци обаче отказват рекламацията.
– Обаждам се във връзка с една направена поръчка от вас, става въпрос за една черна рокля, дамска.– Не знам за какво говорите... бъркате номера, нямам представа.
От Комисията за защита на потребителите казват, че често получават сигнали за търговци-фантоми в социалните мрежи и съветват в тези случаи да се търси и полицията.
„Трудно можем да докажем, че едно физическо лице не е търговец, защото ако той продава в съответния сайт или социална мрежа един чифт обувки е едно, но ако продаде 100 чифта обувки е съвсем друго, той вече дефакто си е търговец”, заяви Константин Арабаджиев, от КЗП.
Владимира също смята, че е измамена и ще подаде жалба.
