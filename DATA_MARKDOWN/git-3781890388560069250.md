
# ชุมพรหนาวแล้ว! 5เสือสะท้าน จ่อเด้งเซ่นปกครองจับผับ

Published at: **2019-11-01T03:05:00+00:00**

Author: ****

Original: [เดลินิวส์](https://www.dailynews.co.th/regional/739421)


        หนาวมาเยือน! บิ๊กตำรวจจ่อพิจารณาความผิด 5 เสือชุมพร ปมปล่อยผับดัง 2 แห่งถูกฝ่ายปกครองฯบุกจับ สร้างความเดือดร้อนให้ชาวเมืองกว่า 10 ปี 
      
กรณีฝ่ายปกครองบุกจับผับชื่อดัง 2 ผับ ใจกลางเมืองชุมพร รวบเยาวชนได้มากร่วม 300 คนในคืนวันฮาโลวีนที่ผ่านมานั้น ความคืบหน้าเกี่ยวกับเรื่องร้อนของโรงพักชุมพร วันที่ 1 พ.ย. ผู้สื่อข่าวติดต่อสอบถามไปยังตำรวจชุมพรที่เกี่ยวข้องโดยเฉพาะในพื้นที่รับผิดชอบ ปรากฏว่าไม่มีใครปริปากหรือให้ข้อมูลความคืบหน้าแต่อย่างใด บอกเพียงว่าให้สอบถามไปยังผู้บังคับบัญชาระดับสูงเท่านั้น ในส่วนของคดีก็จะดำเนินการตามกฎหมายต่อไปอย่างไรก็ตามกรณีดังล่าวสร้างความเดือดร้อนให้แก่ชาวบ้านในเมืองชุมพรมานานหลายปี ชาวบ้านแทบไม่ได้หลับไม่ได้นอน ที่ผ่านมามีข่าววัยรุ่นที่มาใช้บริการออกมาทำร้ายร่างกายจนถึงฆ่ากันตาย รวมถึงจัดแข่งรถจักรยานยนต์กันอย่างสนุกสนาน ในช่วงตี 3-4 หลังผับเลิก สร้างเสียงรบกวนส่งเสียงดังสนั่นเมือง ทำให้ชาวบ้านหลายรายต้องไปแจ้งความไว่ที่ สภ.เมืองชุมพร แต่เรื่องก็ยังเงียบไร้ความคืบหน้า ต่อมาชาวบ้านได้ไปร้องศูนย์ดำรงธรรมชุมพร กระทั่งรองผู้ว่าฯ ชุมพร ท่านหนึ่ง ได้ออกมาปรามว่า ให้เลิกทำผิดกฎหมายเสียที เนื่องจากชาวบ้านเดือดร้อนอย่างหนัก แต่เจ้าของผับดังกล่าวซึ่งเป็นผู้มีอิทธิพลในพื้นที่กลับนิ่งเฉย จึงนำมาสู่การปฏิบัติการดังกล่าว อย่างไรก็ตามล่าสุดมีรายงานว่า ผู้บังคับบัญชาระดับบิ๊กตำรวจในพื้นที่ทราบเรื่องแล้วขณะนี้กำลังพิจารณาความผิดนายตำรวจพื้นที่รับผิดชอบแล้ว. อ่านข่าวที่เกี่ยวข้อง... คืนหลอนปกครองเฮี้ยน จับ2ผับดังชุมพรเด็กใช้บริการอื้อ
