
# 'Kampioen' De Ligt maakt met arbeidsethos veel indruk bij Juventus

Published at: **2019-11-04T15:29:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902381/-kampioen-de-ligt-maakt-met-arbeidsethos-veel-indruk-bij-juventus.html)


        Matthijs de Ligt kwam langzaam op gang bij Juventus, maar binnen de club heerste nooit twijfel over de twintigjarige verdediger. In zijn eerste maanden maakt De Ligt veel indruk met zijn arbeidsethos, schrijft Corriere Torino maandag.
      
'De Ligt heeft haast', kopt het Italiaanse dagblad. Wat blijkt: de Nederlander begint doorgaans als eerste aan de training, lang voordat zijn ploeggenoten op het veld verschijnen. Die reputatie had hij ook bij Ajax. De Ligt meldt zich bij Juventus voor dag en dauw om zijn 'eigen trainingsprogramma' te volgen, zelfs op rustdagen.
'Matthijs de Ligt arriveert vroeg op Continasse (trainingscomplex, red.) voor de training. De training begint om 10.00 uur, om 9.00 uur is er een vergadering. In het begin vroeg hij: kunnen we dat niet om 8.00 uur doen?', verhaalt Corriere Torino.
Met zijn instelling maakt De Ligt de nodige indruk op de andere spelers van Juventus. De Nederlander heeft 'het hoofd van een kampioen', is de teneur. Fabio Paratici, sportief directeur van de Oude Dame noemt De Ligt 'een combinatie van Bonucci en Chiellini'. 'Juventus is ervan overtuigd dat men met De Ligt een toekomstig kampioen heeft binnengehaald.'
