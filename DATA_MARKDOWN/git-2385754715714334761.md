
# Αυστηρότερες ταξιδιωτικές συστάσεις της Γερμανίας προς την Τουρκία

Published at: **2019-11-02T18:39:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595453/afstiroteres-taksidiotikes-systaseis-tis-germanias-pros-tin-tourkia)

Το γερμανικό Υπουργείο Εξωτερικών καθιστά πιο αυστηρές τις ταξιδιωτικές του συστάσεις προς την Τουρκία, αντιδρώντας στις συλλήψεις Γερμανών στην Τουρκία. Το περιοδικό  Σπίγκελ, επικαλούμενο πληροφορίες του Υπουργείου Εξωτερικών, αναφέρει ότι οι τουρκικές δυνάμεις ασφαλείας έχουν συλλάβει από τις αρχές Οκτωβρίου συνολικά 14 Γερμανούς κουρδικής καταγωγής. Η Άγκυρα κατηγορεί τους εν λόγω Κούρδους για την συμμετοχή τους σε τρομοκρατική οργάνωση, συμπεριλαμβανομένου και του απαγορευμένου ΡΚΚ. Στο μεταξύ, 10 άτομα έχουν αφεθεί ελεύθερα, ωστόσο σε ορισμένες περιπτώσεις επεβλήθησαν απαγορεύσεις εξόδου από την χώρα ή άλλες ποινές. Συγγενείς και δικηγόροι των συλληφθέντων κάνουν λόγο για κύμα συλλήψεων, που στρέφεται κατά των Κούρδων της Γερμανίας. Σύμφωνα με πληροφορίες, αιτία είναι η συμμετοχή τους σε γερμανο-κουρδικές οργανώσεις, οι οποίες στην Τουρκία θεωρούνται προσκείμενες στο ΡΚΚ. Σύμφωνα με το γερμανικό περιοδικό, με βάση ανεπιβεβαίωτες μέχρι τώρα πληροφορίες των συγγενών και δικηγόρων, υπάρχουν στην Τουρκία λίστες αυτών των οργανώσεων με εκατοντάδες ονόματα. Την Τρίτη, ο ομοσπονδιακός Υπουργός Εξωτερικών, Χάικο Μαας, έδωσε εντολή να καταστούν αυστηρότερες οι ταξιδιωτικές συστάσεις και συστάσεις ασφαλείας για την Τουρκία. Όπως αναφέρεται: «Τον τελευταίο καιρό γίνονται όλο και περισσότερες συλλήψεις Γερμανών υπηκόων, οι οποίοι είναι ή ήταν ενεργοί σε κουρδικές οργανώσεις στη Γερμανία». Πηγή: ΚΥΠΕ 
