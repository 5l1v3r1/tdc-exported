
# Για απάτη κατηγορεί ο περιφερειάρχης την κοινοπραξία «Ήχος και Φως»!

Published at: **2019-11-02T10:45:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425023/gia-apath-kathgorei-o-perifereiarxhs-thn-koinopraxia-hxos-kai-fws)


        Επίθεση στην κοινοπραξία που ανέλαβε την αξιοποίηση του δημοτικού κήπου στην πλατεία Ρίμινι («Ήχος και Φως») εξαπέλυσε χτες ο περιφερειάρχης Γιώργος Χατζημάρκος, καθώς η υπόθεση εξακολουθεί να βρίσκεται στη δικαιοσύνη.
      
Ο περιφερειάρχης κατηγορήθηκε από την κοινοπραξία για παράβαση καθήκοντος καθώς δεν ενέκρινε το αίτημά της για επιδότηση, μέσα από τον αναπτυξιακό νόμο. Επί του θέματος προχώρησε χτες σε δηλώσεις στα μέσα ενημέρωσης και έκανε λόγο για μία καραμπινάτη περίπτωση απάτης, καθώς η εταιρεία προσπάθησε να προσποριστεί δημόσιο χρήμα που δεν δικαιούνταν.
Συγκεκριμένα, δήλωσε τα εξής: «Ήμουν στα δικαστήρια σήμερα γιατί κατηγορούμαι από τον επενδυτικό φορέα του έργου ότι έχω παραβεί το καθήκον μου επειδή δεν υπέγραψα την επιδότηση την οποία αιτήθηκαν υποβάλλοντας σχετικό αίτημα στον αναπτυξιακό νόμο.Η εταιρεία ζήτησε για την επένδυση αυτή να υπαχθεί στις διατάξεις του επενδυτικού νόμου και να λάβει επιδότηση.
Στην περίπτωση αυτή του έργου θα είχα διαπράξει καραμπινάτη παράβαση καθήκοντος αν είχα υπογράψει τη σχετική επιδότηση και θα είχα παραβεί και τον όρκο που έδωσα ως περιφερειάρχης, να προστατεύω το δημόσιο συμφέρον και το δημόσιο χρήμα.
Για εμάς στην περιφέρεια αυτή είναι μία καραμπινάτη περίπτωση απάτης, περί της επιδότησης. Δεν κάνουμε έκπτωση στη διαφάνεια και στη διαχείριση δημόσιου χρήματος και αυτά καταγγέλθηκαν αρμοδίως με όλα τα απαραίτητα στοιχεία για την ξεκάθαρη κατ’ εμάς απάτη που προσπάθησε να κάνει και να προσποριστεί δημόσιο χρήμα που δεν δικαιούτο».
