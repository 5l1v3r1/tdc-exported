
# Ragbisté Nového Zélandu mají z MS bronz

Published at: **2019-11-01T11:57:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/ragbiste-noveho-zelandu-maji-z-ms-bronz/1815945?utm_source=rss&utm_medium=feed)

Tokio - Bronzové medaile na mistrovství světa v ragby získali hráči Nového Zélandu. V utkání o třetí místo položili v Tokiu šest pětek a Wales porazili jednoznačně 40:17. Turnaj vyvrcholí sobotním jokohamským finále mezi Anglií a Jihoafrickou republikou.
All Blacks v Japonsku toužili po třetím titulu za sebou, avšak semifinálová porážka s Anglií je poslala jen do souboje o bronz. Tomu však Novozélanďané proti oslabenému soupeři od začátku dominovali.
V 6. minutě je dostal do vedení Joe Moody, další kombinaci pak zakončil pětkou také Beauden Barrett a oba kopy proměnil Richie Mo'unga. Ten si tak spravil chuť po úvodním trestném kopu, z nějž poslal míč jen do tyče.
Velšané se z úvodní sprchy oklepali a dokázali snížit na 10:14, pak ale do jejich brankoviště dvakrát pronikl Ben Smith a po poločase nezastavil evropský tým ani Ryana Crottyho. O poslední pětku se postaral kopáč Mo'unga, který tak vylepšil svou bilanci na 15 bodů.
Wales nedokázal navázat na jedinou medaili, kterou dosud na MS získal - bronz z premiérového šampionátu v roce 1987. Čtvrtí skončili Velšané i před osmi lety.
Body: Mo'unga 15, B. Smith 10, Moody, B. Barrett a Crotty po 5 - Amos, Adams a Patchell po 5, Biggar 2.
