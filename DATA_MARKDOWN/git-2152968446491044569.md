
# В кадър: Мъжката битка на Багата пред очите на Доналд Тръмп

Published at: **2019-11-03T11:18:00+00:00**

Author: **Елка Василева**

Original: [Dnes.bg](https://www.dnes.bg/notifikacii/2019/11/03/v-kadyr-myjkata-bitka-na-bagata-pred-ochite-na-donald-trymp.428370)

Снимка: Reuters
123456789101112
Президентът на САЩ Доналд Тръмп присъства в залата и изгледа двубоя между Благой Иванов Багата и Дерик Люис.
Тръмп бе на трибуните на емблематичната зала „Медисън Скуеър Гардън“, където се състоя галавечер на UFC в смесените бойни изкуства. Освиркан, но усмихнат, със значка с американското знаме на ревера си, Тръмп зае мястото си минути преди началото на мачовете.
Той беше в компанията на друг президент - този на организацията Дейна Уайт, както и на двамата си синове Ерик и Доналд-младши. Те бяха настанени в непосредствена близост до октагона, за да могат да изгледат двубоите от най-добрите места.
Това е първият път, в който действащ президент на САЩ гледа на живо ММА галавечер.
След двубоя Благой Иванов заяви, че се чувства ограбен от съдиите, които определиха Дерик Люис за победител в епичния сблъсък между двамата тежки удрячи по-рано днес.
Единственият българин в UFC заяви, че е трябвало да приключи опонента си и е бил близо до това.
„Не се получи да го откажа, но бях близо. Явно не съм направил достатъчно. Той имаше голяма подкрепа от публиката. Втория рунд бях хванал много добре гилотината и ако имах още 10 секунди, щях да приключа двубоя“, заяви Багата, цитиран от Boec.bg.
Родният боец добави, че не мисли, че последните 20 секунди на битката са били от най-голямо значение за съдийското решение. Според него Люис е щял да бъде определен за победител дори без силните му последни 20 секунди.
Благой отбеляза повече точни удари и повече събаряния в битката, но бе определен за загубил. Той добави, че пред него предстои почивка, а след това още битки. 
