
# Παρασκευόπουλος: Η προσπάθεια κατασυκοφάντησης του προσώπου μου, τώρα με νέα αφορμή το ΚΕΘΕΑ, έχει ξεπεράσει κάθε όριο

Published at: **2019-11-06T17:48:00+00:00**

Author: ****

Original: [enikos.gr](http://www.enikos.gr/politics/682690/paraskevopoulos-i-prospatheia-katasykofantisis-tou-prosopou-mou-t)

«Η προσπάθεια κατασυκοφάντησης του προσώπου μου, τώρα με νέα αφορμή το ΚΕΘΕΑ, έχει ξεπεράσει κάθε όριο», αναφέρει σε δήλωσή του ο πρώην υπουργός Δικαιοσύνης Νίκος Παρασκευόπουλος με αφορμή όσα είπε ο υπουργός Υγείας Βασίλης Κικίλιας σε συνέντευξη που παραχώρησε στον ΣΚΑΪ.
Και συνεχίζει: «Ένας νόμος που μείωσε την εγκληματικότητα σε βαριά κακουργήματα και βελτίωσε τις συνθήκες στις ελληνικές φυλακές, ο οποίος αφορούσε το σύνολο των κρατουμένων της χώρας, αναφέρεται από τους συκοφάντες σαν να ευνοούσε μόνο μια ειδική κατηγορία κρατουμένων. Ένας οργανισμός με πολύχρονο, πανελλήνια και παγκόσμια αναγνωρισμένο έργο, το ΚΕΘΕΑ, σπιλώνεται εξαιτίας των προβλημάτων μιας μόνο από τις 110 μονάδες του. Τα Διοικητικά Συμβούλια του ΚΕΘΕΑ, απαρτιζόμενα από προσωπικότητες που τιμά η χώρα, ακυρώνονται συλλήβδην και γίνεται λόγος για εναλλαγή κατά τα τελευταία 15 χρόνια δύο προσώπων (σε ό,τι με αφορά, υπ’ όψιν ότι η τελευταία μου προεδρική θητεία είχε λήξει το 2005)».
Καταλήγοντας ο κ. Παρασκευόπουλος σημειώνει: «Μόνη μου λύση είναι πλέον η προσφυγή στη Δικαιοσύνη».
