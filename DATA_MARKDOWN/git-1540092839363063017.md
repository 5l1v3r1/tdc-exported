
# Ρατσιστική επίθεση σε προσφυγόπουλο: Σε εξέλιξη οι έρευνες της ΕΛ.ΑΣ - Καταδικάζει η Κεραμέως

Published at: ****

Author: ****

Original: [CNN.gr](https://www.cnn.gr/news/ellada/story/196509/ratsistiki-epithesi-se-prosfygopoylo-se-exelixi-oi-ereynes-tis-el-as-katadikazei-i-kerameos)

Αγάπη Βαρούνη, CNN Greece 22:19 , 06 November 2019
Συγκεκριμένα, δύο άγνωστοι με καλυμμένα τα χαρακτηριστικά τους, φορώντας κουκούλες, πλησίασαν τον 12χρονο ενώ πήγαινε προς το σχολείο και του επιτέθηκαν, ρίχνοντάς τον στο έδαφος.
Σύμφωνα με πληροφορίες, αρχικά τον απείλησαν λεκτικά, λέγοντάς του ότι θα σκοτώσουν τόσο τον ίδιο όσο και μία συμμαθήτριά του -επίσης παιδί προσφύγων- εάν συνεχίσουν να πηγαίνουν στο σχολείο.
Μετά τις λεκτικές απειλές, οι δύο άγνωστοι άνδρες προξένησαν εκδορές με μαχαίρι στο αριστερό χέρι του 12χρονου, ενώ για την επίθεση με ρατσιστικό κίνητρο, ενημερώθηκε το Τμήμα Ρατσιστικής Βίας της Ασφάλειας Θεσσαλονίκης καθώς και ο δήμαρχος Νεάπολης-Συκεών, Σίμος Δανιηλίδης.
Η αστυνομία αρχικά διερεύνησε το ενδεχόμενο οι δύο δράστες να είναι μαθητές του ίδιου σχολείου, σενάριο το οποίο οι αρχές αποκλείουν, για την ώρα.
Σε ανακοίνωση της, η Γενική Αστυνομική Διεύθυνση Θεσσαλονίκης αναφέρει ότι περιμένει και τα αποτελέσματα της ιατροδικαστικής εξέτασης,που διενεργήθηκε άμεσα, ώστε να αποσαφηνιστούν τα χαρακτηριστικά του περιστατικού, με βάση τα ιατροδικαστικά ευρήματα και το λοιπό προανακριτικό υλικό.
Η υπουργός Παιδείας, Νίκη Κεραμέως, σε ανάρτησή της στο Τwitter υπογράμμισε ότι καταδικάζεται κάθε περιστατικό ρατσισμού και μισαλλοδοξίας.
«Κάθε παιδί έχει πρόσβαση και δικαίωμα στη γνώση, και το σχολείο αγκαλιάζει όλους, χωρίς αποκλεισμούς και προκαταλήψεις», ανέφερε στην ανάρτησή της. 
