
# Udine, multa al furgone della cooperativa sociale: «Sanzionato per le scritte pro-accoglienza»

Published at: **2019-11-04T22:00:00+00:00**

Author: **Agostino Gramigna**

Original: [Corriere della Sera](https://www.corriere.it/cronache/19_novembre_05/multa-431-euro-la-pubblicita-furgone-avevo-solo-scritto-accoglienza-ascolto-condivisione-75236af0-ffa8-11e9-86c6-d2f1a0d8af2e.shtml)

Renato Garibaldi va per esclusione. «Non può essere la scritta turismo rurale». Una pausa. «E nemmeno l’indirizzo web che campeggia sul mio furgoncino. Allora perché mi hanno dato la multa di 431 euro?». Riflette. «Deve essere per l’altra scritta, quella sulla portiera». Che recita: fattoria didattica e sociale. E sotto: accoglienza, ascolto e condivisione». Garibaldi mostra il verbale della polizia. «Legga. Ha capito? Mi hanno multato per quelle tre parole: accoglienza ascolto, condivisione. Stiamo scherzando?».
Renato Garibaldi è un ambientalista di vecchia data. Mille battaglie sulle spalle. Una volta ha portato in piazza migliaia di persone per protestare contro un elettrodotto aereo che avrebbe danneggiato valli, chiese e monumenti. Con piloni di 60 metri in una zona dove il campanile più alto è di venti. Vive a Cercivento, in Friuli Venezia Giulia. Gestisce una fattoria sociale e un comunità di accoglienza per minori. Entrambe le attività sono basate sui fondamenti dell’agricoltura sociale. «La prima agri-comunità per minori in Europa. Cerchiamo di recuperare persone in difficoltà con la coltivazione della terra. Spesso collaboriamo con polizia, carabinieri e amministratori». Un giorno si sveglia, gli arriva un verbale. Articolo 23, comma 11. Legge ogni parola due volte. Strabuzza gli occhi: «Effettuava pubblicità sul veicolo indicato. Apponendovi oltre al marchio altre scritte/insegne messaggi pubblicitari». Il proprietario viene invitato a pagare 431 euro. «Ridicolo. È come scrivere “libertà per Regeni” o “pace nel mondo”. Che facciamo multiamo anche chi scrive cose del genere?».
Estate. Garibaldi parcheggia il suo furgone. Lascia aperto il finestrino perché è difettoso. Ma inserisce l’antifurto. Gli arriva un’altra multa. «Per induzione al furto. Avrei messo in pericolo la comunità. Ho fatto ricorso al giudice di pace, ho vinto. Mi chiedo: forse a qualcuno non piace la mia attività? Accolgo persone in difficoltà quindi anche migranti, spesso bambini. Ma io non guardo la nazionalità, che faccio mi portano un piccolo di 4 anni e dico: questo no, non lo accolgo perché non è italiano?». Borbotta. Multato per pubblicità. «Il verbale è stato redatto da poliziotti, magari gli stessi che per altri motivi mi scrivono o mi chiamano quando hanno un minorenne che non sanno dove mettere. Per carità non voglio giudicare le persone. Ma questa multa è imbecille». Continua a borbottare. «La polizia stradale vede passare sulla nostra autostrada decine di camion con la pubblicità dei bordelli austriaci. Le belle di notte messe in bella mostra. Chiedo: a questi la multa l’hanno mai fatta? Il puttanaio, mi scuso per il termine, in bella vista e qua si multa la parola accoglienza? Cosa devo pensare che è questa la parola che non va giù?
La politica. Garibaldi la conosce, da ambientalista l’ha praticata. «Quella la capisco. Di recente il sindaco di Arta mi ha intimato: “Non devi accogliere nelle tue strutture immigrati”. Io vado avanti per la mia strada, qui al confine a Tarvisio c’è molta tensione, accetto lo stigma, fa parte del gioco. È politica. Ma alle forze dell’ordine dico: mi date una mano, collaboriamo o mi multate? Che facciamo: diamo le multe anche a chi scrive pace?».
