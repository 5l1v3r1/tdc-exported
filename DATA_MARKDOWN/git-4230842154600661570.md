
# Смерть підлітка в Прилуках: містяни протестують і палять шини під відділком поліції

Published at: **2019-11-01T21:12:30+00:00**

Author: ****

Original: [ФАКТИ](https://fakty.com.ua/ua/proisshestvija/20191101-smert-pidlitka-v-prylukah-mistyany-protestuyut-i-palyat-shyny-pid-viddilkom-politsiyi/)

У місті Прилуки жителі другий день поспіль вимагають справедливого розслідування загибелі 14-річного школяра Дениса Чаленка.
Місцеві жителі виходять на акції протесту і палять шини, бо переконані, що хлопця жорстоко вбили.
За словами протестувальників, поліція не хоче помічати доказів, які свідчать про побиття підлітка перед смертю.
Натомість, правоохоронці розглядають як одну з версій зіткнення з потягом.
Тіло школяра перевезли до Києва для проведення судмедекспертизи. Керівника місцевої поліції відсторонили від виконання службових обов’язків.
Читайте: Відірвало ноги: у Києві BMW збив пішохода
Голова Нацполіції Ігор Клименко повідомив, що розслідуванням смерті підлітка в Прилуках займатиметься Головне слідче управління відомства.
Начальник Головного управління Національної поліції в Чернігівській області Едуард Альохін 1 листопада зустрівся з громадськістю, де розповів про хід розслідування справи.
Поліція домовилася з суспільством про регулярні зустрічі, на яких слідчі звітуватимуть про свою роботу.
За домовленістю, в понеділок на такій зустрічі знову буде присутній керівник ГУ Нацполіції в області.
Нагадаємо, тіло 14-річного Дениса Чаленка знайшли у Прилуках біля залізничних колій.
