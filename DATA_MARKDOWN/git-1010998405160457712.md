
# Пуснаха под гаранция от 250 лева Ангелин, който измъчва куче в клип

Published at: **2019-11-05T14:54:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/pusnaha-pod-garancija-ot-250-leva-angelin-kojto-izmachva-kuche-v-klip.html)

32-годишният Ангелин, който беше заснет в клип как измъчва куче, вече е с повдигнато обвинение за проявена жестокост към животно.
Наложена му е мярка – освобождаване под парична гаранция от 250 лева. Ако бъде признат за виновен, може да получи до 2 години затвор или пробация. 
Ангелин е признал вината си. Като причина за зверското си отношение към животното е посочил, че кучето го е ухапало при игра.
От снощи в социалните мрежи най-коментираната тема е, че кучето от клипа не е иззетото от органите на реда и предадено на природозащитници животно.
От РУ - Казанлък обаче са категорични, че иззетото куче е именно това от видеото, а не друго. 
Въпреки това прокуратурата е назначила и ветеринарно-медицинска експертиза, която трябва да установи по безспорен начин дали става въпрос за същото животно.
А междувременно Ангелин напусна ареста на полицията този следобед. По закон той има между 3 и 15 дни, за да внесе гаранцията. Не го ли стори, мярката му ще бъде променена с решение на съда, вероятно отново със „задържане под стража”.
