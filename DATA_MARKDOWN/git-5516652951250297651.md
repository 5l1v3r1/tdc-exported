
# Οι Δωδεκανήσιοι νέοι έσμιξαν και γιόρτασαν στον Πειραιά

Published at: **2019-11-07T17:55:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425302/oi-dwdekanhsioi-neoi-esmixan-kai-giortasan-ston-peiraia)


        28η Οκτωβρίου: Ένας χρόνος φιλίας, ένας χρόνος Σύλλογος Απανταχού Δωδεκανησίων Νέων!
      
Πριν από ένα χρόνο οι νέοι της Δωδεκανήσου αποφάσισαν να γίνουν ομάδα. 28η Οκτωβρίου 2018 μέσα από ένα γλέντι ξεκίνησαν όλα και αποφασίστηκε κάθε 28η Οκτωβρίου να γλεντάνε και να θυμούνται το πώς ξεκίνησαν.
Σε ανακοίνωση που εξέδωσαν αναφέρουν τα εξής: «Ο στόχος κοινός: όλοι οι Δωδεκανήσιοι να είμαστε ένα! Και αυτό επιτεύχθηκε στην κατάμεστη από κόσμο Δωδεκανησιακή Εστία στον Πειραιά (Υψηλάντου 143-145).
Η αγάπη και η στήριξή σας στο 2ο Πανδωδεκανησιακό Γλέντι μάς δίνει δύναμη να συνεχίσουμε αυτό που διστακτικά ξεκινήσαμε. Ευχαριστούμε όλους όσους βοηθήσατε να στεφθεί με επιτυχία το γλέντι της 28ης Οκτωβρίου 2019, όλους όσους μας τιμήσατε με την παρουσία σας, μουσικούς, χορευτές μέλη από όλους τους συλλόγους, γιατί χωρίς εσάς δεν θα μπορούσε να πάρει σάρκα και οστά το όραμά μας.
Ιδιαίτερα ευχαριστούμε τις εταιρείες, τους πολιτιστικούς συλλόγους, αλλά και τους απλούς Δωδεκανήσιους που μας στήριξαν με τη δωρεά παραδοσιακών εδεσμάτων και τοπικών δωδεκανησιακών προϊόντων.
Να είμαστε καλά και να ανταμώνουμε μόνο για χαρές! Και εις αλλά με υγεία!».
