
# تخم‌مرغ رسماً ۱۵ درصد گران شد/گرانفروشی ۳ هزار تومانی در بازار

Published at: **2019-11-03T05:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980812011.html)

در حالی نرخ مصوب تخم مرغ با ۱۵ درصد افزایش کیلویی ۸۹۰۰ تومان و شانه ای ۱۵۹۰۰ تعیین شد که هر شانه تخم مرغ در بازار تهران تا ۱۹ هزار تومان هم به فروش می رسد.
به گزارش تسنیم قیمت مصوب هر کیلوگرم تخم مرغ در سامانه اطلاع رسانی قیمت کالا و خدمات سازمان حمایت مصرف کنندگان و تولید کنندگان 8900 تومان اعلام شده و نرخ هر شانه  30 عددی تخم مرغ بسته بندی یک کیلو و 700 گرمی 15900 تومان تعیین شده است، این در حالی است که این محصول در تهران حدود 16.5 تا 19 هزار تومان به فروش میرسد.
 قیمت هر شانه تخم مرغ  غیر بسته بندی 30 عددی در میادین میوه و تره بار شهردرای تهران 15900 تومان است اما این محصول در بیشتر میادین میوه تهران عرضه نمی شود  و آنچه برای خرید وجود دارد در اوزان، تعداد و قیمت های دیگری است.
بر اساس گزارش میدانی خبرنگار خبرگزاری تسنیم تنها  نوع بسته بندی تخم مرغ که در یکی از میادین میوه برای عرضه وجود دارد  9 عددی و با قیمت 6 هزار تومان است، اما قیمت هر شانه تخم مرغ 30 عددی در خیابان فرحزادی تهران 19هزار تومان و در جوادیه تهران 18 هزار تومان است.
در حالی نرخ مصوب هر کیلوگرم تخم مرغ در سامانه اطلاع رسانی قیمت کالا و خدمات 8900 تومان اعلام شده است که نرخ مصوب قبلی این محصول 7740   تومان بود که نشان می دهد، نرخ مصوب تخم مرغ 15 درصد افزایش یافته است.
زمانی که نرخ مصوب هر کیلوگرم تخم مرغ 7740 تومان بود ، هر شانه 30 عددی با وزن یک کیلو و 700 گرمی در بازار 11500 تومان به فروش می رسید اما اکنون که قیمت مصوب هر کیلوگرم تخم مرغ 8900 تومان تعیین شده، هرشانه در بازار مصرف 17 تا 19 هزار تومان به فروش می رسد که گرانفروشی است.
به نظر می رسد دلایل افزایش قیمت تخم مرغ در بازار مصرف، افزایش صادرات، تغییر فصل و افزایش مصرف  است.
