
# «Нафтогаз» розмістив євробонди на 500 млн доларів

Published at: **2019-11-05T11:56:15+00:00**

Author: ****

Original: [Слово і Діло](https://www.slovoidilo.ua/2019/11/05/novyna/ekonomika/naftohaz-rozmistyv-yevrobondy-500-mln.-dol)


        НАК «Нафтогаз України» розмістила 7-річні єврооблігації на суму 500 млн доларів під 7,625% річних.
      
Про це повідомляє пресслужба компанії.
«Вчора, 4 листопада, було визначено ціну 7-річних єврооблігацій НАК «Нафтогаз України» на загальну суму 500 млн дол. США на рівні 7,625% річних», - вказали у НАК.
Як зазначили у компанії, їм вдалося отримати найнижчу ставку щодо суверену серед усіх розміщень українських державних компаній цього року. «Відсоткова ставка лише на 127 базисних пунктів перевищує поточні котирування суверенного боргу України з аналогічним терміном погашення», - пояснили у «Нафтогазі».
«Компанія виплачуватиме відсотки двічі на рік, у травні та листопаді. Випуск є пріоритетним незабезпеченим боргом, не має державних гарантій і регулюється у відповідності до вимог 144A/Reg S. Fitch Ratings присвоїв «Нафтогазу довгостроковий кредитний рейтинг B з позитивним прогнозом, що відповідає суверенному рейтингу України. Єврооблігації випускає Kondor Finance plc з єдиною метою надання позики для «Нафтогазу» на 500 млн дол. США», - заявили у компанії.
Також вказано, що піковий попит на єврооблігації «Нафтогазу» перевищив пропозицію у 2,9 рази. Покупцями стали інституційні інвестори з США, Великої Британії та інших країн Євросоюзу, а також с Азії та Південної Америки.
«Ми позитивно вражені високим інтересом інвесторів до цінних паперів «Нафтогазу». Це є черговим підтвердженням того, що зусилля з реформування компанії та ринку газу не були марними. Завдяки ним компанія знижує вартість свого кредитного портфелю, що дозволить нам ефективно конкурувати на українському ринку», - зазначив голова правління «Нафтогазу» Андрій Коболєв.
«Компанія очікує, що залучені кошти надійдуть 8 листопада після завершення стандартних юридичних процедур», - додали у НАК.
Як повідомляється, організатором випуску виступив Citi. Юридичний супровід угоди здійснювали компанії Freshfields Bruckhaus Deringer, AEQUO, White & Case, Avellum, Linklaters та Allen&Overy.
У компанії нагадали, що в липні 2019 року «Нафтогаз розмістив два випуски єврооблігацій: на суму 500 млн євро з погашенням у 2024 році та на суму 335 млн дол. з погашенням у 2022 році.
Нагадаємо, «Нафтогаз» подав до Стокгольмського арбітражу черговий позов проти «Газпрому».
Як відомо, «Нафтогаз» в нових позовних вимогах до російського «Газпрому» попросив Стокгольмський арбітраж зобов'язати відповідача виплатити $ 11,8 млрд як компенсацію за відмову переглянути транзитний тариф.
Хочете обговорити цю новину? Долучайтеся до телеграм-чату CHORNA RADA
