
# Нацкомісія з енергетики і комунальних послуг обрала голову

Published at: **2019-11-04T15:54:00+00:00**

Author: ****

Original: [НВ](https://nv.ua/ukr/biz/markets/nkrekp-obrano-novogo-golovu-nkrekp-novini-ukrajini-50051549.html)

Національна комісія, що здійснює державне регулювання у сфері енергетики і комунальних послуг, обрала головою Валерія Тарасюка, повідомляє прес-служба регулятора.
«Сьогодні (4 листопада, — ред.) шляхом таємного голосування членів НКРЕКП головою регулятора обрано Валерія Тарасюка», — сказано в повідомленні.
Валерій Тарасюк народився в 1976 р. у смт Казанка Миколаївської області, в 1998 році закінчив Інститут міжнародних відносин КНУ. З 2006 року працював у холдингу ВС Енерджі Україна, який належить російським інвесторам. У 2014−2016 рр. був членом НКРЕКП.
29 жовтня президент Володимир Зеленський указом призначив «тимчасовими» членами НКРЕКП Валерія Тарасюка, Руслана Кайдаша, Ольгу Бабій і Олексія Магду — до призначення членів НКРЕКП, обраних за результатами конкурсу, і не більше, ніж на три місяці.
Згідно із законом президент України може тимчасово, строком на три місяці, призначити необхідну для кворуму кількість членів регуляторного органу.НКРЕКП повинна до кінця 2019 року сертифікувати нового оператора ГТС України, що важливо для укладення транзитного контракту з Газпромом і виконанням зобов’язань перед ЄС.
