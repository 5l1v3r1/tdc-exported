
# Імпорт електроенергії з РФ перешкоджає євроінтеграції України, його потрібно припинити, - Плачков

Published at: **2019-11-02T00:00:00+00:00**

Author: ****

Original: [Контракты.UA](http://kontrakty.ua/article/145322)

Відновлення імпорту електроенергії з Росії ставить під загрозу євроінтеграцію України, тому його потрібно припинити.
Про це заявив Голова Всеукраїнської енергетичної асамблеї, колишній міністр палива та енергетики Іван Плачков в ефірі телеканалу «Еспресо».
Експерт зазначив, що імпорт електроенергії з Росії загрожує нашій євроінтеграції, зокрема в частині підготовки до синхронізації вітчизняної енергетичної системи з європейською у 2023. «Це у нас зупиняє роботу по інтеграцію в ENTSO-E», - сказав Плачков.
На його думку, необхідно ухвалити рішення про припинення імпорту з Росії, наприклад, з грудня, і не виставляти на аукціон мережі, по яким транспортується електроенергія з РФ чи Білорусі.
«Сьогодні «Укренерго», у нас цей перетин Україна-Білорусь-Росія продається на аукціоні раз на місяць. І ми можемо, якщо вже продали зараз на листопад, треба прийняти рішення, що листопад – це останній місяць, коли ми імпортуємо електроенергію, і просто не продавати ці мережі, по яким транспортується електроенергія. У нас такий абсолютно законний, спокійний варіант», - пояснив Плачков.
Нагадаємо, 18 вересня Верховна Рада прийняла закон "Про внесення змін до деяких законів України у сфері використання ядерної енергії", в який глава енергетичного комітету парламенту Андрій Герус пролобіював правку - дозволити закуповувати українським споживачами імпортну електроенергію за двосторонніми договорами. За словами Геруса, імпорт повинен був здійснюватися з Білорусі. Проте, 1 жовтня була здійснена перша поставка електроенергії з Росії в режимі імпорту. Поставка проведена рівним графіком потужністю 100 МВТ. За даними джерела на ринку, імпорт здійснений компанією «Юнайтед Енерджі», яку пов'язують з Ігорем Коломойським.Раніше український дипломат Костянтин Єлісєєв заявив, що імпорт електроенергії з РФ порушує євроінтеграційні зобов'язання України в частині інтегрування енергосистеми в єдину енергетичну систему ЄС, та назвав укладення контрактів на постачання електроенергії з Росії неприйнятним з юридичного погляду.
