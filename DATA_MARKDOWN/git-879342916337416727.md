
# У «Чесно» назвали депутатів-прогульників засідань Ради в жовтні

Published at: **2019-11-04T19:40:02+00:00**

Author: ****

Original: [Слово і Діло](https://www.slovoidilo.ua/2019/11/04/novyna/polityka/chesno-nazvaly-deputativ-prohulnykiv-zasidan-rady-zhovtni)


        Стали відомі прізвища 16 нардепів, які протягом жовтня без поважних причин, таких як відрядження, відпустка або лікарняний, пропустили понад 30% голосувань у парламенті.
      
Про це повідомляє громадський рух «Чесно» у понеділок, 4 жовтня.
Вказується, що в жовтні Рада працювала в сесійній залі 10 днів і провела 17 засідань, на яких було 476 голосувань.
Найбільше голосувань пропустив нардеп Віталій Данилов з фракції «Батьківщина» - його не було під час 97% голосувань. Завершує список 16 нардепів-прогульників позафракційний мажоритарник Олесь Довгий, який пропустив майже 32% голосувань.
«Народний депутат від фракції ОПЗЖ Микола Скорик голосував за законопроект у другому читанні про скасування відшкодування для прогульників, але при цьому потрапив до «прогульників» через відсутність на 49% голосувань. Разом із тим, за даними письмової реєстрації, він був зареєстрований на всіх засіданнях», - пише «Чесно».
Письмово на всіх 17 засіданнях також була зареєстрована голова фракції «Батьківщина» Юлія Тимошенко, але її не було під час 48% голосувань (карта відсутня).
Нагадаємо, нардепів-прогульників з листопада позбавлятимуть виплат.
Також відзначимо, 16 жовтня Рада запровадила покарання для нардепів за прогули.
Хочете обговорити цю новину? Долучайтеся до телеграм-чату CHORNA RADA
