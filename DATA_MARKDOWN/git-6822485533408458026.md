
# دو مهارت مهم در تربیت تک فرزندی

Published at: **2019-11-01T06:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980810014.html)

مدیر گروه سلامت روان معاونت بهداشت دانشگاه علوم پزشکی خراسان‌شمالی دو مهارت صبوری و خویشتن داری و خوش رفتاری و احترام به دیگران را موثر در تربیت تک فرزندی عنوان کرد.
به گزارش ایسنا، زهرا یوسف نژاد  اظهار کرد: بدون خویشتن داری، تک فرزند خانواده در خطر تبدیل شدن به موجودی خودخواه و طلبکار بوده و بخش قابل توجهی از روحیه صبوری و عزت نفس در گروی یادگیری در انتظار نوبت بودن است.
وی ادامه داد: در خانواده‌های چند فرزند کودکان صبر کردن را می‌آموزند، زیرا مجبورند، برای نمونه اگر پدر یا مادر پوشک بچه کوچک را عوض می‌کند برادر یا خواهر چهار ساله او که آب می‌خواهد باید صبر کند.
یوسف نژاد با بیان اینکه در بیشتر موارد تک فرزندان فکر می‌کنند خواسته آن‌ها در اولویت و بر همه چیز تقدم دارد، خاطرنشان کرد: والدین باید به آن‌ها بیاموزند که همیشه این چنین نیست.
وی اضافه کرد: برخی مواقع لازم می‌شود کودکمان را به علت عدم رعایت مقررات منزل از برخی امتیازات محروم کرده و بر اجرای مقررات پافشاری کنیم تا به اشتباه خود پی ببرد.
این مقام مسئول در ارتباط مهارت خوش رفتاری و احترام به دیگران، توضیح داد: رفتار خوب به معنای احترام گذاشتن به احساسات و علائق دیگران است که گاهی باید بر خواسته و احساسات خود آن را ترجیح دهیم.
وی با اشاره به اینکه اخلاق خوب شامل پرورش دادن توانایی‌های شناخت خوب از بد و صحیح از غلط است، خاطرنشان کرد: اخلاق خوب برخورداری از توانایی شناخت خوب از بد و صحیح از غلط است.
مدیر گروه سلامت روان معاونت بهداشت دانشگاه علوم پزشکی خراسان شمالی گفت: همانطور که به تک فرزندمان صبر کردن آموزش می‌دهیم توجه کردن به تاثیر کلمات و حرکاتمان بر دیگران را نیز به او گوشزد می‌کنیم.
وی افزود: بچه‌ای خوددار و خود کنترل است که بتواند رفتار خود را بررسی کرده و بفهمد که آیا رفتار وی روی کسی اثر می‌گذارد؟ آیا رفتار او کسی را خوشحال یا ناراحت نمی‌کند؟
یوسف نژاد ادامه داد: در خانواده‌هایی که بیشتر از یک بچه دارند، فرزندان خیلی درگیر حرکات والدین خود نیستند، اما در خانه‌های تک فرزند، هیچ موردی ندیده یا نشنیده باقی نمی‌ماند.
وی با اشاره به اینکه تربیت درست به بچه کمک می‌کند که بر عواطف و رفتارهایش کنترل پیدا کند، اضافه کرد: تربیت موثر شامل استفاده از قواعد روشن و صحبت کردن در مورد آن‌ها است، اقدامات با ثبات، سریع و به موقع ما به فرزند می‌فهماند که والدین مسئله را خیلی جدی گرفته اند.
