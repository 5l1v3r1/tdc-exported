
# В Україні планують створити відновлюваний запас сироваток від смертельно небезпечних хвороб

Published at: **2019-11-01T17:23:00+00:00**

Author: ****

Original: [НВ](https://nv.ua/ukr/ukraine/events/difteriya-v-ukrajini-moz-hoche-stvoriti-vidnovlyuvaniy-zapas-sirovatok-novini-ukrajini-50051174.html)

Про це на брифінгу заявив директор Центру громадського здоров’я МОЗ Володимир Курпіта, передає Укрінформ.
«Існує програма закупівлі медикаментів для хвороб з високою летальністю, щороку вартість цієї програми складає близько 40 млн грн. В рамках цієї програми закуповують сироватки від дифтерії, ботулізму, правця, і МОЗ продовжує цю програму», — сказав Курпіта.
За його словами, Програма розвитку ООН в Україні веде перемовини з виробниками сироваток з метою створення в Україні відновлювального запасу сироваток.
Водночас Курпіта зазначив, що у світі є лише 10 виробників сироваток від хвороб з високою летальністю, зокрема від дифтерії, тому для забезпечення захисту потрібно вакцинуватися.
«Через високий рівень охоплення вакцинацією в світі потреба в сироватках суттєво зменшується. І зараз є близько 10 виробників сироватки загалом в світі… Проблема не в тому, щоб сироватки були у великій кількості. Ми не можемо забезпечити надмірну кількість, в цьому немає сенсу. Варто перестати лікувати „опіки“, а замість того не хапатися за „гарячий чайник“. Для того, щоб не отримати „опіки“, ми маємо робити вакцинацію, тоді потреба в сироватках буде зменшуватися», — сказав він.
Нагадаємо, у Харківській області під час бактеріологічного дослідження підтвердили наявність нетоксигенного штаму дифтерійної палички у хворого на ангіну.
Також на дифтерію захворіло 15 іноземних студентів Ужгородського національного університету.
Станом на 29 жовтня в Києві зафіксовано три випадки захворювання на дифтерію
Дифтерія — гостре інфекційне захворювання, яке передається повітряно-крапельним шляхом. Захворювання проявляється у вигляді ангіни, коли в горлі утворюються плівки, які можуть ускладнювати дихання та ковтання.
Читайте також:
