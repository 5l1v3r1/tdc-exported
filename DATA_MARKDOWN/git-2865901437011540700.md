
# Inter briše Lautarovu izlaznu klauzulu

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/fudbal/vesti/inter-brise-lautarovu-izlaznu-klauzulu/341392)


        Inter je spreman da odbije Barselonu po pitanju Lautara Martineza čak i po cenu da ostane bez mogućnosti da angažuje prvi i najveću želju Antonija Kontea - Artura Vidala. Kako javlja Gazeta delo Sport Nerazuri će ponuditi novi ugovor argentinskom napadaču i tražiće izbacivanje otkupne klauzule, koja trenutno iznosi 111.000.000 evra. 
      
Bez obzira što klauzulu mogu da aktiviraju samo klubovi iz inostranstva, i to isključivou periodu 1. jul - 15. jul, u Interu ne žele da rizikuju i po svaku cenu pokušavaju da "blindiraju" Lautara. 
Podsetimo, Barsa je pitala za 22-godišnjeg napadača koji se raspucao ove sezone. Nezvanično, nuđena je određena svota novca i pomenuti Vidal, čak u nekim kombinacijama i Ivan Rakitić, međutim Milanezi su očito procenili da im je zadržavanje Martineza prioritet. Barselonina ideja bila je da dozvoli jednom od dvojice vezista da ode u Inter, te da se Italijani tom prilikom obavežu da na leto bude završen posao oko Lautara Martineza. Ali od toga, očito, neće biti ništa...
Prema trenutnom ugovoru koji važi do 2023. Lautaro zaarađuje "svega" 1.500.000 evra godišnje. Po novom, ta cifra bila bi značajno povećana, a izlazna klauzula izbačena u potpunosti ili duplirana.
Interesovanje za Lautara, pored Barse, pokazivao je Mančester Junajted.

        Foto: Reuters
      
