
# Народовладдя від Зеленського - це коли президент ігнорує петиції, мітинги і референдуми

Published at: **2019-11-05T13:20:00+00:00**

Author: **112.UA**

Original: [ZIK.UA](https://zik.ua/news/2019/11/05/narodovladdya_vid_zelenskogo__tse_koly_prezydent_ignoruie_petytsii_mityngy_i_1683987)


        Давним-давно (ну, навесні, цього року), ще в епоху прогресивних відеороликів, Володимир Зеленський голосно обіцяв, що буде прислухатися до українського народу. "Народ висловлює свої думки, а я звертаю на це увагу", - це слова президента в травні. Тоді "слуги народу" зробили шикарний ролик, в якому пообіцяли не багато, не мало – народовладдя в Україні!
      
Про це пише 112.ua.
"Наведемо порядок у країні - зробимо народовладдя. Готові вплинути на стан політичного життя в країні? Нехай народ на вулицях висловить свою думку. Є проблема в Україні, яка вас турбує - напишіть її в коментарях. Найактуальніші розберемо у відео-петиції і на них відреагує Володимир Зеленський особисто", - говорилося в повідомленні.
І як вам народовладдя по-зеленськи? Зверталися до президента? Він реагував?
Судячи з усього, не склалося у Зеленського з народовладдям. Петиції не працюють. Два рази (!) люди збирали більше 25 тисяч підписів за відставку Андрія Богдана з посади голови Офісу президента, і два рази Зеленський ігнорував ці петиції. Якось Зеленський відповів на запитання журналіста і заявив, що думка "Фейсбуку" – це ще не думка всього народу. А як з петиціями? 33 тисячі українців у законний спосіб зажадали відставки призначеного шляхом договорняка з олігархом стрьомного типа на одну з найважливіших посад у державі. Лобіста Ігоря Коломойського, який після зміни влади вже поклав свою руку на найбільш прибуткові державні активи і наживається на держмайні. А що ж Зеленський? Сором'язливо мовчить? Може і 33 тисячі мало для того, щоб це вважати думкою народу?
Ну так, на вулиці Києва не так давно виходило навіть більше людей – вимагати прозорої політики по відношенню до конфлікту на Донбасі. І знову Зеленський відмовчувався.
Вчора до нього на Банкову прийшли тисячі, щоб нагадати, що справу Каті Гандзюк нова влада успішно продовжує "зливати". І знову Зеленський, який весь такий народний був перед виборами, відсидівся в Офісі, написавши коротенький постик у "Фейсбуці", замість того, щоб вийти до людей, послухати їх, і поговорити, дивлячись в очі.
Так де ж народовладдя, якщо не працюють петиції, немає реакції на мітинги, немає закону про референдуми, і влада навіть не намагається запитати у народу його думку з таких важливих питань як доля Донбасу і ринок землі? Здається, Зеленський дуже швидко перетворився на типового українського князька, якому море по коліно й гори по плечу, а прохання холопів біля воріт – як дзижчання настирливої мошкари.
Ми це зробили разом.

        Ігор Вальский
      
