
# Trebanjci do pomembne zmage

Published at: **2019-11-04T07:00:00+00:00**

Author: **M. Ž., Dominik Pekeč, RK Trimo Trebnje**

Original: [Dolenjski list](https://www.dolenjskilist.si/2019/11/04/227925/novice/novice_splosno/Trebanjci_do_pomembne_zmage/)

Trebnje - Rokometaši Trima so sinoči na pomembni tekmi proti mariborskemu Braniku na krilih domače publike prišli do visoke zmage z 28:20 (16:10) in utrdili tretje mesto na prvenstveni lestvici.
Trebanjci so se med reprezentančnim premorom dobro pripravljali na preizkušnjo s štajersko zasedbo, ki je letošnjo sezono začela pod pričakovanji in prejšnji teden zamenjala trenerja. Trebanjci so tekmo začeli v krču in po nekaj napakah v napadu dovolili tekmecu, da povede z 0:3. Kasneje so se le prebudili in z borbeno igro hitro stopili v enakovreden dvoboj z Mariborčani. Ti so kasneje še uspeli povesti z dvema goloma, nato pa je domačinom steklo in v 22. minuti so tako vodili z 9:7. Odličen niz so še naprej nadaljevali, polčas pa dobili s 16:10.
Tudi v drugem delu so gostitelji prevladovali na terenu. Vijoličasti niso imeli rešitve, obenem pa je zasedba Trima kaznovala vsako njihovo napako s hitrim protinapadom. V vratih je dodaten izkupiček prispeval odlično razpoloženi Urh Brana, končni izid srečanja pa je bil 28:20, so tekmo povzeli v trebanjskem klubu.
Najboljši strelec Trebanjcev s sedmimi goli je bil Dino Hamidović, pri gostih pa s štirimi Andraž Velkavrh.
»Za nami je težka tekma, ki smo jo na slabo odprli in naredili preveč tehničnih napak. Gostje so tako povedli za par zadetkov. Nato smo stisnili v obrambi, zadeli par lahkih golov in zasluženo slavili. Rad bi pohvalil izjemne navijače, ki so nas spodbujali celotno tekmo. Zdaj nas čaka težko gostovanje v Velenju, kjer upamo na pozitiven rezultat,« je po srečanju dejal igralec tekme Marko Kotar.
Trimo nova naloga čaka že ta četrtek, ko se bo odpravilo na zahtevno gostovanje v Velenje. Obračun bo ob 17.30 prenašala tudi TV Slovenija 2.
