
# پاسخ عضو مجمع تشخیص مصلحت به علت عدم تعیین تکلیف لوایح FATF

Published at: **2019-11-05T11:00:00+00:00**

Author: ****

Original: [boursepress.ir](http://boursepress.ir/news/138453/%D9%BE%D8%A7%D8%B3%D8%AE-%D8%B9%D8%B6%D9%88-%D9%85%D8%AC%D9%85%D8%B9-%D8%AA%D8%B4%D8%AE%DB%8C%D8%B5-%D9%85%D8%B5%D9%84%D8%AD%D8%AA-%D8%A8%D9%87-%D8%B9%D9%84%D8%AA-%D8%B9%D8%AF%D9%85-%D8%AA%D8%B9%DB%8C%DB%8C%D9%86-%D8%AA%DA%A9%D9%84%DB%8C%D9%81-%D9%84%D9%88%D8%A7%DB%8C%D8%AD-FATF)


        عضو مجمع تشخیص مصلحت نظام با بیان اینکه اثبات یا نفی لوایح CFT و پالرمو منفعتی برای اعضای مجمع ندارد، گفت: صلاح در شرایط کنونی این است که لایحه FATF را نه قبول و نه رسما رد کنیم.
      
به گزارش پایگاه خبری بورس پرس، غلامرضا مصباحی‌مقدم درخصوص تصویب لوایح FATF به اعتماد آنلاین گفت: اقدام مجمع تشخیص مصلحت نظام در مسکوت گذاشتن CFT و پالرمو سیاسی نیست چراکه اثبات یا نفی این دو لایحه هیچ‌گونه منفعتی برای اعضای مجمع ندارد. اتفاقا این تصور که سیاسی‌کاری است در اصرار بر تصویب می‌تواند مصداق پیدا کند.
وی افزود: چون در شرایط تحریم کامل از جانب آمریکا به سر می‌بریم، این فضا اقتضا می‌کند در روابط و داد و ستدهای خارجی‌ به‌گونه‌ای عمل کنیم که پنهان از چشم عوامل‌ آمریکا باشد. هرگونه روابط مالی و اقتصادی با کشورهایی که با آمریکا هم در ارتباط هستند، برای ایران با محدودیت روبرو خواهد شد و فشار را بر طرف‌ها تشدید خواهند کرد تا رابطه و معامله را قطع کنند.
این عضو تشخیص مصلحت ادامه داد: آمریکا می‌کوشد همین ۴۰ تا ۵۰ میلیارد دلار تجارت ایران را نیز قطع کند. ‌اگر FATF را قبول کنیم، آمریکا به‌راحتی می‌تواند معاملات و تجارت را افشا کند. در ضمن دو قانون دیگری که FATF دنبال می‌کند تا شفاف‌سازی و مبارزه با جلوگیری از تأمین مالی تروریست تصویب شده اما نمی‌دانم چرا برخی ادعا می‌کنند نمی‌خواهیم فساد را علنی کنیم و به همین دلیل با  FATF مخالفت می‌شود.
مصباحی‌مقدم گفت: اگر لایحه FATF را رد کنیم، هزینه‌ساز خواهد شد به همین دلیل ترجیح می دهیم مسئله در شرایط فعلی بماند. صلاح در شرایط کنونی این است که نه قبول و نه رسما رد کنیم.
انتهای پیام
 
