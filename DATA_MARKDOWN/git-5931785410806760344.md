
# Milojević: Mi smo u Beogradu drugačija ekipa, trudićemo se da ispišemo novu istoriju

Published at: **2019-11-05T14:19:13+00:00**

Author: **Zile**

Original: [Sportska centrala](https://www.sportskacentrala.com/2019/11/05/milojevic-mi-smo-u-beogradu-drugacija-ekipa-trudicemo-se-da-ispisemo-novu-istoriju/)

Uoči meča sa Totenhemom Vladan Milojević je na konferenciji za medije izjavio da je ponosan što će njegovi igrači odmeriti snage sa rivalom iz krema svetskog fudbala.
– Sutra nas očekuje teška utakmica. Još jedan u nizu velikih evropskih duela koje igramo na našem stadionu. Dolazi nam protivnik iz samog krema svetskog fudbala. Imamo priliku da pred našim navijačima odigramo protiv ozbiljnog protivnika koji je svih ovih godina pravio dobre rezultate, što u Premijer ligi, što u Ligi šampiona, u kojoj su prošle sezone došli do finala. Ponosan sam što možemo da igramo ovakve susrete i mislim da ćemo se predstaviti u najboljem svetlu. Nadam se da ćemo odigrati čvrstu utakmicu. Od mojih igrača očekujem da sutra budu fokusirani na teren i da daju svoj maksimum, rekao je Milojević.
Totenhem je favorit da prođe u osminu finala.
– Totenhem je uz Bajern favorit za prolazak u osminu finala Lige šampiona. Fenomenalna su ekipa, videli ste našu utakmicu protiv njih u Londonu. Imaju odlične pojedince, znaju šta hoće, imaju dobrog trenera koji je jedan od najzaslužnijih za sjajne rezultate koje ostvaruju. Veoma su brzi u fazi napada i moraćemo posebnu pažnju da obratimo na to. Ipak, ne plašimo se nikog. Očekujem da moji igrači sutra izađu i pokažu šta znaju, a neka rezultat bude u skladu sa tim.
Prošle godine, 6. novembra Zvezda je u Beogradu bila bolja od Liverpula.
– Nisam neko ko voli da obećava, ali uvek verujem u pozitivne stvari. Ipak, Totenhem i Liverpul od prošle godine su dve različite ekipe i nema mesta za poređenjima. Činjenica je da smo mi drugačija ekipa kada igramo kod kuće i da je protivnicima veoma teško da igraju pred punim tribinama na kojima su naši navijači. Sve što je bilo juče, treba ostaviti u prošlosti, a mi ćemo se truditi da pišemo novu istoriju.
Milojević se ne opterećuje načinom igre u evropskim mečevima.
– Ne opterećujemo se time, već se spremamo za svaku utakmicu posebno. Ako napadnemo protivnika i primimo pet golova, onda pojedinci budu nezadovoljni rezultatom, a kad se zatvorimo i odigramo nešto defanzivnije, onda budu komentari da nismo šutnuli na gol. Što se zdravstvenog stanja igrača tiče, videćemo danas posle treninga. Vukanović je pod znakom pitanja, Gobeljić takođe, ali je u nešto boljem stanju od našeg napadača.
Na kraju poruka da će se gosti u Beogradu osećati bezbedno.
– Mogu da garantujem da će se ovde svi osećati bezbedno. Kod nas u ekipi imamo igrače sa različitim bojama kože i nikada nisu imali problem. Neće ga sutra imati ni Totenhemovi fudbaleri. Pokazaćemo da smo pravi domaćini i da je ovo zemlja koja prihvata različitosti. Verujem da će naši navijači sutra biti sjajni i pozivam ih da dođu u što većem broju da nas podrže, zaključio je trener Crvene zvezde.
Meč je na programu u sredu od 21 sat.
