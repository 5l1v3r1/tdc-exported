
# На підприємствах «Укроборонпрому» зарплатні борги сягають понад 445 млн грн, – Абромавичус

Published at: **2019-11-05T13:57:00+00:00**

Author: ****

Original: [ZIK.UA](https://zik.ua/news/2019/11/05/na_pidpryiemstvah_ukroboronpromu_zarplatni_borgy_syagayut_ponad_445_mln_grn_1684065)


        За останні три роки заборгованість із зарплати на 43 підприємствах «Укроборонпрому» суттєво виросла та сягає понад 445 млн гривень.
      
Про це в інтерв’ю Укрінформу повідомив генеральний директор ДК «Укроборонпром» Айварас Абромавичус.
«Заборгованість по зарплаті на 43 підприємствах сягає понад 445 млн гривень. Вона суттєво виросла за останні три роки. І це лише те, що ми винні людям. Крім того, що стосується зарплат, там ще є заборгованість 700 млн грн у вигляді податків бюджету. Ще 415 млн грн це заборгованість по спецпенсіях», – розповів гендиректор.
За словами Абромавичуса, наразі з усього кредитного портфеля, який становить близько 10 млрд грн, майже половину – 4,8 млрд грн – становить прострочена заборгованість. «Також маємо прострочену заборгованість постачальникам у розмірі 4,2 млрд грн», – уточнив голова концерну.
Разом з тим, він повідомив, що найбільші заборгованості сконцентровані на кількох підприємствах, тож, з вирішенням цих питань буде розв’язана левова частина проблем «Укроборонпрому».
«Моя мета, як і мета всієї моєї команди, щоб до кінця року ось ця цифра по 43 підприємствах і 445 млн грн боргів була суттєво нижча. Хотілося б до Нового року підійти з мінімальною заборгованістю перед людьми», – заявив Абромавичус.
Нагадаємо, у вересні гендиректор «Укроборонпрому» заявив про 42 «гарячі» питання і 1,1 млрд грн зарплатного боргу.
