
# Επιστολή Τασούλα σε Τσίπρα: Δεν καταλαβαίνω τι παραβιάστηκε με την εξαίρεση Πολάκη-Τζανακόπουλου από την προανακριτική

Published at: **2019-11-01T16:35:00+00:00**

Author: ****

Original: [enikos.gr](http://www.enikos.gr/politics/681674/epistoli-tasoula-se-tsipra-den-katalavaino-ti-paraviastike-me-tin)

Ο πρόεδρος της Βουλής απέστειλε πριν από λίγο την απαντητική επιστολή στον Αλέξη Τσίπρα, σχετικά με την εξαίρεση του Παύλου Πολάκη και του Δημήτρη Τζανακόπουλου από την προανακριτική επιτροπή για τον Δημήτρη Παπαγγελόπουλο.
Στην επιστολή του, ο Κωνσταντίνος Τασούλας σημειώνει πως δεν καταλαβαίνει τι παραβιάστηκε με την απόφαση εξαίρεσης των δύο βουλευτών του ΣΥΡΙΖΑ. “H Ολομέλεια αποφάσισε τη συγκρότηση της Επιτροπής, όχι όμως και τη σύνθεσή της, όπως και ότι η Επιτροπή, εξαιρώντας δύο μέλη της, αποφάσισε επί της νομιμότητας της σύνθεσής της και όχι της συγκρότησής της. Επομένως, δεν μου είναι κατανοητό κατά τι παραβιάσθηκε η απόφαση της Ολομέλειας της Βουλής από την απόφαση της Επιτροπής περί εξαίρεσης δύο μελών της”, τονίζει στην επιστολή.
Σε ό,τι αφορά στο κάλεσμα που του απηύθυνε ο πρόεδρος του ΣΥΡΙΖΑ να φροντίσει για την κοινοβουλευτική τάξη, ο πρόεδρος της Βουλής απαντά: “σας διαβεβαιώ πως μόνο αυτό με συνέχει στον όλο χειρισμό αυτής της όντως δύσκολης υπόθεσης η οποία και θα πρέπει να εξελιχθεί με την συμπαράσταση όλων μας με βάση τις νόμιμες διαδικασίες και την ευταξία, που σε καμμία περίπτωση δεν δικαιούμαστε να αφήσουμε ανυπεράσπιστες και προς τούτο προσβλέπω και στην δική σας συμβολή”.

        Δείτε την επιστολή του κ. Τασούλα στον κ. Τσίπρα
      
