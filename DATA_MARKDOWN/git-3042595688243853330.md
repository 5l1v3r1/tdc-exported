
# Kreftsyk Romøren overrasket

Published at: **2019-11-07T17:00:52+00:00**

Author: **TORE ULRIK BRATLAND**

Original: [Dagbladet.no](https://www.dagbladet.no/sport/kreftsyk-romoren-overrasket/71794314)

Den tidligere verdensrekordholderen i hopp, Bjørn Einar Romøren (38), er kreftsyk og kjemper sitt livs kamp. Den siste tida har han vært til behandling i Heidelberg i Tyskland, men i går avbrøt han oppholdet.
Årsak: En invitasjon fra slottet.

        Onsdag kveld ble det arrangert gallamiddag for Slovenias president, Borut Pahor. Sammen med Maren Lundby var han Hopp-Norges representant.
      
Slovenia er en hoppgal nasjon. At kongen inviterte to av Hopp-Norges ypperste profiler, kommer derfor ikke fra intet. Romøren var ikledd bunad og hadde med seg kona Martine Remsøy Romøren.
- Det var en fantastisk fin kveld. Utrolig stas å få oppleve noe sånt. Og jeg er ekstremt glad for at jeg fikk gjort det sammen med Martine, sier Romøren i en uttalelse til Dagbladet.
- At Bjørn Einar og Maren ble invitert på gallamiddag på slottet, er stort for norsk hoppsport, forteller hoppernes mediesjef, Steinar Bjerkmann.
- Men vi vet også at vi har en svært engasjert og kunnskapsrik konge, som ikke bare er glad i hoppsport, men idrett generelt.
Det var i midten av juli at det ble kjent at den tidligere skihopperen har fått kreft. Han hadde verdensrekorden på 239 meter fra 2005 til 2011 og er i dag markedssjef for hopperne.

        - I våres fikk jeg en veldig tøff beskjed om at jeg har fått kreft i ryggen. Dette er en tøff situasjon for meg og hele familien. Jeg er kommet godt i gang med behandlingen og skal overleve dette, sa han.
      
Han har fått påvist den sjeldne kreftformen Ewing sarkom. Etter planen skal behandlingen pågå fram til mars. Etter et kort opphold i Norge - og deltakelse på gallamiddagen - er han nå på vei tilbake til Tyskland.
- Formen er vel så som så, sier Romøren.
Likevel er det karakteristiske humøret hans på plass:

        - Legene i Tyskland var veldig flinke til å passe på alle verdiene mine, så jeg skulle være klar for reisen - samt ha energi til å nyte opplevelsen av å være på gallamiddag på slottet.
      
Romøren beskriver situasjonen slik:
- Jeg føler vel at jeg har et kloakksystem i kroppen heller enn blodårer og andre organer. Og jeg er trøtt og sliten. Men jeg forberedte meg godt til turen med mye vann og søvn, så det var bare stas å være gjest.
Han fortsetter:
- Legene skjønte jo at dette var en stor ære. Da det ikke ville påvirke behandlingen, var de veldig behjelpelige med å legge til rette for reisen. Samarbeidet mellom dem og legene mine i Norge fungerer kjempebra. Vi var alle enige om at dette skulle vi få til. Og det gjorde vi.
Han er nå på vei tilbake til Heidelberg:

        - Jeg skal ha de siste strålinger i dag og i morgen, før jeg kan fullføre behandlingen i Norge.
      
Mediesjef Steinar Bjerkmann sier Hopp-Norge er rørt over Romørens deltakelse på gallamiddagen.
- Du vet hvor tøff kampen hans er. Men han så elegant ut og glødet. Dette varmer hele Hopp-Norge, sier Bjerkmann.
Også Maren Lundby - verdens beste skihopper på kvinnesiden - er henrykt over besøket på slottet.
- Kvelden var veldig bra. Jeg følte meg svært heldig. Alt var utrolig elegant, og jeg prøvde å nyte og ta innover meg hvert eneste rojale inntrykk. Det var min første gang på slottet, så det var en stor dag for meg, sier hun.

        - Jeg snakket med både dronningen, kongen, kronprinsen og Slovenias president. Jeg fortalte presidenten at jeg ville hoppe i Planica snart. Og det var ekstra hyggelig å komme til gallamiddagen med kulturminister og Raw Air-venn Trine Skei Grande.
      
Lundby fortsetter:
- Dronningen påpekte at jeg var litt annerledes kledd enn sist vi møttes (ski-VM i Seefeld), og at det var veldig hyggelig å se meg på slottet. Kongen lurte på hvordan det gikk med meg etter at jeg falt og skadet meg i sommer.
Romøren møtte også kongen, dronningen og presidenten i Holmenkollen i dag.
Etter det Dagbladet forstår er håpet å være tilbake i jobben som markedssjef i forbindelse med hoppsuksessen Raw Air seinere i vinter.
Hvis alt går etter planen.
