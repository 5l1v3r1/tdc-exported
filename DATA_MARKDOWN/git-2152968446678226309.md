
# След резултатите от вота в ГЕРБ вземат мерки - организационни, персонални...

Published at: **2019-11-04T17:00:00+00:00**

Author: **Веселина Йорданова**

Original: [Dnes.bg](https://www.dnes.bg/index/2019/11/04/sled-rezultatite-ot-vota-v-gerb-vzemat-merki-organizacionni-personalni.428535)

Ще бъдат взети мерки от всеки тип - организационни, персонални, защото за тези резултати някой носи отговорност.  Това заяви вицепремиерът Томислав Дончев на брифинг в централата на ГЕРБ. Той даде да се разбере, че ще бъдат предприети действия там, където резултатите са различни от очакваните.
По думите му обаче на тези избори е липсвал изобщо разговор кой какви политики предлага.
Имаше нужда от истински политически дебат с политически аргументи, липсваше изобщо разговор от гледна точка на предизвикателствата на бъдещето, изтъкна Дончев. По думите му всички се обединили срещу ГЕРБ, а тезата против, не е теза. Освен това основни партии се криели зад Инициативни комитети и така няма шанс да са загубили.
ПП ГЕРБ ще проведе национална среща на партията на 7 ноември по обяд в Зала "Люмиер".
За това съобщи председателят на Националния предизборен щаб на ГЕРБ и областен координатор на партията в София Цветомир Паунов.
На нея ще присъстват премиерът и лидер на ГЕРБ Бойко Борисов, както и членовете на Изпълнителната комисия. Целта на срещата е да бъдат анализирани резултатите от приключилите местни избори и да бъде направен отчет за политическата дейност на партията. 
Нормално поведение на губещия е да търси оправдания извън собствените си възможности, посочи Паунов. 
Той напомни, че има законово установен ред и норми за начина, по който всеки един може да потърси правна форма, ако е недоволен от изборните резултати.
"От наша гледна точка кампанията беше позитивна, защото ние водихме позитивна кампания. Това, което декларирахме в началото й, го спазихме и изпълнихме", допълни той. Паунов представи и реалните резултати на ПП ГЕРБ в страната, като посочи, че общинските им съветници и кметове на общини са се увеличили.
2015 г. ПП ГЕРБ имаше 130 кметове на общини, от тях 22 бяха кметове на областни центрове, 2019 г. – ГЕРБ увеличава кметовете си на общини с 10 и вече са 140, от тях 17 са на областни градове. 
В 163 общини ГЕРБ е първа политическа сила, като увеличава общинските си съветници с 80 в цялата страна. 
От софийската структура на партията подчертаха, че в столицата купеният вот не може да обръща резултат. Те цитираха данни от протоколи на ЦИК, според които Мая Манолова е удвоила резултата си на балотажа в кварталите "Христо Ботев", "Факултета" и "Филиповци".
Според Елен Герджиков е абсурдно и твърдението на инициативния й комитет за социологическа завера в изборния ден по отношение на резултатите от балотажа.
