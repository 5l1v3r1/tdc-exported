
# 
        پاسخ فائزه هاشمی به میلیاردر بودن پدرش!
      

Published at: **2019-11-04T20:47:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638172/%D9%BE%D8%A7%D8%B3%D8%AE-%D9%81%D8%A7%D8%A6%D8%B2%D9%87-%D9%87%D8%A7%D8%B4%D9%85%DB%8C-%D8%A8%D9%87-%D9%85%DB%8C%D9%84%DB%8C%D8%A7%D8%B1%D8%AF%D8%B1-%D8%A8%D9%88%D8%AF%D9%86-%D9%BE%D8%AF%D8%B1%D8%B4)

به گزارش بولتن نیوز، مراسم ختم مرحومه اعظم طالقانی دبیرکل جامعه زنان انقلاب اسلامی عصر امروز (شنبه) با حضور شخصیت‌های سیاسی در کانون توحید تهران برگزار شد که با حاشیه‌هایی همراه بود.
این مراسم که از ساعت 15:00 آغاز شد در همان نیم ساعت هر دو سالن کانون توحید تهران پر شد و بسیاری از افراد در درون خیابان حضور یافتند که سبب ترافیک شدید در خیابان پرچم شد.
علی اکبر ناطق نوری از همان دقایق اولیه مراسم حضور یافت و در همان ردیفی که محمد توسلی دبیرکل نهضت آزادی، محمدرضا عارف رئیس شورای عالی اصلاح‌طلبان، مصطفی معین وزیر علوم دولت اصلاحات و جواد امام دبیرکل مجمع ایثارگران اصلاح‌طلب حضور داشتند، نشست.
عبدالله نوری وزیر کشور دولت هاشمی در این مراسم وقتی با خبرنگاران رو به رو شد در پاسخ به این سوال که گفته می‌شود که شما می‌خواهید سرلیست اصلاح‌طلبان شوید؟ واکنش نشان داد و گفت که خیر اینگونه نیست.
یکی از افرادی که در این مراسم حضور یافته بود، خود را به فائزه هاشمی دختر مرحوم هاشمی رفسنجانی رساند و گفت: خانم هاشمی! این شایعاتی که در مورد مرحوم پدرتان مطرح است و می‌گویند میلیارد بودند، درست است؟ که فائزه هاشمی پاسخ داد: نه بابا! پدر من کجا میلیاردر بوده است؟
یکی از حاضرین وقتی مصطفی معین وزیر دولت اصلاحات در حال ترک مراسم بود نزد او رفت و ناگهان پرسید؟ آقای معین! متولد چه ماهی هستید؟ مصطفی معین پاسخ داد: فروردین. آن فرد مجددا پرسید: پس شما باید فردی عصبی و تندخو باشید. معین هم گفت: بله تا حدودی. آن شخص سوال کرد: عموما متولدین فروردین ماه دوست دارند که رنگ‌ها را ... در همین هنگام فردی جلو آمد و گفت که اینجا که جای این سوالات نیست.
هادی غفاری عضو مجمع نیروهای خط امام در تحلیل فضای انتخابات گفت که تنور انتخابات خیلی سردِ، سردِ، سرد است و حضور مجمع نیروهای خط امام (ره) در انتخابات به صورت مشروط خواهد بود.
پیروز حناچی و محسن هاشمی رفسنجانی شهردار و رئیس شورای شهر تهران با هم به مراسم ختم اعظم طالقانی آمدند و محسن هاشمی در هنگامی که قصد داشت مراسم را ترک کردند جمعیت انبوه و نامه به‌دست به سراغش آمدند.
قدرتعلی حشمتیان دبیرکل حزب مستقل و اعتدال ایران هم که برای ورود به ساختمان کانون توحید به دلیل ازدحام جمعیت در صف قرار گرفته بود ناگهان یک پیکان بار سفید رنگ به پای وی برخورد کرد و از خودرو پیاده شد و برای چند ثانیه درگیری لفظی صورت گرفت.
حجت الاسلام علی اکبر ناطق نوری رئیس اسبق مجلس محمدرضا عارف نماینده مردم تهران در مجلس و رئیس شورای عالی سیاستگذاری اصلاح طلبان، عبدالله نوری وزیر کشور دولت سازندگی، محسن آرمین عضو سازمان ملل منحله مجاهدین انقلاب اسلامی، حسینعلی امیری معاون پارلمانی رئیس جمهور، معصومه ابتکار معاون امور زنان رئیس جمهور، علی شکوری راد دبیرکل حزب اتحاد ملت ایران، هادی خامنه ای دبیرکل مجمع نیروهای خط امام، محمدعلی ابطحی معاون پارلمانی رییس دولت اصلاحات،‌ آذر منصوری عضو شورای شهر تهران، محمد توسلی دبیرکل نهضت منحله آزادی، عبدالواحد موسوی لاری نایب‌رئیس شورای سیاست‌گذاری اصلاح‌طلبان، مصطفی معین وزیر علوم دولت اصلاحات،  محمدعلی امانی عضو حزب مؤتلفه اسلامی، فرشاد مؤمنی عضو هیئت دانشگاه، فائزه هاشمی، حسن غفوری‌فرد عضو شورای مرکزی حزب مؤتلفه اسلامی، مرتضی الویری شهردار اسبق تهران و رئیس شورای عالی استان‌ها، فاطمه هاشمی دختر رئیس دولت سازندگی، فاضل میبدی عضو مجمع محققین و مدرسین حوزه علمیه قم، احمد مازنی عضو فراکسیون امید مجلس، فیض‌الله عرب سرخی عضو سازمان منحله مجاهدین، غلامعلی رجایی مشاور آیت‌الله هاشمی رفسنجانی، هادی غفاری عضو مجمع نیروهای خط امام(ره) و پیروز حناچی شهردار تهران در این مراسم حضور داشتند.
انتهای پیام/
