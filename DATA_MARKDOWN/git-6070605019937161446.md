
# Leonardo DiCaprio i Greta Thunberg, units per la lluita contra el canvi climàtic

Published at: **2019-11-03T15:10:17+00:00**

Author: ****

Original: [Ara.cat](https://www.ara.cat/gent/Leonardo-DiCaprio-Greta-Thunberg-Instagram_0_2337366377.html)

El compromís de Leonardo DiCaprio amb la defensa del medi ambient és conegut des de fa temps, sobretot des que el 1998 va fundar la seva pròpia ONG per lluitar contra el canvi climàtic. Qui és una de les cares més mediàtiques d'aquesta lluita s'ha trobat amb l'esperança i portaveu del moviment ambientalista, Greta Thunberg. L'actor ha immortalitzat la seva trobada amb Thunberg, de 16 anys, amb dues fotografies que ha penjat al seu Instagaram i que ja acumulen més de quatre milions de M'agrada. 
En el text, el protagonista d' Érase una vez... en Hollywood deixa constància de la seva admiració per Thunberg, a qui anomena "una líder del nostre temps". "Hi ha pocs moments en la història de la Humanitat en què les veus son amplificades d'una manera tan transformadora, però Greta Thunberg s'ha convertit en una líder del nostre temps", assegura l'actor.
DiCaprio ha explicat que a través d'aquesta trobada "ella i jo ens hem compromès a donar-nos suport l'un a l'altre amb l'esperança d'assegurar un futur millor pel nostre planeta". "La història ens jutjarà pel que fem avui per garantir que les futures generacions poden gaudir d'un planeta habitable que hem donat per descomptat. Espero que el missatge de la Greta faci despertar els líders de tot el món i s'adonin que el temps de la falta d'acció ha passat", remata l'actor. 
La lluita contra el canvi climàtic és el tema principal de l'Instagram de DiCaprio, que utilitza aquesta xarxa social gairebé exclusivament per conscienciar els seus seguidors de la importància de tenir cura del planeta. La trobada entre l'actor, de 44 anys, i Thunberg es va produir a Los Angeles, on l'activista sueca va encapçalar una de les protestes de Fridays for Future. 
