
# Le cose più interessanti da vedere su RaiPlay

Published at: **2019-11-04T16:04:35+00:00**

Author: ****

Original: [Il Post](https://www.ilpost.it/2019/11/04/raiplay-programmi-film-serie-consigli/)

Da qualche ora è disponibile una nuova versione, aggiornata nell’aspetto e nelle funzioni, di RaiPlay, la piattaforma di streaming della Rai, che tra qualche ora permetterà di vedere Viva RaiPlay!, il nuovo programma di Fiorello. RaiPlay, però, non è solo Viva RaiPlay! e non è nemmeno solo un modo alternativo per vedere o rivedere dopo alcuni giorni quel che manda in onda la Rai su tutti i suoi canali. RaiPlay è una piattaforma gratuita con contenuti di ogni tipo: film e serie, programmi e documentari, vecchi sceneggiati in bianco e nero e cose per bambini di ogni età. Visto che si è fatta nuova e visto che grazie a Fiorello molti ci finiranno probabilmente per la prima volta, abbiamo messo insieme un po’ di consigli su cosa guardarci.
RaiPlay non è Netflix, che da qualche anno è diventato quello a cui si pensa quando si pensa ai film e alle serie in streaming. Se su certe cose non c’è proprio concorrenza, per altre, RaiPlay è invece molto meglio di Netflix. Tra l’altro c’è una cosa su cui ha battuto Netflix: su RaiPlay, infatti, c’è già l’opzione per vedere i contenuti rallentati o velocizzati, che Netflix ha da poco iniziato a testare solo su alcuni utenti e solo su alcuni dispositivi.

        I film
      
RaiPlay per ora dà il meglio di sé per quanto riguarda i grandi classici. Ma non è male nemmeno l’attuale proposta di film più o meno recenti, diciamo degli ultimi cinque anni. Tra i film italiani più interessanti ci sono Una questione privata, Le meraviglie, La felicità è un sistema complesso, Fiore, La pazza gioia, Non essere cattivo. Per quanto riguarda i film stranieri usciti negli ultimi anni, quelli che saltano più all’occhio sono The Founder, The Imitation Game, Dallas Buyers Club, Sicario, La ragazza del treno, Come un tuono, Molly’s Game. Per chi preferisce fare da sé e passare mezzora a scegliere quale film guardare, c’è ovviamente l’intero elenco in ordine alfabetico, oppure la possibilità di scegliere i film in base a categorie come “Amori sul grande schermo”.
