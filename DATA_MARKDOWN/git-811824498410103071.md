
# Na čom sa hrávajú v Severnej Kórei? Takto vyzerá ich herná konzola!

Published at: **2019-11-07T18:13:50+00:00**

Author: **Lukáš Zachar**

Original: [Android Portal](https://androidportal.zoznam.sk/2019/11/na-com-sa-hravaju-v-severnej-korei-takto-vyzera-ich-herna-konzola/)


        Do herného priemyslu sa po najnovšom zapája už aj Severná Kórea, ktorá práve predstavila svoju vôbec prvú konzolu – Moranbong. Jej cieľ je pomerne jasný, a to „spríjemniť čas strávený s rodinou“.
      
Ako už informoval web mspoweruser.com, ide o pomerne zaujímavú novinku, keďže krajina nie je zrovna slávna pre svoju náklonnosť k hrám. Moranbong je teda v krajine prvou hernou konzolou svojho druhu.
Ako sme už spomenuli v úvode, mala by byť zameraná predovšetkým na rodiny, ktoré spolu rady trávia spoločný čas a hľadajú nové spôsoby, ako si ho čo najviac užiť.
Moranbong prichádza s predurčeným výberom hier a aplikácií pre počúvanie hudby či sledovanie videí. Väčšina titulov má údajne nútiť hráčov k pohybu, čo je jeden zo spôsobov, akým dokáže krajina bojovať proti obezite.
Škála možností, ktoré konzola ponúkne, podľa všetkého nebude veľmi široká, keďže všetko je pod prísnym dohľadom úradov. Bude vybavená kamerami, ktoré sa postarajú o snímanie priestoru (pohybu). Moranbong teda ide po stopách Wii či Kinect.
