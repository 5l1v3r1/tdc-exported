
# Nyilvánosságra hozták, mennyibe kerül egy migráns kitoloncolása Ausztriából

Published at: **2019-11-04T19:30:00+00:00**

Author: **Infostart / MTI**

Original: [infostart](https://infostart.hu/kulfold/2019/11/04/nyilvanossagra-hoztak-mennyibe-kerul-egy-migrans-kitoloncolasa-ausztriabol)

Egy migráns kitoloncolása Ausztriából 16 700 euróba (5,5 millió forint) kerül a belügyminisztérium hétfőn nyilvánosságra került adatai szerint. Wolfgang Peschorn belügyminiszter sajtójelentések szerint arról tájékoztatott, hogy az egy főre eső összes költséget tartalmazó összeg magában foglalja az útiköltséget, az eljárással, a tolmácsolással, illetve az orvosi ellátással kapcsolatos kiadásokat is.
Ausztriából 2018 januárja óta 1167 személyt toloncoltak ki charterjárattal. Az országban tartózkodó, ám menedékjoggal nem rendelkező migránsok hazaszállítására 116 járatot indítottak; ennek költségei összesen 19,5 millió euróba kerültek.
Tavaly óta 11 538 esetben került sor a menedékjog megtagadására: az érintetteket Pakisztánba, Nigériába, Azerbajdzsánba, Guineába, Mongóliába, Koszovóba, kellett visszaszállítani. Közülük legtöbben, 3 361-an Afganisztánból érkeztek Ausztriába; 2465-an Oroszországból, 1857-en pedig Szíriából származtak.
Idén már a menedékjog megtagadásával kapcsolatos eljárás megindításával egy időben vizsgálják az eljárás megindításának okait is. 1875 személy esetében azért kezdeményezték a menedékjog megvonását, mert az illető bűncselekményt követett el; tíz személy veszélyt jelentett az ország biztonságára. 981 bevándorló esetében pedig bizonyíték volt arra, hogy az illető visszautazott a hazájába.
