
# Emilia Clarke confessa de qui era el got de Starbucks que es va colar a 'Joc de trons'

Published at: **2019-11-03T12:16:38+00:00**

Author: ****

Original: [Ara.cat](https://www.ara.cat/media/Emilia-Clarke-confessa-Starbucks-Joc_0_2337366370.html)

L'última temporada de Joc de trons va estar envoltada de polèmica pel seu final, però també per alguns erros que els espectadors van considerar imperdonables. Un d'ells va tenir lloc quan e n una escena del quart episodi de la temporada es va colar un got de Starbucks que trencava amb qualsevol lògica de la sèrie.  En un moment en què Daenerys i la resta dels supervivents d'Hivèrnia estan celebrant que han acabat amb els caminants blancs, es podia veure un got de la cadena nord-americana de cafeteries damunt d'una taula. Tot i que els responsables de la sèrie van demanar disculpes per l'error i van eliminar el got de l'escena posteriorment, mai es va revelar el nom del culpable fins ara. 
Durant una visita a The tonight show with Jimmy Fallon, Emilia Clarke, que a la sèrie interpretava Daenerys Targaryen, ha confessat que per fi ha descobert qui va ser el responsable de l'error. "Fa poc vam fer una festa abans dels Emmy i Conleth [Hill], que interpretava a Varys, i que està assegut al meu costat en aquella escena, se'm va endur i em va dir: «Emilia, t'haig de dir una cosa, estimada. El got de cafè era meu»", explica l'actriu entre riures. Clarke assegura que Hill li va explicar que no havia dit res perquè en aquell moment totes les mirades estaven centrades en ella. 
De fet, el misteri sobre el propietari del got de Starbucks es va convertir en una broma entre els membres del repartiment de Joc de trons. Quan Sophie Turner, que donava vida a Sansa Stark, va visitar el programa de Jimmy Fallon, va assegurar que la culpable de l'error havia sigut Clarke. 
