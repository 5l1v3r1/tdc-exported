
# У ЄС заявили, що російські «гумконвої» на Донбасі порушують суверенітет України

Published at: **2019-11-01T01:27:05+00:00**

Author: ****

Original: [ГЛАВКОМ](https://glavcom.ua/news/u-jes-zayavili-shcho-rosiyski-gumkonvoji-na-donbasi-porushuyut-suverenitet-ukrajini-636862.html)

Російські «гумконвої» на Донбасі порушують суверенітет та територіальну цілісність України, а також основні міжнародні гуманітарні принципи. Гуманітарна допомога має надаватися через міжнародний механізм, а тому важливим є досягнення домовленості на переговорах у Мінську з цього питання.
Про це йдеться у заяві ЄС щодо триваючої агресії Росії проти України та незаконної окупації Криму, оприлюдненій у четвер, 31 жовтня, на засіданні Постійної ради ОБСЄ у Відні.
«У жовтні знову так звані гуманітарні конвої заходили з Росії на територію України через прикордонний пункт пропуску «Донецьк». Як і в попередніх випадках, це відбувалося без згоди української влади та з чітким порушенням суверенітету та територіальної цілісності України, а також основних міжнародних гуманітарних принципів. Мінські угоди передбачають, що постачання гуманітарної допомоги відбуватиметься через міжнародний механізм. Досягнення домовленості з цього питання в гуманітарній робочій групі (Тристоронньої контактної групи - ред.) залишається критично важливим», - йдеться у заяві.
В Євросоюзі також закликали Росію «використати свій великий вплив на підтримувані нею збройні формування з метою виконання Мінських зобов'язань у повному обсязі».
«Ми вкотре закликаємо Росію негайно припинити підживлювати конфлікт, надаючи фінансову і військову підтримку збройним формуванням. І ми залишаємося глибоко стурбованими інформацією про присутність російської військової техніки та персоналу в районах, які контролюються підтримуваними Росією збройними формуваннями. Тривалість економічних санкцій Європейського Союзу проти Росії пов'язана з повним виконанням Мінських угод», - наголошується у заяві.
Нагадаємо, місія ОБСЄ нещодавно підтвердила той факт, що так звана «гуманітарна допомога» РФ насправді надходить до керованих Росією збройних формувань на Донбасі.
