
# Kočnerova dcéra na súde spochybňovala svedka a nechcela odpovedať na otázky, z čoho žije

Published at: **2019-11-04T17:15:00+00:00**

Author: **Viktor Kniš**

Original: [REFRESHER](https://refresher.sk/76194-Kocnerova-dcera-na-sude-spochybnovala-svedka-a-nechcela-odpovedat-na-otazky-z-coho-zije)


        Pokračoval súdny proces v kauze zmenky, v ktorom sú za 69 miliónový podvod obžalovaní Marian Kočner a Pavol Rusko.
      
Mariana Kočnera dobiehajú podozrenia z kriminálnej činnosti. Okrem objednávky vraždy Jána Kuciaka má na krku aj obvinenia z podvodov. Dnes bolo na programe ďalšie pojednávanie v kauze údajného falšovania zmeniek TV Markíza. Bývalý riaditeľ televízie Pavol Rusko tvrdí, že podpísal 4 zmenky v celkovej hodnote približne 69 miliónov eur, na základe ktorých si túto sumu Kočner začal nedávno nárokovať. 
Súdny proces má dokázať, či Rusko s Kočnerom zmenky sfalšovali a boli podpísané len nedávno, ako to tvrdí prokuratúra, alebo sa skutočne Pavol Rusko pred približne 20 rokmi upísal za milióny Marianovi Kočnerovi. 

        Marian Kočner
      
Dnes vypočúvali Kočnerovu dcéru Karolínu. Vypočutie navrhol Marek Para, ktorý Kočnera obhajuje. Pravdepodobne bolo cieľom výpovede spochybniť svedka Petra Tótha. 
Peter Tóth je bývalý príslušník Slovenskej informačnej služby, ktorý pre Mariana Kočnera pracoval a v minulosti za peniaze napríklad sledoval novinárov. V spolupráci s ďalšími ľuďmi sledovali aj zavraždeného Jána Kuciaka. Jeho fotky, podľa vyšetrovateľov vraždy, odovzdali Alene Zsuzsovej, ktorá ich neskôr posunula vykonávateľom.
Peter Tóth začal po čase spolupracovať s políciou – bol to on, kto odovzdal vyšetrovateľom Kočnerov telefón. V ňom našli aj šifrovanú komunikáciu cez aplikáciu Threema. Peter Tóth dnes vypovedá proti Kočnerovi v prípade zmeniek, aj v prípade dvojnásobnej vraždy. 
Karolína Kočnerová povedala, že Peter Tóth bol po zadržaní Kočnera u nich doma, naliehal, že je potrebné spraviť poriadok, zobral jeho osobné veci a následne chcel, aby dali vymazať všetky kamerové záznamy. „Povedal, že je na hlavu a že na to berie lieky,“ odpovedala Kočnerová na otázku obhajcu svojho otca, či sa Peter Tóth nesťažoval na psychické problémy.
Otázky prokurátora Jána Šantu sa Kočnerovej dcére nepáčili a dokonca sa opýtala, či musí odpovedať: „Vidím, že s radosťou odpovedáte na otázky obhajoby a krútite očami pri mojich otázkach,“ skonštatoval Šanta po tom, čo sa jej nechcelo odpovedať na otázky, aký má príjem a z čoho žije. 

        Na snímke dcéra obžalovaného Mariana Kočnera Karolína Kočnerová prichádza vypovedať pred senátom Špecializovaného trestného súdu vo veci falšovania zmeniek TV Markíza a marenia spravodlivosti
      
Podľa denníka SME nakoniec Kočnerová odpovedala. Okrem materskej vraj má príjem zo živnosti, spolu asi 1000 eur a príjem má aj jej partner. Poprela, že by žila zo zdrojov svojho otca, a rovnako odmietla, že by mala dispozičné právo k niektorému z jeho účtov. Vyhlásila, že nevie, v akej výške jej otec zanechal úspory.
Snahou obhajoby bolo výpoveďou Kočnerovej dcéry zdiskreditovať Petra Tótha ako svedka. Chceli poukázať na to, že Tóth klame a polícii hovorí niečo iné, ako písal Kočnerovej dcére. Dcérinu výpoveď v takomto duchu komentoval aj Marian Kočner: „Z tejto SMS komunikácie jednoznačne vyplýva, že pán Tóth vo svojej výpovedi jednoznačne klamal,“ povedal.
Výpoveď dcéry Mariana Kočnera je podľa právnej zástupkyne Markízy bezpredmetná: „Výpoveď svedkyne je úbohou snahou prekryť trestnú činnosť obžalovaného, ktorý je jej otcom a je od neho ekonomicky závislá. To, že si svedok Tóth nepamätá komunikáciu so svedkyňou spred vyše roka, neznamená, že klamal.“ 
Na súde sa opäť čítali časti komunikácie cez Threemu, ktorú súd pripustil ako dôkaz. Prokurátor Ján Šanta čítal komunikáciu Kočnera so spolupracovníkom Jozefom Dučákom, ktorý je obvinený v kauze Technopol a taktiež podozrivý, že Ruskovi a Kočnerovi pomáhal zháňať papier a atrament z roku 2000. „Našiel som starý papier a vytlačíme,“ písali si.
Čítali sa aj časti komunikácie Mariana Kočnera s Darinou Lenártovou, vraj ide o kamarátku bývalej štátnej tajomníčky Jankovskej a asistentku poslanca Smeru. „Som jasne povedal, že do štvrtku chcem scenár!!!“ písal Kočner Lenártovej podľa prečítaného prepisu priamo na súde, informuje Denník N.  Malo ísť o vybavovanie rozhodnutia u sudkyne Zuzany Maruniakovej, ktorá nakoniec rozhodla, že jedna zmenka je pravá.
Marian Kočner bol cez Threemu v intenzívnom kontakte aj s Alenou Zsuzsovou,  ktorá bola, podľa obžaloby, sprostredkovateľkou vraždy Jána Kuciaka. Informoval ju aj o tom, na čom práve robí a ako prebiehajú jeho aktivity. „Keď to vyhrám, bude treba veľa rozdať...,“ napísal svojej volavke po tom, čo sudkyňa Zuzana Maruniaková, pravdepodobne zmanipulovane a pod nátlakom Moniky Jankovskej, rozhodla v jeho prospech.. 
„Som génius, pripravujem to vyše roka.“  Tvrdil, že to naplánoval úplne do detailov. „Toto keď vyjde, tak to bude vrchol môjho umenia,“ chválil sa Alene Zsuzsovej.
Kočner opäť spochybnil pravosť komunikácie zo šifrovanej aplikácie:  „Dozvedeli sme sa všeličo z komunikácie, ktorá dodnes nebola nikým potvrdená, žiadnym znaleckým posudkom. Je to údajná komunikácia, ktorá sa nachádzala v telefóne, ktorý sa objavil, nevedno ako,“ hovoril obvinený na súde podľa Denníka N. 
Napriek tomu, že Marian Kočner považuje prepis komunikácie za pochybný a  „fantazmagorický“, jeho právny zástupca Martin Pohovej požiadal súd o možnosť prečítať časť správ. „Na jednej strane ju spochybňujú, na druhej ju čítajú,“  reagoval prokurátor na konanie obhajoby.
Od leta na početných pojednávaniach postupne vypovedali svedkovia, prevažne zamestnanci Markízy, že o existencii zmeniek nevedeli a neboli zaznamenané ani v účtovníctve. Vypovedali aj Marian Kočner a Pavol Rusko, ktorí sa snažili vysvetliť, prečo vraj mal podnikateľ obvinený z vraždy novinára nárok na toľko peňazí od televízie. Okrem obžalovaných potvrdila existenciu zmeniek len exmanželka Pavla Ruska. 
Rozhodnutie o vine či nevine Mariana Kočnera a Pavla Ruska v prípade údajného falšovania zmeniek TV Markíza v hodnote 69 miliónov eur by mohlo padnúť ešte tento rok pred Vianocami. 
