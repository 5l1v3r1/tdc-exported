
# AK Parti’de yeni teşkilat anlayışı: Deneyimle barışık enerji değişimi

Published at: **2019-11-01T01:00:00+00:00**

Author: **Ahmet Emin Yılmaz**

Original: [OLAY](https://www.olay.com.tr/ak-partide-yeni-teskilat-anlayisi-deneyimle-barisik-enerji-degisimi-15507yy.htm)

İşareti… 20 Eylül 2019 Cuma akşamı Olay Televizyonu’nda konuk ettiğimiz Faruk Çelik verdi. Her Açıdan programında yaptığı değerlendirmeyi 30 Eylül günü bu sütunlardan şöyle aktardık:

        
          “Bugün bir gençleşme sürecine girildi, ‘Siyasete yeni atılan arkadaşlarla devam edelim’ dendi. Çok açık net gördük ki tecrübeyle genç dinamizmi bütünleşmeden, hafıza olmadan dinamizmin zorlandığı da görüldü.”
        
      
Vurguladığı şuydu:

        
          “Bir tarafta deneyim, bir tarafta gencin dinamizmi bütünleştirilmeli. Aksi takdirde kısa yoldan hedefe ulaşma imkanı kalmıyor.”
        
      
Ardından…
AK Parti’nin kuruluşundan bu yana İl Başkanı olarak görev yapmış isimler Ankara’ya davet edilip Cumhurbaşkanı Recep Tayyip Erdoğan’la buluştular.
Toplantıya…
Bursa’dan da Şevket Orhan, Mehmet Tunçak, Hayrettin Çakmak, Sedat Yalçın, Nagip Vardar, Cemalettin Torun ve Ayhan Salman katıldılar.
Açıkçası…
AK Parti böyle bir organizasyonu ilk kez yaptı. Bunun nedenini yalnızca yeni partilere kadro bırakmamak olarak okumamak gerekiyor,
Anlaşılan o ki…
AK Parti, bugüne kadar hizmet etmiş, il başkanlığı yapmış isimleri bir araya getirirken deneyimden yararlanma arzusunu da ortaya koyuyor.
Nitekim…
Erdoğan’ın toplantıdaki konuşmasında “Bize Hatice’ler Ömer’ler lazım” demesi de, Ankara kulislerinde “Cumhurbaşkanı’nın mevcut teşkilat yapısından memnun olmadığı” ve “teşkilata heyecan katacak yeni isimler” aradığı şeklinde yorumlanıyor.
Oysa…
Bugüne kadar gazeteci olarak izlediğimiz AK Parti’nin belirgin bir teşkilat anlayışı var. O da; göreve kim gelirse geçmişin tümünü silmesi olarak yansıdı.
Görünüşe göre…
AK Parti bu anlayışı değiştirmeye ve teşkilatlarda deneyimle buluşan yeni enerjiyi ortaya çıkaracak geniş kapsamlı bir değişime hazırlanıyor.
Nitekim…
Konuştuğumuz Ankara kaynakları da bu yönde düşünce aktarıp şunu da ekliyorlar:

        “Değişimi isim bazında anlamamak lazım, daha geniş kapsamlı ve anlayış değişimi söz konusu. Bu da sürprizleri beraberinde getirebilir.”
      
 

        Meclis’in en ağır konuğu!
      
 
Milletvekillerinin seçim çevrelerinden gelen başta parti teşkilatları olmak üzere konuklarını TBMM’de ağırlamaları alışılmış bir durum.
Fakat…
Meclis’in en ağır konuğunu önceki gün AK Parti Bursa Milletvekili ve Genel Sekreter Yardımcısı Ahmet Kılıç ağırladı.
Eşi Mine Kılıç’la birlikte ziyaretine gelen küçük oğlu Süleyman Emir’i çalışma odasında konuk eden Kılıç’ın, yoğun siyasi ortama karşın yüzüne yansıyan mutluluğu fotoğraftan da belli oldu.
 

        Vali Canbolat’ın özelliği: Çözüm odaklı, yerinde görmeyi önemsiyor
      
 
Gördüğümüz kadarıyla… Daha doğrusu, gazeteci olarak bizim tanıklık ettiğimiz süreçlerde Bursa’ya gelen en genç iki validen biri.
Doğal olarak…
Gençliğinin verdiği farklı bir enerjisi var. Bunun yanında, Bursa Valisi Yakup Canbolat’ı öne çıkaran özellikleri arasında iyi izlemesi var. Bu da ona konuları süzerek hareket edebilme olanağı tanıyor.
Kuşku yok ki…
Genç olmasına karşın kritik yerlerde yaptığı görevlerin kazandırdıkları da en önemli avantajı.
Nitekim…
Kızılay Bursa Şubesi’ni ziyareti sırasında kendisini bir kez daha dikkatli gözle izledik. Konulara çözüm odaklı bakıyor. Masa başı yerine sahada olmayı ve yerinde görmeyi önemsiyor.
Bursa’yı bu özelliğiyle daha kolay çözmüş. Kentin özelliklerini, sorunlarını ve beklentileri daha kısa sürede ve daha net kavramış.
Özellikle…
Hangi alanda olursa olsun kamunun istismarına açık konularda duyarlı davranıp kararlı adımlar atıyor.
 

        Vali’nin ziyaret jesti: kan verdi
      
 
İçinde bulunduğumuz hafta Kızılay Haftası olarak kutlanıyor. Türkiye’nin merhamet eli olan en önemli yardım kuruluşu Kızılay’ı bu anlamlı hafta nedeniyle ziyaret eden Vali Yakup Canbolat bir de jest yaptı ve kan bağışında bulundu.
Kızılay Bursa Şubesi Başkanı Davut Gürkan ve yönetim kurulunun konuğu olan Canbolat, yürütülen çalışmalar hakkında bilgi aldıktan sonra “Kızılay hem devletin, hem milletin ortak kurumu” dedi.
Gürkan, planlanan projeleri de Vali Canbolat’a anlattı.
 

        Hedef, geleceğin lideri gençleri bir arada çalıştırmak: Liyakat Derneği
      
 
Heyecanlı mı heyecanlı… Koyduğu hedefi de büyük. Sait Önder Albayrak, geleceğin lideri olacak gençleri bir araya getirip birlikte çalışmalarını sağlamak amacıyla Liyakat ve İtibar Derneği’ni kurdu.
Yola çıkışını anlatırken de şunu söyledi:

        “Ne yazık ki Türkiye’deki siyaset modelinde gençlere yer veriliyor, ama fırsat verilmiyor. Gençler aday olduklarında listenin ya arka sıralarına itiliyor, ya da ‘zamanını bekle’ denip öteleniyor.”
      
Amacını da şöyle açıkladı:

        “Liyakat ve İtibar Derneği olarak genç bir kadroyla yola çıkarken, 21. yüzyılda liderlik yapacak gençleri bir araya getirmek istiyoruz.”
      
Umudu yüksek:

        “Dünyayı anlayan gençlerimiz var. Bu ülkenin evlatlarında cevher var, ama ortaya çıkarma çabası yok. Biz bunun mücadelesini vermek istiyoruz.”
      
Şu bilgiyi de verdi:

        “Yeni bir dernek olmamıza karşın Bursa, Uşak, Afyon, Denizli, Kırıkkale, Zonguldak’ta 6 üniversitede konferans programımız var.”
      
 

        Ödül sırası kızında
      
 
Baba Prof. Dr. Sinan Çavun halen Uludağ Üniversitesi Tıp Fakültesi’nde Farmakoloji Ana Bilim Dalı Öğretim Üyesi olarak tıp adamı yetiştiriyor, bilim adamı olarak uluslararası ödüller alıyor.
Aynı zamanda…
Hürriyet gazetesi Bursa ekinde futbol yorumları yazıyor. UEFA’ya futbol kuralları önerecek kadar futbolun içinde.
Şimdi de…
Kızı Irmak Çavun’un Amerika’da 36 yıldır yapılan Illustrators of the Future yarışmasını kazanan 12 kişi arasındaki tek Türk olmasının mutluluğunu yaşıyor.
