
# Ман Юнайтед с поредна загуба! Червените дяволи паднаха от Борнемут

Published at: **2019-11-02T16:57:00+00:00**

Author: **Петя Славова**

Original: [Dnes.bg](https://www.dnes.bg/notifikacii/2019/11/02/man-iunaited-s-poredna-zaguba-chervenite-diavoli-padnaha-ot-bornemut.428322)

Манчестър Юнайтед отново разочарова феновете си, след като падна с 0:1 при гостуването си на Борнемут в първия мач от 11-ия кръг на Висшата лига.
Червените дяволи бяха в серия от 3 поредни успеха във всички турнири, но не успяха да покажат играта от последните мачове и допуснаха 4-ото си поражение в шампионата, за да останат с 13 точки. Черешките пък вече имат 16, съобщава Gol.bg.
Гостите имаха своите силни периоди в мача, но допуснаха и съперникът им да има инициативата дълго време, което се оказа и решаващо.
В Манчестър Юнайтед нямаше промени от предишния мач, след като Магуайър, Линдельоф и Рашфорд преодоляха късния фитнестест, за да стартират. За домакините промяната бе една, като Хари Уилсън се появи вместо Арно Грьоневелд.
Двубоят се игра под сериозен дъжд, а началото за Червените дяволи определено бе добро. Перейра се подхлъзна и стреля неточно, а след това Марсиал прати топката в ръцете на Рамсдейл.
Черешките определено бяха притеснени, но постепенно се отърсиха от напрежението и в 14-ата минута създадоха ситуация, но Магуайър блокира удара на Лерма.
Малко след това Фрейзър падна в наказателното поле и Борнемут поиска дузпа. ВАР се намеси, а ситуацията така или иначе бе доста спорна и правилна бялата точка не бе посочена.
Последваха равностойни минути. Дан Джеймс стреля малко встрани за гостите, докато Фрейзър се измъкна за домакините, но прати топката право в ръцете на Де Хеа. Последваха претенции за дузпа и от Марсиал, но и французинът преигра в ситуацията, така че съдията не свири.
Изглеждаше, че паузата ще дойде при 0:0, когато домакините вкараха в последната секунда. Смит центрира към Джош Кинг в наказателното поле, където нападателят бе с гръб към вратата, но успя да се справи с Уан-Бисака, да се обърне и от въздуха да простреля Де Хеа с изстрел през краката.
Така за 11-о поредно гостуване в първенството Юнайтед не запази суха мрежа, с което изравни негативния си рекорд от 2002-2003.
Второто полувреме започна с положение за домакините, при което Фрейзър стреля в Де Хеа. Последва доста мръсно влизане на Кук срещу Рашфорд и добре, че нападателят подскочи навреме. Защитникът се размина само с жълт картон.
Юнайтед обаче не успяваше да постави съперника под напрежение. В 63-ата минута Калъм Уилсън подаде отлично в наказателното поле за Кинг, който засече, но Де Хеа излезе навреме и блокира изстрела, а след това Хари Уилсън не успя да се справи добре при добавката.
Вижте още подробности в Gol.bg 
