
# 
        روسیه: ترکیه بازیگری مهم در مسیر صلح سوریه است
      

Published at: **2019-11-03T22:37:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637936/%D8%B1%D9%88%D8%B3%DB%8C%D9%87-%D8%AA%D8%B1%DA%A9%DB%8C%D9%87-%D8%A8%D8%A7%D8%B2%DB%8C%DA%AF%D8%B1%DB%8C-%D9%85%D9%87%D9%85-%D8%AF%D8%B1-%D9%85%D8%B3%DB%8C%D8%B1-%D8%B5%D9%84%D8%AD-%D8%B3%D9%88%D8%B1%DB%8C%D9%87-%D8%A7%D8%B3%D8%AA)

به گزارش بولتن نیوز، یک دیپلمات روس به خبرگزاری «آناتولی» گفته که روسیه پس از عدم برقراری صلح در سوریه با همکاری آمریکا و دیگر بازیگران بین‌المللی در طی سه سال گذشته، دریافت که ترکیه تنها راه حرکت به سوی صلح در سوریه است.
« ماریا خودینسکایا» مشاور ارشد وزیر امور خارجه روسیه که یکی از اعضای تیم مذاکره‌کننده با آمریکا در خصوص آتش‌بس شرق حلب در سپتامبر 2016، بود، گفت: «ما نمی‌توانستیم طبق توافق، این شهر را از حالت نظامی خارج کنیم. ما ابتدا فکر می‌کردیم این عدم تمایل از سوی آمریکا است. در نهایت پس از بحث و گفت‌وگو میان خودمان، دریافتیم که این موضوع چیز دیگری است. آنچه که نادیده گرفته شده، این است که کشورهای منطقه در دستور کار قرار نگرفته بودند. وقت آن رسیده که روسیه و ترکیه روابط دوستانه‌ای را برقرار سازند.»
وی با اشاره به اینکه روسیه و ترکیه به زودی وارد تعامل می‌شوند، گفت: «طرف ترکیه‌ای ارتباط و نفوذ خوبی در این زمینه دارد، در حالی که آمریکا فاقد این اهرم است.»
روسای جمهور روسیه و ترکیه اخیرا در سوچی با یکدیگر دیدار و پس از ساعتها مذاکره به توافقی درباره آتش بس در شمال سوریه و توقف حملات ترکیه به این منطقه دست یافتند.
نظامیان ترکیه و روسیه در راستای اجرای توافقات سوچی اکنون درحال اجرای گشت زنیهای مشترک در مناطق مورد توافق در بخشهایی از خاک سوریه هستند.
