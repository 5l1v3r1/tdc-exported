
# Viac ako 11-tisíc vedcov varuje pred nesmiernym utrpením, ktoré spôsobí klimatická kríza

Published at: **2019-11-06T08:35:00+00:00**

Author: **Timea Krauszová**

Original: [REFRESHER](https://refresher.sk/76268-Viac-ako-11tisic-vedcov-varuje-pred-nesmiernym-utrpenim-ktore-sposobi-klimaticka-kriza)


        V správe hovoria aj o 6 oblastiach, ktoré vyžadujú okamžité zmeny.
      
Žijeme uprostred klimatickej krízy, ktorú nemôžeme ignorovať, varujú vedci v najnovšom článku vo vedeckom časopise BioScience. Viac ako jedenásť tisíc odborníkov zo 153 krajín sveta hovorí o nesmiernom utrpení, ktoré nás čaká v prípade, že nenastanú okamžité zmeny.
„Je našou morálnou povinnosťou jasne varovať ľudstvo pred katastrofou a pomenovať veci pravým menom. Preto prehlasujeme, že Zem čelí klimatickej pohotovosti,“ píše v úvode početná skupina vedcov. Nie je to pritom prvýkrát, čo sa odborníci snažia varovať politických lídrov aj bežných ľudí o klimatickej kríze.
Už pred 40 rokmi sa zhodli na tom, že klimatické zmeny vyžadujú okamžité kroky k zlepšeniu. Odvtedy takéto varovania uverejňujú pravidelne, napriek tomu však naďalej rastú emisie skleníkových plynov a politici podľa nich neurobili dostatok opatrení k tomu, aby sa situácia napravila.
Vedci v správe uznali, že posun k využívaniu obnoviteľných zdrojov energií je chvályhodný, celkovo sa však stále posúvame bližšie ku katastrofickým scenárom. Najväčším problémom je vraj konzumácia mäsa a letecká doprava, obe aktivity totiž zvyšujú množstvo skleníkových plynov. V kombinácii s výrubmi lesov tak ohrozujeme našu existenciu.
„Napriek rokovaniam o svetovej klíme, ktoré sa vedú už 40 rokov, sme okrem niekoľkých výnimiek robili biznis zvyčajným spôsobom,“ vyčítajú. Slová vedcov sú ozvenou slov mladej aktivistky Grety Thunberg, ktorá opakovane politickým lídrom vyčíta, že nerobia dosť pre záchranu planéty, ochranu životného prostredia a zabezpečenie budúcnosti pre mladých.
Okrem kritiky vedci opisujú aj 6 oblastí, v ktorých by mali krajiny podniknúť kroky k tomu, aby sme zachránili, čo sa dá. Medzi priority zaradili náhradu fosílnych palív a využívanie obnoviteľných zdrojov energie. Tiež by sme sa mali sústrediť na zníženie emisií skleníkových plynov a ďalších znečistovateľov a na obnovu ekosystémov.
Nechýba aj otvorená rada znížiť konzumáciu živočíšnych produktov. Posledný zo šiestich bodov sa venuje svetovej populácii. Tú by sme mali stabilizovať a v ideálnom prípade aj redukovať, a to pomocou kvalitného vzdelania, rovnosti pohlaví a plánovaného rodičovstva.
