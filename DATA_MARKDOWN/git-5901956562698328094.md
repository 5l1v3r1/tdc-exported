
# Kolumna Dejana Vodovnika: Minister opozarja!

Published at: **2019-11-07T21:25:00+00:00**

Author: **Dejan Vodovnik**

Original: [Slovenske novice](https://www.slovenskenovice.si/kolumne/clanek/kolumna-dejana-vodovnika-minister-opozarja-246707)

Ob dvanajstletnici prepovedi kajenja v zaprtih javnih in delovnih prostorih ni bilo ognjemetov, so pa zato številni že pozabili, kako je bilo ob desetletnici, ko so nekateri slavili, kot se temu reče, delavno. Veselili so se pomembnega preboja: od takrat morajo namreč uvozniki na zavitke tobaka lepiti fotografije iznakaženih obrazov in predvsem zob, osmojenih pljuč itd. Dotakratna opozorila, da je kajenje škodljivo, pač niso zadostovala več.Nihče ne ve, ali so s podobami razkrajajočih se organov na cigaretnih škatlicah t. i. kadilski inkvizitorji zadovoljni ali ne. Njih nerganje je še vedno mogoče slišati z različnih koncev in krajev, saj je kajenje še kar ena od sodobnih zdravstvenih pasti.Sodobna past je tudi dejstvo, da je na naših cestah voznikov, ki med vožnjo telefonirajo, kolesarjev s slušalkami v ušesih in pešcev, ki z neprestanim buljenjem v telefon po pločnikih, kolesarskih stezah in tudi po cestah hodijo kot kura brez glave, vse več. Toliko, da jih je zdaj že na radijskih prometnih obvestilih treba opozarjati, da je telefoniranje med vožnjo nevarno. Žalostno, vendar resnično!Vprašanje je, kje so zdaj vse aktualno politične tercijalke in razni spreobrnjeni pobožnjakarji, ki so pred leti zahtevali in uspeli s podobami razkrajajočih se organov na cigaretnih škatlicah? Bil bi namreč pravšnji čas, da se tako kot pred časom kadilski zdaj pojavijo mobitel inkvizitorji in zahtevajo, da bi v številnih oglasih, ki ponujajo najboljše in najbolj fensi mobilne telefone, podobno kot v oglasih za alkohol, ministri za zdravje, tehnologijo, promet … opozorili, da telefoniranje med vožnjo ali pretirana raba telefona in slušalk ter pretirano buljenje v ekrančke na kolesarski stezi ali ulici ubija. Navsezadnje je tudi prometnih nesreč zaradi uporabe telefona med vožnjo, poškodb zaradi telefoniranja med kolesarjenjem in podobno vse več.Kaj če bi opozorila o nevarnosti pretirane uporabe mobilcev na nepravih mestih res napisali na škatle telefonov? In res dodali grozne fotke! S truplom s slušalkami v ušesih in fensi mobitelom v rokah?Ah, to pa ne! So lobiji premočni. Navsezadnje tudi ministrov brez telefona v roki še nisem videl!
