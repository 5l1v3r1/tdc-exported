
# Комітет Ради заслухає доповіді Міноборони і Генштабу

Published at: **2019-11-07T18:52:02+00:00**

Author: ****

Original: [Слово і Діло](https://www.slovoidilo.ua/2019/11/07/novyna/polityka/komitet-rady-zasluxaye-dopovidi-minoborony-henshtabu)


        На засіданні парламентського комітету з питань нацбезпеки і оборони заслухають доповідь представників Міноборони та Генштабу.
      
Про це поінформувала заступник голови комітету ВР Мар'яна Безугла, передає «РБК-Україна».
Доповідь заслухають на наступному засіданні комітету.
«Пропозиція на наступне засідання комітету запросити представників Генерального штабу і Міноборони для доповіді», - заявила Безугла.
Представник уряду в Верховній раді Ірина Верещук пояснила, що мова йде про пояснення з приводу коштів, які будуть виділені Міноборони в державному бюджеті на 2020-й рік.
«Ми хочемо ознайомитися з тими матеріалами, які є сьогодні. Тому що це пов'язано з витратами Міністерства оборони. Були певні замовлення, були певні роботи виконані. А це сотні мільйонів гривень на певні послуги, які передбачають, зокрема, і створення автоматизованих систем управління. Нам цікаво. Адже далі триває оборонне замовлення, далі йдуть витрати на такі замовлення», - сказала парламентарій.
Вона зазначила, що необхідно зрозуміти, чи є такі витрати ефективними.
«Чи вони дійсно затребувані. Щоб потім до кінця розуміти, на що будуть виділятися гроші. Ми хочемо зрозуміти, що це за системи, і головне - ефект від таких систем. Ви чули сьогодні про 2 мільярди (гривень - ред.) це вражаюча цифра, як на мене. Тому дуже важливо зрозуміти, куди йдуть 2 мільярди, якщо ми говоримо про 2020 рік», - пояснила Верещук.
Раніше прем'єр-міністр Олексій Гончарук заявив про збільшення оборонного бюджету України.
Хочете обговорити цю новину? Долучайтеся до телеграм-чату CHORNA RADA
