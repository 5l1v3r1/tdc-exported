
# Зеленський у привітанні ракетних військ згадав про розведення сил на Донбасі

Published at: **2019-11-03T11:36:43+00:00**

Author: **Богдан Петришин**

Original: [Рубрика](https://rubryka.com/2019/11/03/zelenskyj-u-pryvitanni-raketnyh-vijsk-zgadav-pro-rozvedennya-syl-na-donbasi/)


        
          Президент України Володимир Зеленський привітав воїнів та ветеранів із Днем інженерних військ та Днем ракетних військ і артилерії, згадавши в останньому про розведення сил на Донбасі.
        
      
Про це повідомляє пресслужба ОПУ.
“Вітаю вас із Днем ракетних військ і артилерії. Воїни-артилеристи завжди вважалися елітою війська та вирізнялися своєю організованістю, злагодженістю, точністю у розрахунках і влучністю вогню та ударів… Завдяки вашому професіоналізму у боях з російським агресором на Сході України збережено тисячі життів українських воїнів та цивільного населення. Вимагаю від вас і сьогодні, в умовах розведення військ, тримати “порох сухим” та бути одними із гарантів тиші, миру і безпеки по усій лінії зіткнення”, – зазначив Зеленський.
У привітанні із Днем інженерних військ Президент відзначив, що “на сьогодні цей потужний рід військ спроможний якісно виконувати завдання інженерного забезпечення в усіх видах бою”.
“Щоденно перебуваючи на межі ризику, ви самовіддано розміновуєте тисячі квадратних кілометрів української землі, проводите фортифікаційне обладнання бойових позицій, створюєте надійні смуги інженерних загороджень. Надважливою є ваша допомога місцевому населенню у відновленні інфраструктури міст і сіл українського Донбасу, зруйнованої російським агресором”, – вказав Глава держави.
