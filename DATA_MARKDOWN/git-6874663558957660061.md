
# אלוט עקפה במעט את תחזית ההכנסות וצימצמה ההפסדים

Published at: **2019-11-05T00:00:00+00:00**

Author: **צלי גרינברג**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773115,00.html)

חברת הטכנולוגיה אלוט פירסמה היום (ד') את דוחותיה הכספיים לרבעון השלישי של 2019 במסגרתן הציגה עלייה של 14% בהכנסותיה וצמצום הפסדים. אלוט מספקת פתרונות לספקי תקשורת בפס רחב ונסחרת בבורסות תל אביב ונאסד"ק ארה"ב בשווי 266.57 מיליון דולר. 
הכנסות החברה עמדו ברבעון השלישי של 2019 על 27.6 מיליון דולר לעומת 24.2 מיליון דולר ברבעון המקביל אשתקד, מעט מעל לתחזית השוק הממוצעת שעמדה על 27.48 מיליון דולר לתקופה.
ההפסד התפעולי המתואם (NON-GAAP) עמד על 2.2 מיליון דולר, לעומת הפסד של 1.1 מיליון דולר בתקופה המקבילה אשתקד. ההפסד שהציגה החברה, שלא על פי כללי החשבונאות המקובלים (NON-GAAP), עמד על 1.8 מיליון דולר או 0.05 דולר למניה, המייצג את העמקת ההפסד בהשוואה לתקופה המקבילה אשתקד, אז עמד על 1 מיליון דולר או 0.03 דולר למניה, ובטווח תחזית השוק שהעמידה את ההפסד על 0.05 דולר למניה.
ארז ענתבי, נשיא ומנכ"ל אלוט, מסר במסגרת הדו"חות כי "אנו מרוצים מהמשך גידול ההכנסות שלנו שנה אחר שנה, ונשארים עם היעדים האסטרטגיים שלנו לטווח הארוך. הצלחנו לחתום על מספר עיסקאות משמעותיות בחודשים האחרונים וה-PipeLine שלנו נשאר חזק ואנו צופים כי הצבר המשמעותי יאפשר לאלוט להאיץ את הצמיחה בהכנסות בשנת 2020".
החברה לא משנה את תחזיותיה לשנת 2019 וצופה כי תשמור על הערכתה להכנסות בטווח של בין 106 ל-110 מיליון דולר בשנת 2019, המייצגים צמיחה דו ספרתית.
