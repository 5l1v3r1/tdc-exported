
# Har rost seg selv 2000 ganger

Published at: **2019-11-06T04:17:17+00:00**

Author: **NTB I**

Original: [Dagbladet.no](https://www.dagbladet.no/nyheter/har-rost-seg-selv-2000-ganger/71787627)

Det er The New York Times som har gjennomgått presidentens bruk av Twitter. Undersøkelsen viser at i begynnelsen av sin tid som president tvitret Trump rundt ni ganger per dag.

        De tre siste månedene er antallet tredoblet, og aller mest aktiv var han den andre uka i oktober. Da la han ut hele 271 meldinger.
      
Trump har også gjentatte ganger delt innlegg der det feilaktig påstås hvordan visse minoritetsgrupper begår voldskriminalitet og andre lovbrudd.
Men presidenten bruker også Twitter til både å skjelle ut og hylle andre politikere, både i inn- og utland. Presidenten har delt nærmere 6000 meldinger som inneholder angrep mot andre.
Den han skryter aller mest av, er imidlertid seg selv. Så langt ligger det over 2000 slike meldinger på Trumps Twitter-konto, ifølge gjennomgangen. Mens nærmere 3000 ganger har han roset andre eller noe.
I begynnelsen av Trumps tid som president, ønsket rådgivere å begrense bruken. Det ble til og med vurdert å be et selskap om å legge inn et kvarters forsinkelse på meldingene, skriver den amerikanske avisa.
Men 11 390 twitter-meldinger seinere er Trumps besettelse med Twitter noe som omfavnes av mange amerikanske tjenestemenn og republikanske politikere.
Nå samler de seg rundt Trumps pressesjef for selv å komme med forslag til hva han kan legge ut, ifølge New York Times.
Avisa skriver også at Trump regelmessig sprer konspirasjonsteorier, gjerne ved å dele innlegg fra andre kontoer slik at de når ut til hans 66,5 millioner følgere.
Blant innleggene han har delt, er et innlegg om at hans forgjenger Barack Obama sørget for å avlytte Trumps telefoner under valgkampen i 2016.
I et annet påstås det at Russland-etterforskningen var en britisk bløff for å lure USA til å innta en hard linje mot president Vladimir Putin.
