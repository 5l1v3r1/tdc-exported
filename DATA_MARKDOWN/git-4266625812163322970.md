
# У заключній грі 13-го туру футбольної Прем’єр-ліги «Колос» програв «Олімпіку»

Published at: **2019-11-03T23:02:00+00:00**

Author: ****

Original: [ZIK.UA](https://zik.ua/news/2019/11/03/u_zaklyuchniy_gri_13go_turu_futbolnoi_premierligy_kolos_prograv_olimpiku_1682807)


        Матчем на столичній «Оболонь-Арені» між ковалівським «Колосом» і донецьким «Олімпіком» сьогодні, 3 листопада, завершився 13-й тур чемпіонату України з футболу серед команд Прем’єр-ліги сезону-2019/2020.
      
Як повідомляє офіційний сайт Української асоціації футболу, заключний матч 13-го туру Прем’єр-ліги видався напруженим, бойовим і не дуже багатим на гольові моменти. Що й зрозуміло: зустрічалися команди приблизно рівного класу, які розташовуються поряд у турнірній таблиці.
За наслідком усього цього в першому таймі звітної гри було не дуже багато яскравих моментів – обидва колективи діяли обережно, намагаючись насамперед уберегти від гола свої ворота.
Приблизно такий же сценарій мав місце на початку другої 45-хвилинки, аж поки «Олімпік» зусиллями Євгена Пасіча не відкрив рахунок – 0:1. Такий розвиток подій на полі змусив «Колос» активізуватися, й доволі швидко господарі поля після прекрасного удару зі штрафного Павла Оріховського зрівняли рахунок – 1:1.
До завершення матчу залишалося чимало часу, втім, обидві команди не намагалися форсувати події, боячись втратити дорогоцінну нічию. За таких обставин долю зустрічі часто вирішує одна помилка. Так сталось і цього разу: помилку допустили ковалівці, а донеччани скористалися нею через пенальті, яке реалізував Віталій Балашов. Тож 2:1 на користь «Олімпіка», який стає одним із фаворитів у боротьбі за шосту сходинку турнірної таблиці.
Нагадаємо, у рамках 13-го туру вчора львівські «Карпати» вдома програли донецькому «Шахтарю» – 0:3, а полтавська «Ворскла» також на своєму полі поступилася чернігівській «Десні» – 0:1. Три матчі було зіграно раніше сьогодні: «Олександрія» вдома у другому таймі впевнено обіграла «Маріуполь» з рахунком 3:1, луганська «Зоря» в гостях розгромила «Дніпро-1» – 4:1, а київське «Динамо» на НСК «Олімпійський», граючи 55 хвилин у меншості, розтрощив «Львів» – 4:0.

        Турнірна таблиця після 13-ти турів
      
1. «Шахтар» Донецьк – 13 12 1 0 39–6 37
2. «Динамо» Київ – 13 8 3 2 28–8 27
3. «Десна» Чернігів – 13 8 2 3 20–7 26
4. «Зоря» Луганськ – 13 7 4 2 27–12 25
5. ФК «Олександрія» – 13 7 2 4 17–14 23
6. ФК «Маріуполь» – 13 4 4 5 12–19 16
7. «Олімпік» Донецьк – 13 4 2 7 12–23 14
8. «Колос» Ковалівка – 13 4 2 7 10–25 14
9. СК «Дніпро-1» – 13 3 2 8 13–21 11
10. «Карпати» Львів – 13 2 4 7 9–19 10
11. «Ворскла» Полтава – 13 2 2 9 9–26 8
12. «Львів» – 13 2 2 9 8–24 8
 
