
# В Україні випустили пам’ятну монету, присвячену автору культового «Чорного квадрату»

Published at: **2019-11-06T08:18:00+00:00**

Author: ****

Original: [ZIK.UA](https://zik.ua/news/2019/11/06/v_ukraini_vypustyly_pamyatnu_monetu_prysvyachenu_avtoru_kultovogo_chornogo_1684643)


        Національний банк у продовження серії «Видатні особистості України» вводить в обіг пам’ятну монету «Казимир Малевич» номіналом 2 гривні.
      
Про це повідомляє Музей грошей НБУ у Facebook.
Як зазначається, монета присвячена автору культового «Чорного квадрату», художнику, одному із засновників супрематизму, теоретику авангардного мистецтва, педагогу Казимиру Севериновичу Малевичу.
«Уродженець Києва, який початкову художню освіту здобув у Київській рисувальній школі Миколи Мурашка, Казимир Малевич став одним із найвпливовіших художників ХХ століття. Він викладав у мистецьких навчальних закладах Києва, Вітебська, Петербурга, Москви. Його послідовниками стали українські та німецькі конструктивісти, американські мінімалісти, французькі абстракціоністи», – йдеться у повідомленні.
Казимир Малевич вважав себе українцем, писав листи українською мовою та черпав натхнення із української народної творчості. Часто наголошував, що його художнє бачення світу сформувалося завдяки українським традиціям. Художник розмальовував печі в українських хатах-мазанках на Харківщині, де жив у юнацькому віці, створював супрематичні ескізи для вишиваних подушок і шарфів. А ще – він чи не єдиний із художників, у творчості якого відображено Голодомор.
На аверсі монети знаходиться портрет Казимира Малевича. На матовому тлі реверсу монети зображено фактурне художнє полотно, підготовлене до роботи.
Нагадаємо, Нацбанк вводить в обіг монету, присвячену академічній хоровій капелі «Думка».
