
# خطر سقوط آزاد با کابین‌های معلق!

Published at: **2019-11-05T10:50:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545078.html/%D8%AE%D8%B7%D8%B1-%D8%B3%D9%82%D9%88%D8%B7-%D8%A2%D8%B2%D8%A7%D8%AF-%D8%A8%D8%A7-%DA%A9%D8%A7%D8%A8%DB%8C%D9%86-%D9%87%D8%A7%DB%8C-%D9%85%D8%B9%D9%84%D9%82-)

ناایمن بودن 90 درصد آسانسورهای معلق جان هزاران شهروند کرمانشاهی را به خطر انداخته و خطر «سقوط» آزاد با کابین‌های «معلق» را پیش روی آنها قرار داده است.
به گزارش شبکه اطلاع رسانی راه دانا؛ به نقل از شبکه اطلاع رسانی مرصاد، چند سال پیش بود که خرابی آسانسور بیمارستان امام خمینی(ره) اسلام آبادغرب منجر به مرگ یک جوان شد و انتظار می‌رفت بعد از این حادثه دلخراش نظارت بر این بالابرهای ناایمن در استان بیشتر شود، اما این موضوع تحقق پیدا نکرد.
آسانسورهای ناایمن روزانه جان هزاران شهروند را تهدید می‌کنند و معلوم نیست چه کسی باید در زمان اتفاق و حوادث پاسخگو باشد و قاعدتا در آن زمان هر مسئولی با انداختن توپ کم‌کاری در زمین دیگری از زیر بار مسئولیت شانه خالی می‌کنند.
طبق آمار رسیده به خبرنگار مرصاد از منابع خبری موثق حدود 90 درصد آسانسورهای کرمانشاه ناایمن هستند که در بین ساختمان‌های اداری هم 40 درصد آسانسورهایی که طی این مدت مراجعه کردند بیمارستان ها استاندارد گرفته اند بسیاری از این ها تاریخ تائیدیه ایمنی منقضی شده است.
17 درصد عملیات آتش‌نشانی کرمانشاه نجات محبوس‌شدگان در آسانسور است
غلامرضا رضایی، مدیرعامل سازمان آتش‌نشانی و خدمات ایمنی شهرداری کرمانشاه در گفتگو با خبرنگار مرصاد اظهار داشت: به طور میانگین از 230 ماموریت امداد و نجات انجام شده در طول یک ماه 40 ماموریت مربوط به محبوس مورد شدن در آسانسور است.
وی افزود: این ماموریت های عمدتا در فصل تابستان به دلیل قطعی برق شایع تر است هرچند در مواردی هم نواقص کابینه آسانسور هم منجر به اعزام نیروهای آتشنشانی به محل می شود.
مدیرعامل سازمان آتش‌نشانی و خدمات ایمنی شهرداری کرمانشاه با بیان اینکه این حوادث منجر به انجام ماموریت امداد و نجات و نه آتش سوزی شده، گفت: سازمان آتش نشانی از نظر ایمنی آسانسور منازل و واحدهای تجاری پیش از صدور تائیدیه پایان کار بررسی لازم را انجام می دهد.
رضایی عنوان کرد: بیشتر موارد محبوس شدن در آسانسورها مربوط به مسکن مهر ها است که علت آن نداشتن تائیدیه ایمنی، دستکاری دکمه ها توسط کودکان و شمار خانواده های بیشتر بوده است.
وی خاطرنشان کرد: برخی از مدیران ساختمان ها با همکاری اهالی ساختمان ماهیانه یا 45 روز یکبار به سرویس آسانسور به منظور رفع نقص اقدام می کنند با این حال شمار زیادی از مدیران ساختمان نسبت به این موضوع بی توجه هستند.
داره‌کل استاندارد تائید کننده استاندارد آسانسور است و مراحل بازرسی و تائیدیه آسانسور را انجام می‌دهد؛ چیزی شبیه یک مراکز معاینه فنی برای خودروهاست.
محمودرضا نیازی، مدیرکل استاندارد استان کرمانشاه در گفتگو با خبرنگار مرصاد اظهار داشت: تمامی آسانسورهای برقی - کششی مشمول مقررات استاندارد اجباری هستند برهمین مبنا به منظور ارتقای سطح سلامت و ایمنی شهروندان این اداره کل برای مرتبه دوم اقدام به بازرسی از تمامی آسانسورهای نصب شده در بیمارستان‌ها و مراکز درمانی سطح استان به صورت رایگان، خواهد کرد.
وی با بیان اینکه در این طرح تعداد 44 دستگاه آسانسور شناسایی شده بیمارستان‌ها‌ و مراکز درمانی استان کرمانشاه مورد ارزیابی قرار می‌گیرند، افزود: اداره کل استاندارد استان درصدد است با تعامل سازنده و ارائه مشاوره های فنی به این مراکز، در جهت حفظ سلامت و ایمنی شهروندان نسبت به استاندارد سازی این آسانسورها اقدام کرده تا از حوادث ناگوار جلوگیری به عمل آید.
مدیرکل استاندارد استان کرمانشاه گفت: در این مرحله از بازرسی‌ ها، عدم انطباق آسانسورهای نصب شده به مدیران مراکز درمانی گزارش خواهد شد و آنها مکلف به رفع نواقص و استاندارد سازی آسانسورها خواهند بود، در غیر این صورت با بروز هرگونه حوادث، مسئولیت پاسخگویی بر عهده مدیران مراکز مربوطه است.
نیازی خاطرنشان کرد: بر اساس قوانین و مقررات سازمان ملی استاندارد، آسانسورهای دارای تاییدیه ایمنی در تمامی ساختمان‌ها ماهیانه توسط ذینفعان مکلف به انجام سرویس‌های نگهداری طی قرار داد با شرکت‌های نصاب مجاز هستند.
وی عنوان کرد: مالکین و بهره برداران از آسانسورها به منظور اطمینان از تایید اصالت گواهینامه ایمنی آسانسور می‌توانند نسبت به ارسال شناسه‌ی ملی درج شده در داخل کابین به سامانه پیامکی 10001517 اقدام کنند، همچنین هرگونه شکایت را از طریق سامانه گویای 1517 در طول شبانه روز و یا شماره تلفن کشوری 4517 به اطلاع این اداره کل رسانند.
مدیرکل استاندارد استان کرمانشاه خاطرنشان کرد: در ارزیابی انجام شده قبلی، از 44 دستگاه آسانسور شناسایی شده در بیمارستانها و مراکز درمانی استان کرمانشاه تنها 20 دستگاه حداقل یکبار موفق به اخذ تائیدیه ایمنی شده اند.
انتهای پیام/
