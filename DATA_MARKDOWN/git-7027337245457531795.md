
# دستگیری کلاهبردار سایت آژانس مسافرتی قلابی

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697015/%D8%AF%D8%B3%D8%AA%DA%AF%DB%8C%D8%B1%DB%8C-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%D8%B3%D8%A7%DB%8C%D8%AA-%D8%A2%DA%98%D8%A7%D9%86%D8%B3-%D9%85%D8%B3%D8%A7%D9%81%D8%B1%D8%AA%DB%8C-%D9%82%D9%84%D8%A7%D8%A8%DB%8C)

رئیس پلیس فتا پایتخت از دستگیری یک کلاهبردار فضای مجازی خبر داد و گفت که متهم با ساخت سایتی شبیه به سایت شرکت خدماتی مسافرتی از مسافران کلاهبرداری می کرد.
به گزارش ایرنا به نقل از پایگاه اطلاع رسانی پلیس پایتخت، سرهنگ تورج کاظمی در این باره اظهارداشت: نماینده حقوقی یکی از شرکت های مسافرتی با مراجعه به پلیس فتا اعلام کرده بود که تعدادی از مسافران به دفتر شرکت خدماتی مسافرتی متبوع وی مراجعه و اظهار می دارند که بلیط هواپیما از شرکت خدماتی مسافرتی رزرو کرده اند و پرینت ثبت نام نیز در اختیار دارند، ولی در بررسی وضعیت ثبت نام مسافران چنین ثبت نامی در سایت شرکت انجام نشده است و این باعث سرگردانی شهروندان و لطمه به اعتبار آژانس مسافرتی شده است.
این مقام انتظامی گفت: شناسایی و دستگیری متهم یا متهمان پرونده در دستور کار کارآگاهان پلیس فتا قرار گرفت و کارآگاهان در تحقیقات پلیسی متوجه شدند فردی با طراحی سایتی شبیه به سایت اصلی شرکت خدمات مسافرتی اقدام به ثبت نام مسافران و رزرو هواپیما کرده و مبالغی نیز از آنان دریافت کرده است.
رییس پلیس فتا پایتخت با بیان اینکه در تحقیقات پلیسی، هویت متهم که مردی ۳۲ ساله و ساکن حوالی جاده کرج تهران است، شناسایی شد، گفت: با هماهنگی دادسرای مبارزه با جرایم رایانه ای متهم در محل سکونتش دستگیر و به جرم خود اعتراف کرد.
وی به مسافران توصیه کرد: هنگام ثبت نام به نشانی دقیق شرکت ها مراجعه کند و از آدرس اینترنتی صفحات سایت ها مطمئن شوند.
