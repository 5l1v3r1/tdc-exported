
# 
        آتش زدن خانه پس از سرقت جواهرات صاحبخانه
      

Published at: **2019-11-07T17:37:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638718/%D8%A2%D8%AA%D8%B4-%D8%B2%D8%AF%D9%86-%D8%AE%D8%A7%D9%86%D9%87-%D9%BE%D8%B3-%D8%A7%D8%B2-%D8%B3%D8%B1%D9%82%D8%AA-%D8%AC%D9%88%D8%A7%D9%87%D8%B1%D8%A7%D8%AA-%D8%B5%D8%A7%D8%AD%D8%A8%D8%AE%D8%A7%D9%86%D9%87)

به گزارش بولتن نیوز، سرهنگ ضرغام آذین رئیس کلانتری ۱۳۴ شهرک قدس گفت: ساعت ۲۰:۳۰ دقیقه شب گذشته خبری مبنی بر وقوع آتش سوزی در آپارتمانی در محله سعادت آباد از طریق مرکز فوریت‌های پلیسی دریافت شد.
این مقام انتظامی عنوان کرد: با حضور ماموران در محل مشاهده کردند که عوامل آتش نشانی در محل حاضر هستند و مشغول اطفاءحریق می‌باشند که متاسفانه به علت شدت آتش سوزی طبق برآورد کارشناسان آتش نشانی، ۸۰ در صد آپارتمان دچار حریق عمدی شده است.
کلانتر محله شهرک قدس عنوان کرد: با شناسایی مالک آپارتمان، به دست آمد که در آپارتمان مقداری طلا و جواهر به ارزش ۵۰ میلیون تومان بوده که توسط سارق یا سارقان به سرقت رفته است.
وی تصریح کرد: در شاخه دیگر تحقیقات پلیسی، مشخص شد که خانم و آقایی با در دست داشتن کلید آپارتمان به راحتی وارد ساختمان شد و پس از سرقت طلاجات به همراه یکدیگر از محل گریخته اند.
رئیس کلانتری شهرک قدس عنوان کرد: تحقیقات پلیسی با شناسایی اولین مظنون پرونده که پرستار کودک مال باخته و خانمی ۵۰ ساله بود، آغاز شد.
آذین افزود: با شناسایی مخفیگاه پرستار کودک، با دستور قضائی وی دستگیر و متهم در تحقیقات پلیسی اظهار داشت با در دست داشتن کلید آپارتمان به همراه همدستش که مردی میانسال است وارد ساختمان شده است و پس از سرقت طلا‌های مال باخته، برای اینکه ردپایی از آن‌ها بر جا نماند، تصمیم گرفته اند که آپارتمان را به آتش بکشانند.
وی با بیان اینکه محل اختفای مقداری از طلا با راهنمایی متهم کشف شد، ابراز داشت: متهم اظهار کرد که الباقی طلا‌ها در اختیار همدستش است که پس از سرقت یک سوم طلا‌ها را به وی تحویل داده است.
آذین در انتها خاطر نشان کرد: دستگیری متهم دوم پرونده و کشف سایر اموال سرقتی در دستور کار قرار دارد.
