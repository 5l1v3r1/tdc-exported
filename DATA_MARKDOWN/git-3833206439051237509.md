
# Не вярвайте на този магазин, прави се на денонощен

Published at: **2019-11-04T19:59:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Ne-vyarvaite-na-tozi-magazin-pravi-se-na-denonoshten-911135)

Магазин за алкохол и цигари, който се намира на пловдивския булевард "Христо Ботев“, беше глобен солено, тъй като работил като денонощен, без да има съответното разрешение от общината, предаде репортер на Plovdiv24.bg. Санкцията от 5000 лева вече е потвърдена от съда.
Според Наредбата за осигуряване на обществения ред, търговският обект трябвало да работи до 23 часа. През февруари т.г. в "нон-стопа“ нахлули двама служители на Шесто РУ, който провеждали специализирана полицейска операция. Било малко преди един през нощта.
Униформените изчакали реда си и закупили пакетче дъвки, за което им било издаден касов бон. Веднага бил разпитан продавачът, който обяснил пред полицаите, че е започнал работа в 18:30 часа и следва да бъде на смяна до 6:30 сутринта на следващия ден.
Поради тези причини, на фирмата-собственик на магазина бил съставен акт за нарушение на общинската наредба, а по-късно и наказателното постановление, срещу което била подадена жалба в съда.
Магистратите направили справка, която показала, че обектът не притежава валидно разрешение за работа с удължено работно време. Затова и само потвърдили наложената санкция в размер на 5000 лева. Решението подлежи на обжалване пред административния съд.
