
# مرگ مادر و دختر در انفجار گاز یک خانه

Published at: **2019-11-04T01:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980813002.html)

مدیر روابط عمومی شرکت گاز کردستان گفت: یک مادر و فرزند (دختر) اهل روستای نوره از توابع سنندج بر اثر جراحات ناشی از سوختگی انفجار گاز، غروب یکشنبه جان خود را از دست دادند.
 به گزارش باشگاه خبرنگاران جوان ، هوشنگ اولی‌زاده اظهار داشت: این مادر و دختر ساعت ۶ صبح امروز یکشنبه، هنگام بیدار شدن از خواب، بدون اطلاع از نشتی گاز، به محض روشن کردن لامپ اتاق، با انفجار و آتش سوزی مواجه شده و دچار ۸۰ درصد سوختگی شدند.
او با اشاره به اینکه مصدومان این حادثه به بیمارستان کوثر سنندج انتقال یافتند، اضافه کرد: مادر و فرزند نوره‌ای بر اثر شدت جراحات ناشی از سوختگی، بعد از چند ساعت شامگاه یکشنبه در بیمارستان مذکور فوت کردند.
مدیر روابط عمومی شرکت گاز کردستان نشتی گاز را مربوط به شُل بودن بست شیلنگ بخاری گازسوز اعلام و اضافه کرد: بی‌توجهی ساکنان منزل نسبت به محکم بودن بست فلزی شیلنگ، موجب نشتی گاز و انفجار و آتش سوزی شده بود.
اولی‌زاده با بیان اینکه امسال پنج نفر بر اثر انفجار ناشی از نشتی انفجار گاز در استان جان خود را از دست دادند، یادآور شد: مشترکان باید در استفاده از وسایل گازسوز نکات ایمنی را رعایت و نسبت به استاندارد بودن شیلنگ و بست آن اطمینان داشته باشند.
روستای نوره از توابع بخش مرکزی سنندج و در ۱۸ کیلومتری غرب این شهر واقع شده است.
