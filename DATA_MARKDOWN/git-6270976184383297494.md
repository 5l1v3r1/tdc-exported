
# Розведення в Золотому практично завершено, територія перебуває під контролем МВС, - Загороднюк

Published at: **2019-11-01T13:24:46+00:00**

Author: **Daria Trokhimovich**

Original: [Рубрика](https://rubryka.com/2019/11/01/rozvedennya-v-zolotomu-praktychno-zaversheno-terytoriya-perebuvaye-pid-kontrolem-mvs-zagorodnyuk/)


        
          Міністр оборони Андрій Загороднюк заявляє, що розведення сил і засобів у районі м. Золоте Луганської області вже завершено, а територія перебуває під контролем Міністерства внутрішніх справ України.
        
      
Передає “Інтерфакс-Україна”.
“Зараз уже практично воно завершене, і повністю територія перебуває під контролем Міністерства внутрішніх справ”, – сказав Загороднюк на брифінгу в Києві у п’ятницю, відповідаючи на запитання про те, на якому етапі перебуває розведення в районі Золотого.
Як повідомлялося, 29 жовтня опівдні в зоні проведення Операції об’єднаних сил (ООС) на ділянці №2 у районі населеного пункту Золоте-4 (селище в складі м. Золоте) розпочався процес розведення з обох сторін (дзеркально) сил і засобів. Спецпредставник ОБСЄ в Тристоронній контактній групі з урегулювання ситуації на сході України Мартін Зайдік підтвердив початок розведення. Станом на 31 жовтня 21 український військовослужбовець перемістився на нові позиції.
Також 29 жовтня на переговорах у Мінську вдалося узгодити дату розведення сил і засобів у с. Петрівське в Донецькій області. Пізніше президент України Володимир Зеленський заявив, що розведення сил і засобів від лінії зіткнення в районі Петрівського має розпочатися 4 листопада.
Але у Міноборони заявили, що у Петрівському були обстріли, тому розведення військ відкладається.
