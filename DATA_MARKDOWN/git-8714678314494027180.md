
# Tim Nilo blir partner i Askeladden: - Noen muligheter kommer bare én gang i livet

Published at: **2019-11-06T20:47:16+00:00**

Author: **Knut Kristian Hauger**

Original: [Kampanje](https://kampanje.com/jobb/2019/11/tim-nilo-blir-partner-i-askeladden---noen-muligheter-kommer-bare-en-gang-i-livet/)


        Skal jobbe med markedsføring for selskapet bak Cutters og Dr. Dropin.
      
Fra 1. januar neste år blir Tim Nilo (31) partner i Askeladden & Co. Det er klart etter at Nilo for kort tiden siden valgte å slutte i det Publicis-eide mediebyrået Zenith. I Askeladden skal Nilo ha det overordnede ansvaret for markedsføringen av alle forbrukerkonseptene til selskapsfabrikken.
- Noen muligheter kommer bare en gang i livet. Askeladden representerer det mest spennende som skjer innen forbrukermarkedet i norsk næringsliv, sier Tim Nilo.
- Dette er grunnen til at du sluttet i Zenith?
- Ja, det er det, sier han til Kampanje.

        Les også: Tim Nilo slutter i Zenith – Publicis finner ny sjef i Aller Media
      
- Vært et hobbyprosjektHan sier han kjenner Martin Schütt, co-founder og managing partner i Askeladden & Co og at han de siste årene har fungert som en aktiv investor og «rådgiver på bakrommet» for konseptene som Askeladden & Co har rullet ut.
- Vi kjenner hverandre godt fra studietiden og tidligere prosjekter vi har jobbet på. Også har Askeladden vært hobbyprosjektet mitt de siste tre årene. Jeg har ved siden av jobben i Zenith vært rådgiver på marketing på alle konseptene, og jeg har også vært på aksjonærsiden siden begynnelsen, sier han.
Siden oppstarten i 2017 har Askeladden & Co vært tett involvert i skaleringen av for eksempel frisørkjeden Cutters og legeklinikk-kjeden Dr. Dropin. Askeladdens modell er å starte nye selskaper innen tradisjonelle tjenestenæringer med mål om å fornye forretningsmodellene og ambisjonen er å starte mellom tre og fem selskaper hvert år. 
- Hva må man tenke på når man skal markedsføre slike utfordrerselskaper?
- Før det første så må du ikke glemme merkevarebyggingen. Selv om du har et umiddelbart behov for å få folk til å teste tjenestene du lanserer så må du klar å kombinere performance og merkevarebyggende aktiviteter.  Gründerselskaper ser ikke alltid betydningen av merkevarebyggingen og top of mind og får dermed ikke ut hele potensiale i tjenesten på grunn av kortsiktighet. Du må også tenke på langsiktighet, sier Nilo som blir én av ni partnere.
- Så selv om du er en tidligere Facebook-ansatt så blir det ikke all in på sosiale medier?
- Facebook er god på alle nivåene i marketingtrakta og en av fordelene er at de som en prestasjonsbasert plattform tillater deg å bygge kjennskap og vurdering på en liten målgruppe. Når du starter med én lokasjon, vil de kanalene hvor du kan målrette være et naturlig valg også for merkevarebyggingen, sier han. 
Askeladden-topp: – Unik kompetanseFør Nilo var byråleder i det Publicis-eide mediebyrået Zenith, jobbet han syv år i ulike kommersielle roller i Facebook-systemet. Askeladden & Co-sjefen har følgende å si om det nyeste tilskuddet i partnergruppen.
- Det er fantastisk å få med Tim Nilo på laget. Han har en unik kompetanse innenfor både annonseteknologi og tradisjonell markedsføring. Vi kjenner ikke til noen i bransjen som kan vise til lignende resultater, sier Schütt.

        Les også: Han har vært med på Cutters-eventyret. Nå vil Martin Schütt knuse gründermyter
      
I tillegg til Cutters og Dropin står selskapet bak massasjekjeden Squeeze, Verd Begravelse, underholdningskonseptet Paint´n Sip og velværeklinikken Olio. På plan står lansering av både tannhelsetjenesten Blid og pizzakjeden Digg.
- Har du selv brukt tjenestene til Askeladden?
- Ja, alle sammen bort sett fra begravelsesbyrået og det håper jeg at slipper med det første, smiler Nilo.
