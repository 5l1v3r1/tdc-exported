
# Με λαμπρότητα και ο φετινός εορτασμός της 28ης Οκτωβρίου από το Αναγνωστήριο Καλύμνου “ΑΙ ΜΟΥΣΑΙ”

Published at: **2019-11-01T16:55:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424887/me-lamprothta-kai-o-fetinos-eortasmos-ths-28hs-oktwbrioy-apo-to-anagnwsthrio-kalymnoy-ai-moysai)


        Το Αναγνωστήριο Καλύμνου “ΑΙ ΜΟΥΣΑΙ” έκλεισε το εορταστικό τριήμερο για την 79η επέτειο του ιστορικού «ΟΧΙ» με μια άκρως ποιοτική εκδήλωση.
      
Προηγήθηκε το πρωί της Δευτέρας η δοξολογία στον Μητροπολιτικό Ναό, χοροστατούντος του Μητροπολίτη κ. Παϊσίου, παρουσία, μάλιστα, και του Πρέσβη της Ιαπωνίας στη χώρα μας και της κ. Χριστιάνας Καλογήρου, Γενικής Γραμματέως Αιγαίου και Νησιωτικής Πολιτικής, ως εκπροσώπου της Ελληνικής Κυβερνήσεως. Το Ελληνικό Κοινοβούλιο εκπροσωπήθηκε από τη Βουλευτή της Ν.Δ. του Νομού μας κ. Μίκα Ιατρίδη.
Ο πανηγυρικός της ημέρας εκφωνήθηκε από τη δασκάλα, Δημοτική Σύμβουλο και Γραμματέα του Δημοτικού Συμβουλίου, κ. Ειρήνη Μαγκάκη.
Ακολούθησε η επιμνημόσυνη δέηση στο Ηρώο και η κατάθεση στεφανιών και στη συνέχεια η παρέλαση.Κι ήταν, πράγματι, μια από τις πιο πετυχημένες παρελάσεις των τελευταίων χρόνων. Σύμμαχος και ο καιρός, που …κατέβασε χιλιάδες Καλυμνίων κατά μήκος και αμφίπλευρα της παραλιακής οδού.
Το βράδυ, λοιπόν, στο ισόγειο του Πνευματικού Κέντρου, το Αναγνωστήριο πραγματοποίησε τη δική του εκδήλωση. Αυτή περιελάμβανε δύο μέρη:
α. Ομιλία από τον φιλόλογο, τ. Λυκειάρχη και εκδότη της ηλεκτρονικής εφημερίδας «Η Αργώ της Καλύμνου», κ. Σακελλάρη Τρικοίλη με θέμα: «Το ΟΧΙ του ‘40» και
β. Μουσικό πρόγραμμα από την ορχήστρα του Ωδείου Καλύμνου, υπό τη διεύθυνση του κ. Γιώργου Μπουφίδη.
Ο ομιλητής προέβη σε μια ουσιαστική ιστορική αναδρομή, φωτίζοντας γεγονότα προ του πολέμου, γεγονότα του πολέμου, από την 28η Οκτωβρίου 1940 μέχρι την κατάληψη της χώρας από τους Γερμανούς τον Απρίλη του 1941.
Γεγονότα της Κατοχής, της Εθνικής Αντίστασης, του Εμφυλίου που ακολούθησε, αλλά και το ρόλο εχθρών και, κυρίως, συμμάχων στη διαμόρφωση της ισχνής, αδύναμης και λαβωμένης πολλαπλώς μεταπολεμικής Ελλάδας.
Με ενάργεια, χωρίς φόβο και πάθος, παρέθεσε αλήθειες που αφορούν αυτήν την ταραγμένη περίοδο, υπογραμμίζοντας ισομερώς, τόσο το κλέος και την απαράμιλλη ορμή της φυλής μας κατά την περίοδο της εποποιίας του ‘40, όσο και τις προδοσίες, φανερές και μη, την τραγικότητα του αδελφοκτόνου πολέμου, όπως και την έξωθεν αποφασισμένη υπό των συναγωνιστών …συμμάχων κηδεμονία της τσακισμένης και εξουθενωμένης Ελλάδας.
Το μουσικό επετειακό μέρος ήταν εξαιρετικό. Μία τριακονταμελής παιδική ορχήστρα, καλά …κουρδισμένη, και δύο κορίτσια μονωδοί, με αγγελικές φωνές, καθήλωσαν το ακροατήριο. Η Καλλιόπη Γραμματικάκη και η Αγγελική Κουλιανού, ερμηνεύοντας γνωστά τραγούδια της Βέμπο κατέπληξαν τους παρισταμένους.
Τραγούδησε και ο γνωστός ταλαντούχος μουσικός και τραγουδιστής Μικές Κουλιανός, πατέρας της δεύτερης.
Διηύθυνε άψογα ο δάσκαλος των μικρών μουσικών Γιώργος Μπουφίδης. Το κοινό ενθουσιασμένο, περήφανο και με το εθνικό φρόνημα στα ύψη χειροκρότησε θερμά και παρατεταμένα τους συντελεστές της εκδήλωσης.
Για άλλη μια φορά έγινε φανερό ότι αυτή η αίθουσα δε …χωράει εκδηλώσεις τέτοιας εμβέλειας και τέτοιας απήχησης.
Το νησί χρειάζεται επειγόντως αίθουσα πολύ μεγαλύτερη, ανάλογη της ιστορίας του, αλλά, κυρίως, των απαιτήσεων του ζώντος, δρώντος πολιτισμικού δυναμικού του.
Στην εκδήλωση προλόγισε κι έκλεισε με ευχαριστίες εξ ονόματος του Διοικητικού Συμβουλίου του Αναγνωστηρίου ο πρόεδρός του κ. Παναγιώτης Γιαμαίος.
