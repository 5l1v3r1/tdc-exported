
# Legendární Havlovo auto parkovalo v Hradišti před Hvězdou. Připomnělo výročí

Published at: **2019-11-01T12:17:00+00:00**

Author: **Pavel Bohun**

Original: [Deník.cz](https://www.denik.cz/regiony/havlovo-auto-parkovalo-v-hradisti-pred-hvezdou-pripomnelo-vyroci-sametu-20191101.html)

Na prezentaci snímku Tady Havel, slyšíte mě?, kde nechyběl jeho režisér Petr Jančárek ani moderátor večera herec Josef Kubáník, přijel do hradišťského biografu oním legendárním vozidlem jeho současný majitel David Hubáček z Luhačovic.
„Jak jsem se k němu dostal je na dlouhé povídání. To auto se půldruhého roku hledalo a dalších pět a půl roku renovovalo,“ přibližuje David Hubáček příběh o prezidentovu volkswagenu.
Shodou okolností byly poslední úpravy na něm dokončeny 5. října, kdy by Václav Havel slavil své narozeniny.
„Zrovna v ten den mi opravář volal, Davide, je to hotové, aniž by tušil tu symboliku,“ vysvětluje Luhačovjan. Jedná se o automobil, který Václav Havel koupil v roce 1987, jako československý občan a tehdy disident.
„Používal ho ještě v roce 1989, jako prezidentské vozidlo, protože odmítl jezdit s šestsetřináctkou po Husákovi,“ vypráví David Hubáček.
Volkswagena Havel vlastnil podle Hubáčkových slov do chvíle, než začal používat renaulta, od portugalského prezidenta.
„Na záběrech z roku 1989 je krásně vidět, jak s tím golfem jezdí v rámci Občanského fóra a obklopují ho davy. Já ten vůz vnímám jako auto, které nás dovezlo ke svobodě,“ doplňuje jeho současný majitel.
Od režiséra snímku Tady Havel, slyšíte mě?, se návštěvníci v kině dozvěděli celou řadu zajímavostí o našem bývalém prezidentovi i o filmu samotném.
„Neuvidíte dnes celý film, spatří světlo světa příští rok, zhlédnete ukázky, které jsem přivezl a doufám že mi k nim řeknete své názory,“ uvedl na začátku Petr Jančárek.
Ten se k natáčení dostal v dubnu 2009, když ho Václav Havel oslovil, aby točil jeho soukromí, což činil dva a půl roku, až do prezidentovy smrti. Vzniklo tak více než 200 hodin časosběrného filmového materiálu.
„Bude z toho z toho celovečerní film. Od počátku projektu ale plánujeme, že po nezbytné editaci nepovedených záběrů pak chceme ten materiál kompletně celý zveřejnit pro badatelskou a studentskou veřejnost, aby to neleželo u mě ve sklepě. Pravděpodobně se tak stane ve spolupráci s Florida Internacional University v Mayami, která nám nabídla, že by to technicky zajistila a celosvětově zpřístupnila na internetu,“ upřesnil režisér snímku.
