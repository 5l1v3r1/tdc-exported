
# ادعای مصطفی دنیزلی: 3 پیشنهاد از ترکیه دارم

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696358/%D8%A7%D8%AF%D8%B9%D8%A7%DB%8C-%D9%85%D8%B5%D8%B7%D9%81%DB%8C-%D8%AF%D9%86%DB%8C%D8%B2%D9%84%DB%8C-3-%D9%BE%DB%8C%D8%B4%D9%86%D9%87%D8%A7%D8%AF-%D8%A7%D8%B2-%D8%AA%D8%B1%DA%A9%DB%8C%D9%87-%D8%AF%D8%A7%D8%B1%D9%85)


        تراکتور با هدایت دنیزلی از 9 بازی 17 امتیاز کسب کرده و در رده دوم جدول رده بندی قرار گرفته است.
      
سرمربی تراکتور اعلام کرد با 3 پیشنهاد از تیم های ترکیه ای مواجه شده است.
به گزارش "ورزش‌سه"، مصطفی دنیزلی سرمربی ترک تبار تراکتور بعد از شکست تیمش مقابل استقلال در گفت و گویی که با شبکه یورو اسپورت انجام داد و علاوه بر توضیح درباره مسائل فوتبال ایران و باخت دیروز مطالبی را نیز درباره فوتبال در کشور خودش بیان کرد.
دنیزلی گفت: ما یکی از تیم‌هایی هستیم که در تیم ملی فوتبال ایران صاحب بیشترین بازیکنان است. احتمالا از این جهت تیم شماره یک باشیم. 6 بازیکن داریم که برای تیم‌های ملی ایران کار می‌کنند. از این منظر مسئولیت‌مان متفاوت و تقریبا سخت است.
سرمربی تراکتور ادامه داد: کسی هستم که در ترکیه در 3 تیم بزرگ کارکرده‌ام. من برای باشگاه‌هایی که هوادار 20 تا 25 میلیون نفری داشته‌اند، کار کرده‌ام. از این منظر تراکتور تیمی است که جلوتر از بقیه تیم‌هایم قرار می‌گیرد. نباید باخت، این فلسفه من است. می ‌گویم وقتی دست از کار بکشی، می‌بازی؛ اما در کل زندگی‌ام، هیچگاه دست از کار نکشیده‌ام. هرچند باخت‌های زیادی داشته ام اما هیچگاه دست از کار برنداشته‌ام.
دنیزلی اما در بخشی از این گفت و گوی مفصل به بررسی وضعیت فوتبال ترکیه پرداخت و البته پرده از یک موضوع خاص برداشت: «در زمانی که در ایران حضور داشته‌ام، با 3 پیشنهاد جدی از ترکیه مواجه شدم. سال‌هاست که در فوتبال هستم. البته وضعیت عمومی فوتبال ترکیه چیزی نیست که مرا راضی کند.»
گفتنی است؛ تراکتور با هدایت دنیزلی از 9 بازی 17 امتیاز کسب کرده و در رده دوم جدول رده بندی قرار گرفته است.
