
# Terpaksa mendarat atas bumbung

Published at: **2019-11-01T09:53:52+00:00**

Author: **Recqueal Raimi**

Original: [HM Online](https://www.hmetro.com.my/utama/2019/11/512829/terpaksa-mendarat-atas-bumbung)

PENDUDUK di Kampung Talungan, Telipok, tidak menyangka bunyi dentuman kuat di bumbung rumahnya disebabkan jurupandu paragliding dan penumpangnya yang terpaksa mendarat kecemasan, semalam.
Dalam kejadian kira-kira 3 petang itu, pemilik rumah, Elpyrah Pooson, 27, berkata, ketika kejadian dia berada di halaman rumahnya.
Katanya, pada mulanya dia menyangka bunyi itu mungkin disebabkan bola yang melantun dari padang sekolah rendah berhampiran.
“Saya terkejut apabila jiran menjerit memberitahu ada dua orang di atas bumbung rumah saya.
“Saya melihat dua individu iaitu seorang lelaki tempatan (jurupandu paragliding) dan seorang wanita warganegara China (penumpang) sedang berdiri di atas bumbung rumah saya,” katanya ketika dihubungi, hari ini.
Menurut Elpyrah, keluarganya dan penduduk lain kemudiannya membantu kedua-dua individu terbabit untuk turun menggunakan tangga.
“Mujur, kedua-duanya tidak cedera dan kami dimaklumkan jurupandu paragliding, mereka berlepas dari bukit di Menggatal namun mengalami masalah teknikal disebabkan angin bertukar arah sebelum terpaksa mendarat cemas.
“Kejadian mengakibatkan sebahagian bumbung rumah bengkok, manakala rangka bumbung juga patah. Mereka bersetuju untuk membayar ganti rugi kerosakan itu,” katanya.
Dia yang bekerja sebagai jururawat di hospital di Kota Kinabalu memberitahu, setakat ini, sudah empat insiden sama berlaku di kampung mereka.
Namun katanya, penduduk memahami perkara itu kerana ia terpaksa dilakukan atas soal keselamatan mereka.
