
# Боен арсенал и наркотици в къщата на мъж от село до Белово

Published at: **2019-11-04T13:10:00+00:00**

Author: **Павел Гълъбов**

Original: [Dnes.bg](https://www.dnes.bg/stranata/2019/11/04/boen-arsenal-i-narkotici-v-kyshtata-na-myj-ot-selo-do-belovo.428507)

Мъж от беловското село Дъбравите е задържан заради незаконно притежание на взривни вещества и боеприпаси, както и на наркотици, съобщиха от полицията в Пазарджик.
Снощи служители на районното управление в Септември и участъка в Белово извършили претърсване в жилището на 40-годишен мъж. В къщата органите на реда открили няколко стъклени бурканчета, съдържащи суха листна маса от глави и съцветия. Последвал полеви наркотест, който реагирал положително на марихуана.
Криминалистите се натъкнали още на газ-сигнален 9-милиметров пистолет, пневматична пушка с оптически прицел, 45 малокалибрени бойни патрони, 4 огнепроводни шнура с различна дължина, 78 капсули за ловни патрони. Намерени са още различни части и детайли от огнестрелни оръжия, 7 ловни патрона и един за нарезна карабина.
Цялото количество наркотици, боеприпаси, оръжия и части за тях са иззети. Мъжът е задържан в ареста за срок от 24 часа, а спрямо него се водят бързи полицейски производства.
