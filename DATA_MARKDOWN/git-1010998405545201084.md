
# Григор Димитров е на полуфинал в Париж

Published at: **2019-11-01T16:41:00+00:00**

Author: ****

Original: [bTV Новините](https://btvnovinite.bg/sport/grigor-dimitrov-e-na-polufinal-v-parizh.html)

Григор Димитров е полуфиналист на "Мастърса" в Париж. Най-добрият ни тенисист победи с 2:0 сета (6:2, 7:5) чилиеца Кристиан Гарин за час и 31 минути игра.
В спор за място на финала българинът ще се изправи срещу победителя от мача между Новак Джокович и Стефанос Циципас.
Гришо започна много уверено двубоя в зала "Берси" и осъществи пробив още във втория гейм, който след това затвърди и поведе с 3:0. Едва тогава 23-годишният Гарин успя да спечели първи гейм, но Димитров продължи да поддържа разликата между двамата. В осмия гейм Гришо постигна втори пробив за 6:2.
Втората част бе значително по-оспорвана. Бившият номер 3 в света спечели подаването на съперника за 2:0, но веднага допусна рибрейк и последва изравняване за 2:2. Двубоят се завърза, а двамата продължиха да играят равностойно до 4:4, когато изненадващо от 40:00 Димитров допусна пробив. Българинът обаче бързо се съвзе и направи рибрейк, излезе напред в резултата и постигна нов и последен пробив за 7:5.
Световният номер 27 вкара 58% първи сервис и спечели 74% от точките при разиграването му. Той записа шест аса и направи три двойни грешки. 
Гришо се класира за шестия си полуфинал на турнир от серията "Мастърс". Само веднъж стига до мача за титлата и го печели - в Синсинати през 2017 г.
