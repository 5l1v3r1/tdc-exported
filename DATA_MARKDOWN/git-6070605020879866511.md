
# El govern del Iemen i els separatistes del sud firmen la pau

Published at: **2019-11-05T22:19:05+00:00**

Author: ****

Original: [Ara.cat](https://www.ara.cat/internacional/govern-Iemen-separatistes_0_2339166132.html)

Després d’un estiu de confrontació, els separatistes del sud i el govern del Iemen reconegut per la comunitat internacional van signar dimarts un acord per posar fi a les disputes amb el repartiment igualitari del poder. El pacte, patrocinat per l’Aràbia Saudita, ha de permetre guarir ferides a la regió, però no posa fi a la guerra que dessagna el país des del 2015 i que ha deixat milers de víctimes mortals, centenars de milers de desplaçats i milions de persones en condicions infrahumanes. “Aquest acord obre una etapa nova d’estabilitat, construcció i desenvolupament al Iemen”, va indicar en un discurs Mohamed bin Salman, el controvertit príncep hereu saudita, que ha afavorit les negociacions de les últimes setmanes al seu país.
L’acord va ser signat pel president iemenita, Abd Rabbuh Mansur al-Hadi, que compta amb el suport internacional i l’ajuda saudita, i el Consell Transicional Meridional, on s’apleguen els separatistes del sud finançats pels Emirats Àrabs Units, que a l’agost van trencar amb el govern de Sanà. Amb el pacte, les forces lleials a Al-Hadi i les dels rebels han de tornar a les seves posicions inicials en les pròximes dues setmanes, període durant el qual també hauran de retirar de la ciutat portuària d’Aden totes les armes pesades.
La crisi d’Aden va evidenciar una ruptura entre l’Aràbia Saudita i el seu principal aliat àrab, els Emirats Àrabs Units, que van començar a reduir la seva presència al Iemen al juny, ja que els aliats occidentals, inclosos alguns que proporcionen armes i intel·ligència a la coalició àrab liderada per Riad, van pressionar per posar fi a la guerra. April Longley, analista del think tank International Crisis Group, va apuntar a l’agència Reuters que l’acord podria ser positiu, però que encara és massa aviat per concretar-ho.
Tots dos bàndols se centraran, van dir, “en combatre el terrorisme dels houthis”, va afirmar el portaveu del Consell, Nizar Haizam. Els houthies són un grup xiïta ajudat pel govern de l’Iran que des del 2015 s’enfronta a l’executiu en una guerra cruenta que s’ha convertit en un conflicte a nivell regional. Iranians i saudites han fet del Iemen un camp de batalla per poder tenir el control d’aquest país i dels seus ports estratègics.
