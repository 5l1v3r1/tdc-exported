
# Διοίκηση  Νοσοκομείου Λέρου: «Ποτέ δεν αρνηθήκαμε περίθαλψη προσφύγων λόγω ΑΜΚΑ»

Published at: **2019-11-05T10:35:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425176/dioikhsh-nosokomeioy-leroy-pote-den-arnhthhkame-perithalpsh-prosfygwn-logw-amka)


        Ποτέ δεν αρνηθήκαμε την παροχή υπηρεσιών σε παιδιά και ενήλικες πρόσφυγες που δεν έχουν ΑΜΚΑ, δηλώνει κατηγορηματικά η Διοίκηση του Κρατικού Θεραπευτηρίου-Γενικού Νοσοκομείου-Κέντρου Υγείας Λέρου.
      
Με ανακοίνωσή της απαντά σε δημοσίευμα στον ηλεκτρονικό Τύπο το οποίο επικαλείται μαρτυρία εθελόντριας παιδιάτρου από το ΚΥΤ Λέρου, σύμφωνα με την οποία κανένα παιδί δεν μπορεί να εξεταστεί νόμιμα από τους παιδιάτρους του νοσοκομείου επειδή δεν έχει ΑΜΚΑ.
Στην ανακοίνωσή της η Διοίκηση τονίζει ότι αυτό δεν έχει γίνει ποτέ και ότι οι γιατροί του Νοσοκομείου της Λέρου παρέχουν με αυτοθυσία τις υπηρεσίες τους. Συγκεκριμένα, αναφέρουν τα εξής:«Δυσάρεστη έκπληξη μας προκάλεσε το δημοσίευμα στον Ηλεκτρονικό Τύπο, με θέμα «Μαρτυρία εθελόντριας παιδιάτρου από το ΚΥΤ Λέρου: Αυτή τη στιγμή επιτελείται ένα έγκλημα»,στο σημείο που αναφέρει πως «Κανένα παιδί δεν μπορεί να εξεταστεί νόμιμα από τους παιδιάτρους του νοσοκομείου, οι οποίοι λένε “δεν έχετε ΑΜΚΑ”». Προς αποκατάσταση της αλήθειας σας δηλώνουμε πως ΠΟΤΕ δεν αρνηθήκαμε σαν Διοίκηση αλλά και όλοι οι γιατροί μας, και ο καθένας τους ξεχωριστά, την παροχή υπηρεσιών σε παιδιά και ενήλικες πρόσφυγες που δεν έχουν ΑΜΚΑ.
Ειδικά στην Παιδιατρική Κλινική, στην οποία αναφέρεται το δημοσίευμα, οι 2 Παιδίατροί μας, εξετάζουν καθημερινά 40-60 παιδιά, στην πλειονότητά τους προσφυγόπουλα. Σ’ αυτά παρέχονται όλες οι νοσοκομειακές υπηρεσίες που έχουμε στη διάθεσή μας, κλινική εξέταση, εργαστηριακές εξετάσεις, νοσηλεία και αντιμετώπιση εκτάκτων περιστατικών με συναίσθηση ευθύνης και επιστημονική επάρκεια.
Ακόμη προβαίνουμε σε διακομιδές όταν χρειαστεί, σε περιπτώσεις που δεν είναι δυνατόν να αντιμετωπιστούν στη Λέρο (π.χ. αν χρήζουν Μονάδας Νεογνών, Εντατικής Μονάδας κλπ).Να σημειωθεί ότι υπήρξε διακομιδή προσφυγόπουλου, που λόγω αδυναμίας κάλυψης των εξόδων μεταφοράς του, αυτά καλύφθηκαν με χρήση της προσωπικής πιστωτικής κάρτας της Παιδιάτρου, για να μην κινδυνεύσει η ζωή του.
Οι γιατροί του Νοσοκομείου της Λέρου, με αυτοθυσία παρέχουν τις ιατρικές τους γνώσεις και υπηρεσίες ακόμη και σε ειδικότητες που έχουμε έλλειψη του απαραίτητου αριθμού γιατρών, σε όλους ανεξαίρετα όσους έχουν ανάγκη ιατρικής αντιμετώπισης και χωρίς καμία διάκριση.Πραγματικά δεν κατανοούμε τη λογική και τη σκοπιμότητα τέτοιων δημοσιευμάτων.

        Η Διοίκηση του ΚΘ-ΓΝ-ΚΥ Λέρου».
      
