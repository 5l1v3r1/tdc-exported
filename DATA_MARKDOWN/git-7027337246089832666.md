
# آغازبکار نسل پنجم اینترنت در چین

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696219/%D8%A2%D8%BA%D8%A7%D8%B2%D8%A8%DA%A9%D8%A7%D8%B1-%D9%86%D8%B3%D9%84-%D9%BE%D9%86%D8%AC%D9%85-%D8%A7%DB%8C%D9%86%D8%AA%D8%B1%D9%86%D8%AA-%D8%AF%D8%B1-%DA%86%DB%8C%D9%86)

با آغاز تجاری شدن خدمات اینترنتی نسل پنجم در چین، شهروندان این کشور از این پس می توانند از پرسرعت ترین خطوط شبکه اینترنتی جهان بهره مند شوند.
به گزارش ایرنا تارنمای چاینا ارگ روز جمعه گزارش کرد سه اپراتور اصلی عرضه کننده این خدمات برنامه های خود را برای ارایه نسل پنجم به مردم عملیاتی کرده اند و شهروندان می توانند از این خدمات استفاده کنند.
این گزارش می افزاید ۸۶ هزار ایستگاه نسل پنجم اینترنت پرسرعت برای تلفن های هوشمند در سراسر کشور ایجاد شده است و این به مشترکان امکان می دهد تا با تلفن های خود به این شبکه پر سرعت و بی نظیر در جهان وصل شوند.
وزارت صنعت و فنآوری اطلاعات چین در بیانیه ای آورده است به دنبال پوشش بیشتر این شبکه هستیم و تا پایان سال جاری میلادی ۱۳۰ ایستگاه وارد مدار می شود و شمار مشترکان بر همین اساس افزایش می یابد.
چاینا تله کام، چاینا یونیکام و چاینا موبایل سه اپراتور اصلی و بزرگ چین هستند که این خدمات را با قیمت های مختلف و بر اساس سرعت درخواستی در اختیار مشترکان قرار می دهند.
آکادمی فناوری اطلاع رسانی و مخابرات چین اعلام کرده است در سه ماه گذشته نزدیک به ۵۰۰ هزار دستگاه تلفن هوشمند ویژه استفاده از خدمات اینترنتی نسل پنجم وارد بازار چین شده است.
اینترنت نسل پنجم یا همان ۵G که امروز زبانزد مردم در اقصی نقاط دنیا است در حال ایجاد تحولی شگرف در سراسر جهان است و چین به عنوان یکی از کشورهای پیشرو اینترنت نسل جدید اقدامات زیادی برای بکارگیری این تکنولوژی بکار گرفته است.
استفاده از این فناوری پیشرفته از عرصه ارتباطات، خودروهای هوشمند و لوازم الکترونیکی گرفته تا بخش های بهداشتی و پزشکی و همچنین آموزش و پرورش، در واقع باب تازه ای از پیشرفت و انقلابی در عصر نوین ارتباطات ایجاد می کند.
این فناوری بتدریج با گسترش خود دستکم می تواند ۲۲ میلیون فرصت شغلی ایجاد کرده و جهان را بیشتر مرتبط سازد و نزدیک به ۱۲ هزار میلیارد دلار به اقتصاد دنیا تزریق کند.
شبکه فنی نسل پنجم تلفن های همراه می تواند با سرعتی بسیار بالا به مشترکان خدمات دهد این ویژگی باعث صرف جویی در زمان می شود همزمان کارکرد ادارات و نهادها را تسریع می کند.
هر وسیله ای در این دنیا با بهره گیری از این فناوری می تواند اینترنتی و دیجیتالی شود این شرایط یک انقلاب فناوری در دنیا ایجاد می کند و مشترکان از مزایای آن بهره مند شده و همزمان می توانند هزینه کمتری نیز برایش پرداخت کنند.
