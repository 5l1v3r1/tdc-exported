
# 
        ماموریت جدید همتی به مدیران عامل بانکها
      

Published at: **2019-11-05T15:17:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638375/%D9%85%D8%A7%D9%85%D9%88%D8%B1%DB%8C%D8%AA-%D8%AC%D8%AF%DB%8C%D8%AF-%D9%87%D9%85%D8%AA%DB%8C-%D8%A8%D9%87-%D9%85%D8%AF%DB%8C%D8%B1%D8%A7%D9%86-%D8%B9%D8%A7%D9%85%D9%84-%D8%A8%D8%A7%D9%86%DA%A9%D9%87%D8%A7)

به گزارش بولتن نیوز، ، عبدالناصر همتی در جلسه دوره‌ای با مدیران عامل بانکها، با اشاره به اقدامات بانک مرکزی برای اصلاح نظام بانکی، از روند بهبود عملکرد بانک‌ها درخصوص سود بانکی، تسهیلات و اجتناب از اضافه‌برداشت و نیز آرامش بازار پول که به همت عمده بانک‌ها محقق شده است، از تلاش مدیریت و کارکنان نظام بانکی قدردانی کرد.
رئیس کل بانک مرکزی، با اشاره به اینکه بانک مهمترین نهاد برای جذب پس‌اندازهای مردم است و سپرده‌گذاران عمده آن صندوق‌های بازنشستگی و بیمه‌ها، صندوق‌های سرمایه‌گذاری هستند، سهم سپرده‌گذاری مردمی در سپرده‌ها را بسیار قابل ملاحظه دانست و ارتقا و استحکام بانک‌ها را در راستای اقتصاد کلان کشور قلمداد کرد.
وی همچنین بر اهمیت نقش بانک‌ها در تامین مالی طرح‌های بزرگ اشاره و با توجه به شرایط اقتصادی کشور اهمیت پشتیبانی از تولید را مورد تاکید قرار داد.
رئیس‌کل بانک مرکزی با اشاره به تاکیدات مقام معظم رهبری بر رونق تولید و با توجه به نیازهای واحدهای تولیدی به سرمایه در گردش پیشنهاد کرد بانک‌ها گروه‌های ویژه‌ای زیر نظر مدیرعامل تشکیل داده و واحدهای نیازمند نقدینگی را شناسایی و تامین کنند.
