
# زوج بیمار زندانی در هند به ایران منتقل شدند

Published at: **2019-11-06T20:13:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620273/%D8%B2%D9%88%D8%AC-%D8%A8%DB%8C%D9%85%D8%A7%D8%B1-%D8%B2%D9%86%D8%AF%D8%A7%D9%86%DB%8C-%D8%AF%D8%B1-%D9%87%D9%86%D8%AF-%D8%A8%D9%87-%D8%A7%DB%8C%D8%B1%D8%A7%D9%86-%D9%85%D9%86%D8%AA%D9%82%D9%84-%D8%B4%D8%AF%D9%86%D8%AF)


        رئیس کمیته انتقال محکومان جمهوری اسلامی ایران گفت: زوج بیمار زندانی ایرانی در هند که به اتهام تلاش برای ورود به یک کشور ثالث با استفاده از گذرنامه جعلی توسط مقامات هندی دستگیر، محاکمه و زندانی شده بودند، به کشور منتقل شدند.
      

        آفتاب‌‌نیوز :
      
محمود عباسی روز چهارشنبه افزود: این زوج ایرانی با تلاش‌های سفارت جمهوری اسلامی ایران، سرکنسولگری جمهوری اسلامی ایران در حیدرآباد، وزارت امور خارجه و وزارت دادگستری در چارچوب موافقت نامه انتقال محکومان بین دو کشور ایران و هند و با همکاری دوستانه مقامات دولتی و قضایی هند، جهت گذراندن ادامه مدت محکومیت خود در زندان تبریز صبحگاه امروز وارد تهران و تحویل مقامات مسئول شدند.
وی با رد برخی خبرهای کذب که مقامات قضایی هند با فشار کمپین ها با انتقال این زوج محکوم موافقت کرده اند، تاکید کرد: از مدت‌ها قبل این موضوع در دستورکار کمیته انتقال محکومان و وزارت امور خارجه و سفارت ایران در هند بوده و این اولین تجربه هندوستان در انتقال محکومان از زندان بنگلر و حیدرآباد است که در چارچوب موافقت نامه انتقال محکومان بین دو کشور ایران و هند با موفقیت انجام می شود.
عباسی اظهار داشت: هرچند این تجربه انتقال با دشواری هایی همراه بود اما به همت مقامات سیاسی و قضایی و پلیسی ۲ کشور با موفقیت انجام شد و محکومان یاد شده باید بقیه دوران محکومیت خود را در زندان های جمهوری اسلامی ایران بگذرانند.
جعل گذرنامه یا استفاده از گذرنامه جعلی و اقدام برای قاچاق انسان و هرگونه تلاش برای ورود غیرقانونی به هند یا کشور ثالث مستوجب مجازات سنگین خواهد بود.
