
# IV Аграрна юридична конференція — пост-реліз

Published at: **2019-11-04T10:23:00+00:00**

Author: ****

Original: [Инфоиндустрия](https://infoindustria.com.ua/ivagrarna-yuridichna-konferencziya-post-reliz/)


        Група Компаній «ПроАгро Груп» спільно з Громадським об’єднанням «Бізнес-Варта» та Аудиторською Компанією «Crowe A&A Ukraine» 28 жовтня 2019 року провели IV Аграрну юридичну конференцію. Захід пройшов у Міжнародному виставковому конгрес-центрі «Український дім» і традиційно об'єднав чимало спеціалістів, що працюють у провідних аграрних компаніях країни, або ж надають їм свої послуги.
      
Цьогорічна Аграрна юридична конференція складалась із трьох рівноцінно цікавих панелей, під час яких експерти висловили свої думки на найактуальніші для аграрних юристів питання. Зокрема, перша панель була присвячена стану, перспективам і наслідкам відкриття ринку землі в Україні. Друга панель висвічувала проблему рейдерства в агропромисловому комплексі та пошуку вирішення цієї проблеми. Доповіді третьої панелі заходу було зосереджено навколо трендів і нововведень українського законодавства та підготовці до них. Подія пройшла в форматі відкритих діалогових панелей з активним залученням аудиторії залу, жвавими дискусіями і суперечками.
Конференцію розпочав керуючий партнер «ПроАгро Груп» Олег Клименко, який привітав всіх учасників заходу та передав слово Ользі Богдановій, партнеру аудиторської компанії Crowe A&A Ukraine (член Crowe Global), заступнику голови Податкового комітету при ТПП, податковому експерту, викладачу і тренеру, яка є активним учасником круглих столів та семінарів.
Данило Гетманцев, народний депутат України, голова комітету Верховної Ради України з питань фінансів, податкової та митної політики розповів про податкову реформу в Україні та закон Гетманцева. За його словами, зміна системи оподаткування – це завжди довгий процес, який не повинен зупинятись ні на секунду. Під час роботи над податковою системою зміни завжди мають бути системними та з активним обговоренням. Наприклад, сьогодні в Україні закінчились робочі групи щодо обговорення змін у систему електронного адміністрування реалізації пального, внаслідок яких спрощено ліцензування акцизних складів і внесено багато інших змін з урахуванням побажань аграріїв.
Модератором першої панелі «Земля. Купити, продати, орендувати» виступив директор Центру земельного права OPEN KNOWLEDGE Віктор Кобилянський, який зауважив, що скасування мораторію на продаж землі в Україні призведе до перерозподілу ринку. За його словами, крім позитивних змін, відтепер буде складніше утримати земельний банк, зростуть фінансові витрати, пов’язані із землею, а також значно зросте ризик рейдерства.
Екс в.о. міністра аграрної політики та продовольства України Ольга Трофімцева підкреслила, тема відкриття ринку землі є наразі найважливішою для українського аграрного сектора. Вона зауважила, що запровадження ринку землі – це четвертий і найвідповідальніший етап земельної реформи в Україні з часу її незалежності, який наразі не до кінця пропрацьований у законодавчому плані.
На думку президента Української зернової асоціації Миколи Горбачьова, під час запровадження ринку землі держава має забезпечити рівні права на купівлю землі всім видам бізнесу, однак з олігархічною структурою бізнесу, яка зараз існує в Україні, це неможливо. У таких умовах держава має зробити все можливе для того, щоб відкриття ринку землі відбулось належним чином і зробити так, щоб земля як ресурс працювала більш ефективно.
За словами Дмитра Кохана, представника Всеукраїнської Аграрної Ради, у ході запуску продажу землі держава має керуватись трьома основними цілями: по-перше, дати можливість пайщикам реалізувати їх конституційні права, по-друге, максимізувати ефективність використання землі з точки зору її прибутковості, врожайність і надходження податків, по-третє, держава в період запровадження ринку землі не повинна втрачати можливість захисту своїх територій, тобто земля має залишатись у руках українців.
Думку українських фермерів на зняття мораторію на продаж землі озвучив Анатолій Гайворонський – керівник фермерського господарства  «Гайворонського» та голова Асоціації фермерів та землевласників Дніпропетровської області. За його словами, ринок землі має бути поетапним, спочатку потрібно надати можливість купувати землю людям, які працюють на цій землі, без права перепродажу та права здачі в оренду. Крім того, слід законодавчо врегулювати неможливість купівлі землі особам з подвійним громадянством та іноземцям.
Генеральний директор Українського клубу аграрного бізнесу Роман Сластьон зауважив, що питання продажу чи оренди землі сільськогосподарського призначення слід дозволити вирішувати територіальним громадам, незалежно від того, об’єднані вони чи ні. Крім того, важливим нюансом є продаж землі не масивом по 100-200 га, а обмеження площі в 20 га для того, щоб дати можливість малим фермерам конкурувати за цю землю.
Керуючий партнер юридичної компанії EUCON Legal Group Ярослав Романчук розповів про те, чи готові українські фермери до запровадження ринку землі і які вимоги висувають банки та кредитори до фермерських господарств для отримання ними фінансів на купівлю землі. Зокрема, серед цих вимог – прозора структура власності, бездоганна репутація власника та керівника господарства, реальний бізнес-план, стратегія захисту агробізнесу від рейдерів та кредиторів та інші.
Питання відкриття ринку землі в Україні є настільки актуальним, що викликало довготривалу дискусію серед учасників конференції. Зокрема, багато слухачів не втратили своєї нагоди поставити питання експертам та висловити власне бачення цього механізму.
Другу панель конференції «Рейдерство в АПК. Проблеми та їх вирішення» модерувала директорка Громадського об’єднання «Бізнес-Варта» Ольга Матвіїва. Вона наголосила, що найбільший пік рейдерських захоплень в Україні припав на 2016-2018 роки після того, як Міністерство юстиції під керівництвом Павла Петренка започаткувало свою славнозвісну реформу, яка мала б спростити ведення бізнесу, але принесла йому великі загрози.
Ольга Оніщук, заступник міністра юстиції України з питань державної реєстрації Міністерства юстиції України зауважила, що питання державної реєстрації та захисту бізнесу є питанням №1 в Україні, оскільки без цього неможливе створення сприятливого для інвестицій бізнес-клімату в країні. За її словами, основною проблемою, через яку виникає рейдерство є суб’єкти державної реєстрації. Наразі уряд уже працює над перезавантаженням кадрів у відповідних відомствах, та сподівається на швидке вирішення цієї проблеми.
Заступник генерального прокурора України у 2016-2019 роках Євген Єнін, який сьогодні активно співпрацює з ГО «Бізнес-Варта» в напрямих покращеннях регуляторного середовища, поділився зі слухачами своїм досвідом протидії рейдерству. За його словами, рейдерство – це проблема, яка має три складові: недосконалість регуляторного середовища, діяльність відомств, що працюють під Міністерством юстиції, і неефективна діяльність правоохоронних органів, які зазвичай вступають у справу, коли вже запізно.
Член ради Нотаріальної палати України Інна Бернацька зауважила, що особливу увагу слід звернути на ситуацію із рейдерським захопленням врожаю, яка трапляється досить часто. Це відбувається через те, що сьогодні в Україні не реєструються кадастрові масиви і співвласники не можуть обмінятись земельною ділянкою у середині одного в масиву, щоб не втручатись у діяльність одним одного. Вони укладаються партнерські угоди, які тримаються на «чесному слові», а потім відбуваються рейдерські захоплення.
Про успішний практичний кейс запобігання рейдерству в АПК розповів партнер Юридичної Компанії «Волхв» Віктор Дубовик. Він зауважив, що запорукою успішної справи є дотримання вимог до скарги та отримання обов’язкових умов розгляду такої справи. Крім того, під час проблем із закриттям кримінального провадження та тиску з боку правоохоронних органів може сильно допомогти звернення до Ради бізнес-омбудсмена. Також слід робити судову-економічну експертизу про те, що не було випадків уникнення сплати податків тощо.
Адвокат «Бізнес-Варти» Андрій Наход поділився досвідом, коли традиційна практика протидії рейдерству не працює та зупинився на причинах цього. Він зауважив, що статистика ГПУ щодо кількості рейдерських захоплень та дані Єдиного судового реєстру про кількість вироків по справам, пов’язаним з рейдерством, свідчить про повну неефективність роботи органів прокуратури і правоохоронних органів щодо розслідування цих справ.
Модератором третьої панелі «Тренди законодавства. До чого готуватися аграріям» став Юрій Циганок – керівник Центру податкової та бухгалтерської експертизи компанії «ЛІГА:ЗАКОН», сертифікований аудитор, CAP, юрист, член громадських рад при Мінфіні і ДФС України.
Віта Форсюк, адвокат, керівник практики податкового права юридичної компанії JURIMEX та помічник Данила Гетманцева детальніше розповіла про те, які законопроекти вже підготував комітет Верховної Ради України з питань фінансів, податкової та митної політики, а також про ті законопроекти, які наразі тільки готуються.
Богдан Яськів, адвокат, керуючий партнер, керівник практики земельного та аграрного права Юридичної Фірми ТОТUM проаналізував законодавчі запобіжники від зловживань на ринку сільськогосподарської землі, запропоновані законопроектом 2178-10. За його словами, вони не в повному обсязі захищатимуть інтереси всіх учасників ринку: власників (громадян України), агробізнесу і держави. Експорт зауважив, що недосконалість запобіжників може створити передумови для пошуку учасниками ринку землі сірих схем для обходу обмежень.
Віталій Смердов партнер компанії Crowe LF Ukraine, директор Палати податкових консультантів розкрив питання та роль податкової реформи для аграріїв, досить докладно розповів про впровадження моделі міжнародної реструктуризації з метою убезпечення активів компанії та на що при впровадженні звернути увагу.
Денис Козлов старший проектний менеджер Офісу підтримки реформ при Міністерстві фінансів України наголосив на тому, що країни ЄС повністю переходять на прозоре ведення бізнесу і зазначив, що Міністерство фінансів України сприятиме прозорості ведення бізнесу в Україні.
Давидюк Андрій представник Державного центру кіберзахисту України розповів про створення Ініціативи глобального Кіберзахисту в аграрному секторі, мета якої мінімізація ризиків інформаційної безпеки.
Зауважимо, що співорганізаторами IV Аграрної юридичної конференції виступили Громадська організація «Бізнес-Варта» та Аудиторська Компанія Crowe A&A Ukraine, офіційним партнером події виступила Юридична  Компанія «Волхв». Захід відбувся за підтримки Юридичної Компанії Winner.
Організатори конференції дякують усім партнерам та спонсорам, спікерам та слухачам заходу та з нетерпінням чекатимуть зустрічі у наступних професійних аграрних подіях від ПроАгро Груп.
