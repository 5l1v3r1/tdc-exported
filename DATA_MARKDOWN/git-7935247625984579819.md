
# Taksi plakası satışından Büyükşehir’e 20 milyon

Published at: **2019-11-01T01:00:00+00:00**

Author: **İhsan Aydın**

Original: [OLAY](https://www.olay.com.tr/taksi-plakasi-satisindan-buyuksehire-20-milyon-15505yy.htm)

Geçtiğimiz aylarda faaliyete geçen Doğanköy’deki Bursa Şehir Hastanesi’nin sivil ulaşım ayağı da tamamlanıyor.
Bursa Büyükşehir Belediyesi UKOME tarafından alınan karar gereği Şehir Hastanesi durağında çalışmak üzere 20 adet taksi plakasını satışa çıkardı.
Büyükşehir Belediye Encümeni’nin 12 Kasım Salı günü yapacağı toplantıda taksi plakaları açık artırma yöntemiyle 975 bin liradan ihale edilecek.
İhaleye katılabilmek için her bir taksi plakasına 195 bin liralık da geçici teminat yatırılması gerekiyor.
Bursa Büyükşehir Belediyesi sadece 20 taksi plakası satışından 20 milyon liranın üstünde bir gelir bekliyor.
İhaleye katılım ve rekabet fazla olursa taksi plakalarından rekor gelir elde edilebilir.
Büyükşehir Belediyesi’nin bugünlerde sıcak nakit akışına çok ihtiyacı var.
Bu tür gelir kalemlerine de son dönem ağırlık verildiğini görüyoruz.
Daha evvel de 104 adet servis plakası ve Mudanya ilçesinde 50 adet taksi plakası için satışa çıkılmıştı.
 

        O duraklar niye kondu?
      
 
Elektronik postamıza düşen bir iletiyi bugün de sizlerle paylaşmak istiyoruz.
Osmangazi’nin Yunuseli Mahallesi malumunuz Bursa’nın en hızlı gelişen semtlerin başında geliyor.
Hatta buranın bir ara adı ilçe olması için bile geçti.
Bu yüzden Osmangazi Belediyesi bölgedeki toplu konut projelerine ve imar planlarına ağırlık vermiş durumda.
Ancak bu hızlı büyüme ve gelişmeye paralel yolcu taşımacılığının yapıldığı söylenemez.
Ne yazık ki, gelen iletilerden ve bölgede yaşayan yakınlarımızdan biliyoruz ki, Yunuseli’ye sefer yapan tüm özel halk otobüsleri tıklım tıklım dolu.
Çoğu otobüsün duraklara hiç girmeden devam ettiği görülüyor.
Hal böyle iken, BURULAŞ Genel Müdürlüğü kendisine bu konuda Yunuseli Mahalle Muhtarlığı ve semt sakinlerinden gelen onca başvuruyu çeşitli gerekçelerle dikkate almıyor.
Hatta, UKOME’den kararı çıkmış hatları da devreye sokmuyor.
Üstelik Büyükşehir filosuna onca yeni otobüs katıldığı halde.
O hattın sonra iptal edildiği de söyleniyor.
Örneğin;Alparslan Türkeş Caddesi’nde otobüs durakları monte edildiği halde bu hatta otobüsler sefere başlatılmıyor.
Bu semtte oturan bölge insanının toplu taşıma sıkıntısını görmesi için Büyükşehir Belediye Başkanı Alinur Aktaş’ın bir sabah erken saatlerde tebdil-i kıyafetle Fuat Kuşçuoğlu Caddesi’ndeki duraklarda beklemesi de isteniyor.
Sıkıntı okulların açılmasıyla birlikte had safhaya ulaşmış görünüyor.
Zira sabahları belediye otobüslerinin dolu olması nedeniyle Fuat Kuşçuoğlu Caddesi’ndeki durakları es geçmesi öğrencilerin okullarına gecikmelerine de yol açıyor.
Gelen iletide, “Eğer Alparslan Türkeş Caddesi’nde monte edilmiş duraklar, o hat devreye alınmayacaksa sökülsün, gördükçe bari moralimiz bozulmasın” deniyor.
Bizden iletmesi.
 

        Gençlerle gelen galibiyet
      
 
Ziraat Türkiye Kupası’nda Bursaspor dün deplasmanda Bayburt Özel İdare Spor ile karşı karşıya geldi.
Bayburt Genç Osman Stadı’ndaki müsabakayı Bursaspor 2-1 kazanarak 5. tura yükseldi.
Karşılaşmada gençlerin azmi göz doldurdu.
Uzatma dakikalarında ev sahibi takım yakaladığı penaltıyı gole çeviremeyince Bursapor deplasmandan tur atlayarak dönmüş oldu.
Kaleci Ataberk’in penaltıyı kurtarışı turu, uzatmaya gerek bırakmaksızın getirdi.
TFF 1. Lig’de şampiyonluk mücadelesi veren Bursaspor’un Ziraat Türkiye Kupası’nda da gençlerle hedefe koştuğunu görüyoruz.
Dileriz iki cephede de başarıları sürer.
Bursaspor’un bugün bulunduğu klasman bu kentin büyüklüğüne ve şanına yakışmıyor.
Temennimiz sezon sonunda yeniden hak ettiği yere, yani Süper Lig’e dönmesi.
