
# محکوم کردن رزمایش مشترک آمریکا و کره جنوبی از سوی کره شمالی

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697131/%D9%85%D8%AD%DA%A9%D9%88%D9%85-%DA%A9%D8%B1%D8%AF%D9%86-%D8%B1%D8%B2%D9%85%D8%A7%DB%8C%D8%B4-%D9%85%D8%B4%D8%AA%D8%B1%DA%A9-%D8%A2%D9%85%D8%B1%DB%8C%DA%A9%D8%A7-%D9%88-%DA%A9%D8%B1%D9%87-%D8%AC%D9%86%D9%88%D8%A8%DB%8C-%D8%A7%D8%B2-%D8%B3%D9%88%DB%8C-%DA%A9%D8%B1%D9%87-%D8%B4%D9%85%D8%A7%D9%84%DB%8C)

وزارت خارجه کره شمالی با انتشار بیانیه ای رزمایش برنامه ریزی شده کره جنوبی و آمریکا را محکوم کرد و آن را مغایر با توافق های این کشور و آمریکا دانست.
در این بیانیه که خبرگزاری کره شمالی روز چهارشنبه منتشر کرده آمده است اعلام برگزاری این رزمایش مشترک در واقع اعلام رویارویی با کره شمالی است اگر این رزمایش برگزار شود ، نقض آشکار توافقاتی است که کیم جونگ اون رهبر کره شمالی و دونالد ترامپ رییس جمهوری آمریکا در دیدارهایشان داشته اند.
بیانیه تاکید می کند: برگزاری این رزمایش در شرایطی که دنیا نگران ارتباطات کره شمالی و آمریکا است نشان دهنده خوی امپریالیستی آمریکا است که می خواهد همه مشکلات دنیا را با ابزارهای نظامی حل و فصل کند.
دو کشور کره جنوبی و آمریکا پیشتر یک رزمایش با نام عملیات هوشیاری انجام می دادند که می گویند آن را لغو کرده اند اما قصد دارند رزمایش دیگری برای برنامه های عملیاتی و پشتیبانی انجام دهند.
خبر برگزاری رزمایش یک ماه پس از آن اعلام می شود که مذاکرات سطح کاری کره شمالی و آمریکا در استکهلم شکست خورد.
وزارت خارجه کره شمالی افزوده است طبیعت حمله به یک کشور با برگزاری رزمایش مشترک با تجدید نظر در نام آن تغییر نخواهد کرد و این برای دنیا عیان و آشکار است.
