
# Junajted zove Ralfa Rangnika, čoveka koji je Lajpcigu gurnuo u kasu pola milijarde evra

Published at: **2019-11-07T00:00:00+00:00**

Author: ****

Original: [MozzartSport](https://mozzartsport.com/fudbal/vesti/junajted-zove-ralfa-rangnika-coveka-koji-je-lajpcigu-gurnuo-u-kasu-pola-milijarde-evra/341853)

Predstavnici Mančester Junajteda imali su dug sastanak sa Ralfom Rangnikom, iskusnim nemačkim stručnjakom, kako bi navodno opipali njegov puls i saznali kakvi su izgledi da prihvati ponudu za posao na Old Trafordu. Kako piše The Athletic Đavoli bi 61-godišnjeg stručnjaka rado videli na poziciji tehničkog direktora, koji bi za osnovni zadatak imao regrutovanje mladih igrača širom sveta.
Kao kandidati za tu poziciju prethodnih dana pominjana su imena Edvina van der Sara i Rija Ferdinanda, ali samo rezultati iz poslednjeg kluba gde je radio - RB Lajpcig - klasifikuju Rangnika kao velikog favorita u toj trci.
Emil Forsberg, Lukas Klosterman, Marcel Zabicer, Jusuf Poulsen, Jozua Kimih, Marcel Halstenberg, Nabi Keita, Timo Verner, Dajot Upamekano, Ibrahima Konate...samo su neka od imena koja je za, manje više mali novac, Rangnik doveo u Lajpcig. Računajući i one koji su otišli, poput Keite, svi oni zajedno danas vrede više od POLA MILIJARDE EVRA. 
Ralf Rangnik prethodnih dana pominjao se kao mogući naslednik Nika Kovača na klupi Bajerna, ali kako su Bavarci, sva je prilika izabrali Arsena Vengera, Mančester Junajtedu otvara se velika šansa.
Prekaljeni fudbalski radnik prokomentarisao je interesovanje Engleza, ne potvrdivši da je već obavljena prva runda pregovora..."Srećan sam tamo gde jesam", počeo je Rangnik, koji je i dalje zaposlen u Red Bulu kao neka vrsta koordinatora za sportska pitanja u svim franšizama. "Ali ako bilo koji klub želi da razgovara sa mnom, trebalo bi prvo da postavi pitanje: da li bih mogao da budem neko ko utiče na područje razvoja čitavog kluba? Ako nije tako, dobili bi samo polovinu onoga za šta sam sposoban".
Rangnik je dijagnostifikovao prvi problem Junajteda..."Uvek je teško pratiti put nekoga kao što je Aleks Ferguson, koji je toliko dugo bio uspešan. A to je još teže ako često menjate trenere. Svakom promenom menja se identitet i to se odražava na sportski razvoj. Ako pogledate novac koji je uložen poslednjih pet godina u tim, može se reći da je učinak slab", zaključio je Rangnik.
 
