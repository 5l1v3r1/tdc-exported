
# Соратниця Януковича розказала про підготовку перевороту в Україні

Published at: **2019-11-04T05:33:01+00:00**

Author: ****

Original: [ГЛАВКОМ](https://glavcom.ua/country/politics/soratnicya-yanukovicha-rozkazala-pro-pidgotovku-perevorotu-v-ukrajini-637444.html)

Ексміністр юстиції України часів Віктора Януковича Олена Лукаш стверджує, що в Україні готується державний переворот: президента Володимира Зеленського начебто намагаються повалити. 
Про це Лукаш заявила в ефірі телеканалу «112 Україна».
Вона розповіла, що «якась політична сила» має намір позбавити влади українського лідера через розведення сил на Донбасі, виставивши все як капітуляцію.
«Зеленського намагаються повалити. Привід прекрасний: капітулянт», - зазначила Лукаш, яка перебуває в Україні під слідством.
За її словами, при Зеленському політика в країні перетворилася в «плеяду скандалів», а свобода слова «перебуває під питанням». 
«Але все одно стало відносно легше: вже не так інтенсивно виганяють людей з церков, вже не так сильно розділяють людей на «своїх» і «чужих», «п'яту колону» і «патріотичну колону»», - заявила вона.
Нагадаємо, у жовтні прокурори Генеральної прокуратури повідомили про зміну раніше повідомленої підозри колишньому Міністру юстиції України Олені Лукаш, а також іншим особам у заволодінні чужим майном шляхом зловживання службовою особою своїм службовим становищем, вчиненому за попередньою змовою групою осіб, та службовому підробленні.
В Генпрокуратурі заявили, що триває досудове розслідування за ознаками кримінальних правопорушень, передбачених ч. 5 ст. 191 (привласнення, розтрата майна або заволодіння ним шляхом зловживання службовим становищем), ч. 2 ст. 366 (службове підроблення) КК України.
Раніше сама Лукаш повідомила у соцмережі, що Генпрокуратура викликала її на допит.
Лукаш була призначена на посаду міністра юстиції у липні 2013 року, у січні 2014-го вона пішла у відставку.
