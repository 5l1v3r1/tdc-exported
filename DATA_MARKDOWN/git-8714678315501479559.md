
# Schibsted-byrået Manus henter nye kreative krefter

Published at: **2019-11-06T12:12:40+00:00**

Author: **Dag Robert Jerijervi**

Original: [Kampanje](https://kampanje.com/jobb/2019/11/schibsted-byraet-manus-henter-nye-kreative-krefter/)


        Anders Melchior og Andreas Bastian Nordberg tar plass i Manus.
      
Prisvinnende videojournalist og dokumentarfilmskaper Anders Idland Melchior er ansatt i Schibsteds innholdsmarkedsføringsbyrå Manus. Han står bak produksjoner som «Dukkebarna» for Aftenposen og «Bruce Gold - Den siste surfehippien» for VGTV.
- Det er spennende og utfordrende å skulle bruke fortellerstemmen kommersielt. Samtidig er jeg overbevist om at mange merkevarer har et stort potensiale når det kommer til å kommunisere med litt mer sjel og finesse. For meg er det viktigste uansett om det er snakk om dokumentar eller kommersielle produksjoner å fortelle viktige historier som rører ved noe hos seeren. Med det persongalleriet som er i Manus, bør vi være et naturlig valg for kunder som ønsker å fortelle nære og autentiske historier, sier Melchior i en pressemelding.
I tillegg har kreatør og regissør Andreas Bastian Nordberg med fartstid fra blant annet The Oslo Company og Simpleness tatt plass i Akersgata som kreatør og regissør.
- Jeg ønsker å lage fin og smart kommunikasjon som har livets rett, og Manus har en tilnærming til reklame og kommersiell historiefortelling som jeg har troa på. Det er kult å komme inn i et lite byrå med store tanker, hvor det er rom og tid til originalitet - og hvor vi har et felles utgangspunkt om å tilføre verdi til kulturen, ikke legge mer greier oppå den, sier han.
Manus ble etablert høsten 2018 og skal i likhet med Schibsted Brand Studio og VG Partnerstudio sikre at Schibsted får sin andel av det stadig voksende markedet for innholdsmarkedsføring.
- Innholdsmarkedsføring er en strategisk, men også sterkt kreativ disiplin. Vi er avhengig av å kunne levere like smarte løsninger, like store tanker og aller helst bedre visuell historiefortelling enn både store og små konkurrenter. Anders og Andreas styrker oss veldig i denne konteksten, sier daglig leder i Manus, Marianne Solheim.
