
# - Skrekk og gru

Published at: **2019-11-01T13:20:31+00:00**

Author: **TORE ULRIK BRATLAND**

Original: [Dagbladet.no](https://www.dagbladet.no/sport/skrekk-og-gru/71773005)

TRONDHEIM (Dagbladet): Rosenborg spiller i kveld mot Strømsgodset i Drammen. Med seier kan laget gjøre et byks opp til bronseplass i Eliteserien, med én kamp mer spilt enn Odd.
Pål André Helland er i 18-mannstroppen som gjester Marienlyst. Om Rosenborg-sesongen så langt sier han til Dagbladet:
- Vi kom oss inn i Europa League, det er en god prestasjon. Serien har vært skrekk og gru. Vi vant klart i fjor og er ikke i nærheten i år. Nå handler det om å redde stumpene og komme på pallen, sånn at vi har muligheten til Europa-spill neste år. Deretter får vi sette en strek over sesongen og begynne å jage på nytt neste år.
Helland har ikke vært trener Eirik Hornelands foretrukne mann på høyrekanten denne sesongen. Det har vært Babajide David Akintola. Flere er overrasket over Hornelands manglende tillit til den populære trønderen. 29-åringen mener å ha forklaringen på hvorfor det er blitt som det er blitt.

        - Han (Horneland) kommuniserer gjennom laguttakene. Da ser jeg hvilke egenskaper som blir valgt foran meg. Og så vet jeg selv hvilke egenskaper jeg har. Han prioriterer annerledes.
      

        - Er det en grei måte å kommunisere på?
      
- Ja, det er greit. Det er litt opp til hver enkelt å tolke. Men jeg føler at jeg har såpass peiling på fotball at jeg ser hvorfor det er som det er. «Baba» er vesentlig hurtigere enn meg. Han har bedre frekvens i det defensive spillet. Og så er jeg bedre med ballen og alt som har med ballen å gjøre. Han prioriterer tempo og defensiv forflytningsevne, kontra det som gjøres med ballen.

        - Hvor lenge kan du leve med en sånn situasjon?
      
- Jeg håper ikke jeg går i torva av å sitte på benken. Jeg har lyst til å bli gammel og håper jeg lever lenge, svarer Helland med glimt i øyet.

        - For å spørre enda mer konkret: Hvor lenge kan du akseptere denne situasjonen?
      
- Vi får se. At jeg skal begynne å legge store planer nå, er ikke sånn det skal være. Vi får telle opp etter sesongen og ta en prat.

        - Går det på stoltheten løs å sitte mer på benken enn å spille?
      
- Det tror jeg alle som sitter på benken føler. Alle fotballspillere er så naive og dumme at de har et såpass stort ego at de mener de bør spille. Men dessverre er det ikke mer enn elleve plasser ute på banen. Treneren velger det laget han mener er best. Så får jeg vise at jeg er god nok til å være blant dem.

        Til Dagbladet sier Horneland følgende om kommunikasjonen med spillerne:
      
- Vi kommuniserer hver eneste dag. Vi kommuniserer på feltet og vi kommuniserer i garderoben. Vi kommuniserer kulturen og filosofien. Vi kommuniserer hva Rosenborg skal være og det gjøres i alle sammenhenger.

        - Også under fire øyne?
      
- Ja, selvfølgelig. Det er en del av det å være fotballtrener.
Rosenborg er desperat etter å ta tredjeplassen i serien. Horneland oppsummerer sesongen slik:
- Vi hadde en veldig tung start, påpeker han.

        - Vi fikk en veldig god sommer, men så fikk vi en ny knekk. Det er vi skuffet over. Nå har vi hatt to gode prestasjoner mot Sporting Lisboa og Molde. Det bygger vi videre på.
      
Rosenborg møter et Strømsgodset som ligger på kvalikplass og også er desperat etter tre poeng.
Dette borger for en artig kamp på Marienlyst.
