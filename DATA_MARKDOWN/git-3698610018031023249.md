
# Україна готова спільно з НАТО брати участь у небойовій місії в Іраку — міністр оборони

Published at: **2019-11-01T15:56:00+00:00**

Author: ****

Original: [DT.ua](https://dt.ua/UKRAINE/ukrayina-gotova-spilno-z-nato-brati-uchast-u-neboyoviy-misiyi-v-iraku-ministr-oboroni-328149_.html)

Україна готова приєднатися до небойової місії Північноатлантичного альянсу в Іраку, заявив голова Міністерства оборони Андрій Загороднюк. Він зазначив, скільки українців можуть взяти участь у такій місії.
"Ідеться про консультування і тренування для Збройних сил Іраку з обслуговування обладнання, яке, можливо, було вироблено за радянських часів або після цього, але таке, на якому знаються наші фахівці. ... Це небойова місія, відбувається в тилу", - заначив Загороднюк під час пресконференції в Києві.
Очільник Міноборони додав, шо в Іраку в рамках такої місії може перебувати до десятка українців. За словами Загороднюка, наразі тривають переговори щодо участі України в місії, найближчим часом ухвалять рішення.
Раніше генсек НАТО Єнс Столтенберг розповів про те, що в рамках відносин України й Альянсу буде запущена нова ініціатива, спрямована на об'єднання всіх існуючих форматів співпраці.
Як повідомлялося, керівництво Міністерства оборони і Міністерства закордонних справ заявило, що вважають недоцільним подавати заявку на надання Україні Плану дій щодо членства в НАТО на майбутньому Саміті Альянсу, який відбудеться в Лондоні в грудні. За їх словами, в 2008 році Україна вже подавала заявку на отримання ПДЧ і зараз повинна перейти до "нового формату" співпраці з НАТО і зосередитися на практичних кроках.
Нагадаємо, що в ході зустрічі з генсеком НАТО Єнсом Столтенбергом у Брюсселі 4 червня президент Володимир Зеленський підтвердив відданість України курсу на членство в НАТО і Євросоюзі, пославшись на відповідні норми Конституції.
У лютому Верховна Рада звернулася до держав-членів НАТО із закликом підтримати наміри України отримати членство в Альянсі і на саміті НАТО в Лондоні в грудні 2019 року розпочати формальний діалог про надання ПДЧ.
