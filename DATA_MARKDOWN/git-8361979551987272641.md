
# Топ-100 найбагатших людей України. Скільки втратив Геннадій Боголюбов

Published at: **2019-11-06T18:05:00+00:00**

Author: ****

Original: [НВ](https://nv.ua/ukr/biz/top-100-bogatyh/gennadiy-bogolyubov-dosye-biografiya-statki-2019-skilki-groshey-u-bogolyubova-50051755.html)

Українські багатії ніколи не вирізнялися кришталевою чистотою біографії й іміджу, але Ігор Коломойський у цьому сенсі переплюнув усіх: в очах суспільства, низки вітчизняних політиків і навіть високопоставлених іноземних представників засновник групи Приват виглядає абсолютним злом. Для цього є безліч причин, і всі їх Коломойський тією чи іншою мірою створив сам.
Мільярдер роками експлуатував низку великих державних активів. Він неймовірно різко публічно висловлюється на адресу опонентів — насамперед екс-президента Петра Порошенка і колишнього глави НБУ Валерії Гонтаревої, причетних до націоналізації ПриватБанку. І не приховує свого бажання повернути «незаконно» переданий державі банк або отримати за нього велику компенсацію.
Водночас дніпро-женевський мільярдер має неприємності з американською Фемідою, але, немов для компенсації, має у своєму розпорядженні давні й тісні контакти з Володимиром Зеленським, права рука якого Андрій Богдан і зовсім працював у Коломойського юристом. Та й у фракції партії Слуга народу у головного приватівця країни є близькі депутати.
Збіг це чи ні, але українські суди останнім часом почали штампувати хоч і не вирішальні, але все-таки зручні для Коломойського рішення, які стосуються його тяганини з ПриватБанком, що став державним. Але світ і в цьому випадку тяжіє до рівноваги — Лондонський суд двічі за останній час виносив свої проміжні вердикти, які, своєю чергою, робили боляче Коломойському і його партнеру Геннадію Боголюбову: англійська Феміда вирішила, що банк може судитися зі своїми колишніми власниками у Великобританії, і наклала на останніх фінансові санкції.
За всіма цими банківсько-судовими історіями загубився бізнес мільярдера. Нікопольський завод феросплавів, яким група Приват володіє разом з EastOne Віктора Пінчука, за дев’ять місяців 2019-го скоротив виробництво на 3,8%. За той же період Марганецький ГЗК зменшив виробництво концентрату на 7,6%. А Запорізький завод феросплавів ще торік показав скорочення прибутку в 14,6 рази. Крім того, авіакомпанія МАУ, що належить Коломойському, у 2018-му зазнала збитків на 2,7 млрд грн.
І дедалі актуальнішим стає досить просте запитання: чи в змозі Коломойський взагалі генерувати прибутки, якщо він при цьому не експлуатує в своїх інтересах державу?
Читайте також:
