
# Graham Hansen markerte seg i Barcelona-storseier

Published at: **2019-11-03T15:08:37+00:00**

Author: **NTB**

Original: [Aftenbladet](https://www.aftenbladet.no/sport/i/LAXkwQ/graham-hansen-sentral-i-storseier-for-barcelona)

Scoringen kom fem minutter før pause. Da banket Graham Hansen inn 1-0 på et skudd fra kort hold.
Alexia Putellas økte til 2-0 på straffe før lagene gikk i garderoben. Barcelona fikk straffen etter at Graham Hansen ble revet ned inne i feltet.
Jennifer Hermoso scoret to ganger helt mot slutten av kampen før Kheira Hamraoui fastsatte sluttresultatet til 5-0 på overtid.
Barcelona leder klart og har vunnet sju av åtte kamper denne sesongen. Den siste har endt uavgjort.
Nå tar den spanske serien en liten pause, mens landslagene er opptatt med EM-kvalifisering. Graham Hansen og Norge skal møte Nord-Irland i Stavanger fredag.
Flere nordmenn har vært i aksjon i de største ligaene i Europa søndag.
Ingrid Syrstad Engen nikket inn det siste målet på overtid da Wolfsburgs kvinnelandslag i fotball vant hele 8-0 borte mot Freiburg.
Engen spilte hele kampen, mens Kristine Minde kom inn for venstrekant Ewa Pajor ved pause og spilte 2. omgang. Pajor og Pernille Harder hadde scoret to ganger hver i første omgang, etter et tidlig ledermål signert Zsanett Jakabfi.
I 2. omgang fullførte Harder sitt hattrick, mens Sara Björk Gunnarsdóttir og Engen scoret hver sin gang i sluttminuttene.
Wolfsburg har vunnet alle sine ni seriekamper så langt i sesongen, med 42-3 i total målscore. Freiburg på 6.-plass ble et lett bytte. Wolfsburg er tre poeng foran Hoffenheim og seks foran Bayern München.
I Frankrike var Karina Sævik i aksjon søndag. Hun ble byttet inn i det 82. minutt, men kunne ikke hjelpe Paris Saint-Germain til et vinnermål mot Guingamp i søndagens uavgjorte seriekamp.
Sara Däbritz ga PSG ledelsen framspilt av danske Nadia Nadim tidlig i 2. omgang, men et selvmål av Paulina Dudek i det 72. minutt ga gjestene utligning.
Sævik kom inn for stjernespissen Kadidiatou Diani og spilte ni minutter pluss ti tilleggsminutter hvor PSG forgjeves jaget vinnermålet.
Etter sju seirer på rad måtte PSG tåle sitt første poengtap, og dermed mistet laget også førsteplassen på tabellen til Ada Hegerbergs Lyon, som vant sin kamp lørdag. Lyon har 32 plussmål mot PSGs 28.
