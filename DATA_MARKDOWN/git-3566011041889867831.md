
# سفارتخانه‌های آمریکا مرکز جاسوسی و توطئه افکنی در جهان هستند

Published at: **2019-11-04T15:42:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544858.html/%D8%B3%D9%81%D8%A7%D8%B1%D8%AA%D8%AE%D8%A7%D9%86%D9%87-%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D9%85%D8%B1%DA%A9%D8%B2-%D8%AC%D8%A7%D8%B3%D9%88%D8%B3%DB%8C-%D9%88-%D8%AA%D9%88%D8%B7%D8%A6%D9%87-%D8%A7%D9%81%DA%A9%D9%86%DB%8C-%D8%AF%D8%B1-%D8%AC%D9%87%D8%A7%D9%86-%D9%87%D8%B3%D8%AA%D9%86%D8%AF)

رئیس شورای اسلامی شهر قم گفت: سفارتخانه‌های آمریکا مرکز جاسوسی و توطئه افکنی در جهان هستند و مصداق این مهم تحولات عراق و دخالت‌های آمریکا در آن است.
به گزارش شبکه اطلاع رسانی راه دانا؛ عبدالله جلالی در حاشیه راهپیمایی 13 آبان ماه در گفتگو با خبرنگار پایگاه خبری تحلیلی قم فردا،  اظهار داشت:13  آبان ماه از زمینه‌های مختلف برای نظام جمهوری اسلامی ایران دارای اهمیت است به‌طوری‌که حوادث بسیار مهمی را در این روز شاهد بوده‌ایم.وی ادامه داد: یکی از این حوادث تبعید حضرت امام خمینی (ره) در سال 43 و حادثه‌ای دیگر شهادت جمعی از دانش آموزان در سال 57 بود.جلالی افزود: مهم‌تر از همه موارد تسخیر لانه جاسوسی استکبار جهانی در سال 58 توسط دانشجویان پیرو انقلاب بود که حضرت امام خمینی (ره) از آن به‌عنوان انقلاب دوم یادکرد که همین مسئله اهمیت این روز را بیش‌تر از گذشته مشخص می‌کند.وی تصریح کرد: اگر یک تحلیل درست و عمیقی از این موضوع داشته باشیم مشخص می‌شود که همه توطئه‌ها در سفارتخانه‌های آمریکا در جهان صورت می‌گیرد مصداق بارز این موضوع در عراق است چراکه هر آنچه در آنجا رخ می‌دهد از طریق سفارت آمریکا رقم می‌خورد.رئیس شورای اسلامی شهر قم ابراز داشت: اگر لانه جاسوسی تسخیر نمی‌شد چه‌بسا توطئه‌های آمریکا علیه ایران عملیاتی می‌شد که درواقع با اسناد و مدارکی که از لانه جاسوسی به دست آمد مشخص شد که توطئه‌های عظیمی در حال طراحی و شکل گرفتن بود.وی خاطرنشان کرد: آن چیزی که مهم است زنده نگه‌داشتن این روزهای سرنوشت‌ساز و تاریخی است که با حضور چشمگیر مردم انقلابی قم و سایر شهرهای کشور در حال رقم خوردن است.جلالی به تجمع مردم قم در میدان روح‌الله اشاره کرد و گفت: این‌که مردم محل تجمعشان میدان روح‌الله و کنار بیت امام خمینی (ره) است خود پیام‌های زیادی دارد و نشان می‌دهد که مردم عمیقاً می‌دانند که باید این روزها را زنده نگه‌دارند و برای خنثی کردن همه توطئه‌های دشمنان آماده باشند.انتهای پیام/
