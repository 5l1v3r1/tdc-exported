
# Григор не повярва в чудото. Джокович го отстрани в Париж

Published at: **2019-11-02T16:33:00+00:00**

Author: ****

Original: [bTV Новините](https://btvnovinite.bg/sport/grigor-ne-povjarva-v-chudoto-dzhokovich-go-otstrani-v-parizh.html)

Григор Димитров не успя да се класира за финал на последния в програмата му за годината турнир - този в Париж. Българският тенисист допусна загуба с 6:7(5), 4:6 от световния номер 1 в световната ранглиста по тенис Новак Джокович.
Това е девета победа за сърбина над Димитров, докато Григор има само един успех в мачовете им до сега.
Въпреки отпадането на полуфинал роденият в Хасково тенисист записва най-доброто си представяне във френската столица. До 2019 г. Димитров не беше прескачал осминафиналите.
Добрата игра във френската столица ще донесе нов скок за българина в световната ранглиста. От понеделник (4 ноември) той най-вероятно ще се завърне в топ 20 в света на тениса.
Спиращи дъха разигравания и тенис от най-високо ниво - това видяха зрителите в зала "Берси" в Париж. Димитров и Джокович се "захапаха" от самото начало на мача. Двамата не допуснаха изненади в първия сет и пробиви нямаше. За сметка на това тенисистите показаха страхотна форма. Стигна се до тайбрек, в който Григор поведе с 5:3, но с феноменална игра и след няколко инфарктни точки, Джокович осъществи обрат и поведе след 7:5.
Вторият сет започна равностойно до петия гейм. Тогава лидерът в световната ранглиста успя да запише пробив. След него Джокович започна да действа по-спокойно и предпазливо. Григор пък се изнерви и това не му донесе позитиви или обрат, така че частта завърши 4:6.
На финал Джокович ще играе срещу Денис Шаповалов или основния му претендент за първото място в световната ранглиста Рафаел Надал. За пети път в кариерата си сърбинът се класира за мача за трофея в Париж, като до момента е триумфирал 4 пъти. Единствената му загуба във финал във френската столица е от 2018 г., когато отстъпи на Карен Качанов.
