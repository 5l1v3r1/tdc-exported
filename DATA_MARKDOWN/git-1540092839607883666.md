
# Οργισμένες διαδηλώσεις στην Ισπανία μετά την απαλλαγή νεαρών για το βιασμό ανήλικης

Published at: ****

Author: ****

Original: [CNN.gr](https://www.cnn.gr/news/kosmos/story/196274/orgismenes-diadiloseis-stin-ispania-meta-tin-apallagi-nearon-gia-to-viasmo-anilikis)

Newsroom, CNN Greece 09:03 , 05 November 2019 - 09:04
Σύμφωνα με το Sky, δικαστήριο της Βαρκελώνης αποφάνθηκε πως η ανήλικη ήταν μεθυσμένη και αναίσθητη κατά τη διάρκεια του περιστατικού και ως εκ τούτου «δεν μπορούσε ούτε να δεχθεί ούτε και να απορρίψει τις σεξουαλικές σχέσεις».
Η απόφαση του δικαστηρίου, που τελικά επέβαλε ελαφρότερες ποινές στους δράστες, πυροδότησε μαζικές διαδηλώσεις σε ολόκληρη τη χώρα.
Τη νύχτα της Δευτέρας, εκατοντάδες άτομα συγκεντρώθηκαν έξω από το κτήριο του υπουργείου Δικαιοσύνης, στη Μαδρίτη. Κρατώντας πανό που έγραφαν «Εγώ σε πιστεύω!» και «Δεν είναι ασέλγεια, είναι βιασμός», οι διαδηλωτές φώναξαν συνθήματα εναντίον της κυβέρνησης αλλά και κατά της ισπανικής δικαιοσύνης.
Ταυτόχρονα, η διαδήλωση έλαβε και ηλεκτρονική μορφή, καθώς μεταφέρθηκε στα social media και ιδίως στο twitter, όπου μάλιστα δημιουργήθηκε το hashtag #EnoughPatriarchalJustice.
Η αντιπρόεδρος της ισπανικής κυβέρνησης, Κάρμεν Κάλβο Πογιάτο, δήλωσε ότι αποτελεί προτεραιότητα για τους κυβερνώντες η αλλαγή του νόμου, ώστε να αποσαφηνίζεται πλέον ότι η συναίνεση είναι απαραίτητη προκειμένου οι σεξουαλικές σχέσεις να συμβαίνουν νόμιμα.
Ωστόσο, παρά τα όσα είπε η Κάλβο, οι προσπάθειες αυτές θα μπορούσαν να πέσουν στο κενό, καθώς επίκεινται νέες εθνικές εκλογές την Κυριακή, οι τέταρτες κατά σειρά μέσα σε διάστημα τεσσάρων ετών.
Η παρούσα κυβέρνηση είχε καταρρεύσει στις αρχές του 2019 λόγω έλλειψης κοινοβουλευτικής πλειοψηφίας και το πολιτικό αδιέξοδο στην Ισπανία παρέμεινε, μετά και τις εκλογές του Απριλίου.
Υπό το πρίσμα αυτό και με την αβεβαιότητα της κατάστασης, στην οποία θα βρίσκεται η κυβέρνηση σε μία εβδομάδα από τώρα, οι διαδηλωτές τείνουν να εντείνουν τις πιέσεις τους προς αυτή, για να διασφαλίσουν ότι δεν θα ξεχαστεί η υπόθεση αυτή.
Το περιστατικό σημειώθηκε τον Οκτώβριο του 2016 στη Μανρέζα, σ’ ένα εγκαταλελειμμένο εργοστάσιο, όπου μια ομάδα πέντε νεαρών άρχισε να καταναλώνει μεγάλες ποσότητες αλκοόλ και ναρκωτικών ουσιών.
Κατά τη διάρκεια της δίκης στη Βαρκελώνη, το θύμα ανέφερε ότι δεν μπορούσε να θυμηθεί κάθε λεπτομέρεια σχετικά με το τι συνέβη.
Τελικά, οι δικαστές καταδίκασαν τους νεαρούς σε ποινές κάθειρξης από 10 έως 12 έτη και τους επέβαλαν πρόστιμο ύψους 12.000 ευρώ, κρίνοντάς τους ένοχους για ασέλγεια.
Ωστόσο, οι συνήγοροι των κατηγορουμένων άσκησαν έφεση επί της συγκεκριμένης απόφασης.

        Διαβάστε επίσης
      
