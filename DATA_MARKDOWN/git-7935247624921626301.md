
# Arap yatırımcılar kırsal turizm için Büyükorhan'a geliyor

Published at: **2019-11-05T01:00:00+00:00**

Author: **Mustafa Özdal**

Original: [OLAY](https://www.olay.com.tr/arap-yatirimcilar-kirsal-turizm-icin-buyukorhana-geliyor-15523yy.htm)

AK Parti Bursa Milletvekilleri Müfit Aydın ve Osman Mesten, dün gazetede konuğumuz oldular.
Ziyaretçiler, milletvekili olunca gündeme dair bolca malzeme de aldık.
Arap yatırımcıların, Mesten ve AK Parti'nin eski milletvekili adayı Yüksel Yeni ve Büyükorhan Belediye Başkanı Ahmet Korkmaz ile birlikte  yaklaşık 2 ay önce ilçede bazı bölgeleri incelediklerini biliyordum.
Mesten'e, bu inceleme gezisinin detaylarını sordum.
Şunları söyledi:
“Arap yatırımcılar Büyükorhan'da bungalov tipi evlerin inşa edileceği kırsal turizme dönük yatırım yapmayı düşünüyorlar. Kendilerine ilçedeki 2 ayrı bölgeyi gezdirdik. Projeye sıcak bakıyorlar. Bölgenin turizme açılması için bakanlıklarla ilgili yazışmalar devam ediyor.”
Mesten'in ardından Korkmaz'la da görüştüm.
Arap yatırımcıların gezdiği yerler, Düğüncüler ve Büyükorhan Göleti'nin çevresindeymiş.
Bu bölgelerdeki arazilerin bir bölümü Milli Emlak'a, bir bölümü de şahıslara aitmiş.
Yatırımcılar bürokrasiyle vakit kaybetmemek için tek muhataplarının belediye olmasını istiyorlarmış.
Bu nedenle Büyükorhan Belediyesi, arazilerin devri için Ankara ile görüşüyormuş. 
Korkmaz, Arap yatırımcıların planladıkları projenin hayata geçmesi halinde bölgeye çok ciddi katma değer katacağını söyledi ve Büyükorhan'ın kırsal turizmle kalkınacağını belirtti.
Peki proje hangi aşamada.
Korkmaz, yatırımcı şirketin taslak projeyi hazırladığını ve  Ankara'dan gelecek haberlere göre, yatırımın şekilleneceğini söyledi.
 

        Doğlagaz, hızlı tren ve metro
      
 
Milletvekilleri Müfit Aydın ve Osman Mesten, son dönemde Bursalıların merkezi hükümetin desteğiyle hayata geçecek 3 önemli projeyi ve hizmeti beklediklerini söyledi.

        Doğalgazı olmayan mahallelerin doğalgaza kavuşması.
      

        Hızlı tren.
      

        Metro.
      
Yaklaşık 17 bin hane Bursa'da doğalgaz bekliyormuş.
Aydın, Enerji ve Tabii Kaynaklar Bakanı Fatih Dönmez'le görüştüklerini hatırlattı.
Dönmez, EPDK'ya talimat vermiş ve en kısa zamanda sorun çözülecekmiş.
Hızlı tren konusunda da hayli umutlu olduklarını ve ödenek gelmesi halinde biraz gecikmeli de olsa projenin hayata geçeceğini söyleyen Aydın, metro hatlarını da Büyükşehir Belediyesi'nin takip ettiğini kaydetti.
 

        Seçmenle yüz yüze
      
 
Milletvekilleri,  mesailerinin büyük kısmını seçmenlerin sorunlarına harcar.
Bu nedenle her gün vekillerin odası seçmenlerle dolup taşar.
Milletvekili Müfit Aydın, farklı bir uygulamaya giderek sosyal medya hesabından bir duyuru yaptı:

        Yarın AK Parti İl Başkanlığı'nda olacağım. Talebi ve sorunu olan vatandaşlarımızı bekliyorum.
      
Aydın, o gün yaklaşık 100 seçmenle biraraya gelmiş.
Kimi doğalgaz istemiş, kimi iş talebinde bulunmuş, kimi çocuğunun eğitim sorununu dile getirmiş.
Aydın, tüm sorunları not almış.
Aydın'ın bu uygulaması, sistematik hale gelmeli ve vatandaş Ankara'ya gitmektense Bursa'da sorunun aktarmalı.
Zaten Aydın da, uygulamayı sistematik hale getirmeyi planladıklarını söyledi.
 

        Deveci armudu
      

         
      

        AK Parti
      
'nin genç Milletvekillerinden Atilla Ödünç, Balkan göçmeni bir siyasetçi.
Dedeleri mübadeleyle Selanik'ten  Edirne'ye, oradan da Gürsu'ya yerleşiyorlar.
Mübadele deyip geçmeyin, 400 bin aile yurtlarından kopup büyük zorluklarla yaşama tutunmak zorunda kalmışlar.
Ekonomi zaten perişan, şehirler savaştan harabeye dönmüş, tarım kesimi cephede şehit düştüğü için üretim düşmüş, bir de ne sığınacakları akrabaları, ne barınacakları bir evi olan 100 binlerce insan Anadolu'ya göç etmiş.
Mübadeleyle gelen her iki çocuktan birinin at sırtlarında ve yollarda öldüğü rivayet edilir.
Ödünç'ün ailesi ise yaşama tutunmasını bilmiş.
Fırıncılık, zahirecilik, çiftçilik derken Atilla Ödünç'ün babası Abdullah Ödünç, Gürsu'nun ilk beyaz eşya dükkanlarından birini açıyor Uludağ OSB Başkanı Yunus Aydın ve Ahmet Orhan ile birlikte.
Ve Ödünç ailesinin mübadeleyle başlayıp, zorluklarla süren yaşamı TBMM ile kesişiyor on yıllar sonra.
Ancak çiftçiliği de bırakmıyorlar ve hala 8 dönümlük arazilerini ekip, biçiyorlar.
Geçen hafta  Ödünç, bir kasa deveci armuduyla birlikte ziyarete gelince işte bunları anlattı.
Bursa, deveci armudunun üretim üssü diyebiliriz.
Öyle ki, ülke genelindeki toplam üretimin yarısı Bursa'da, bu kentte üretilen armudun yüzde 70'i de Gürsu Ovası'nda yetişiyor.
İşte böyle bereketli topraklara sahip Gürsu.
Çapalaması, gübrelemesi, ilaçlaması, sürmesi, seyreltilmesi derken 23 kez işlem yapılıp  sofralara geliyor bu lezzetli meyve.
Ancak üretici binbir emek vermesine rağmen, ya düşük karlar elde ediyor, ya da para kazanamıyor.
Ödünç anlattı İstanbul'da bir süpermarkette deveci armudunun kilosu 12 liradan satılıyormuş.
Gürsulu üreticiyse 2, bilemedin 3 liraya satıyor.
Yani aradaki yüksek kar, birilerinin cebine giriyor.
Çare ne peki?

        Köylünün kooperatifleşmesi.
      
Bu arada deveci armudu bir süre önce Gürsu Ziraat Odası'nın girişimiyle coğrafi işaret almıştı.
Ödünç de Tarım Bakanlığı'nda girişimlerde bulunarak, deveci armuduna teşvik verilmesini talep etmiş.
Teşvik, stratejik ürünlere verildiği için şimdilik sonuç yok ancak farklı formüller üzerinde çalışılıyormuş.
Ödünç, deveci armudunun daha fazla üretimi, çiftçinin yüzünün daha fazla gülmesi için Ankara'da yoğun bir şekilde çalıştıklarını söyledi.
Ziraat odaları coğrafi işaret için çaba sarfediyor ve sonuç alıyor, siyasetçiler teşvik için lobi yapıyor, peki BTSO Başkanı İbrahim Burkay üreticinin refahı ve Bursa ekonomisinin canlanması  için ne yapıyor?
Üyelerine turistik geziler düzenlemek dışında.
