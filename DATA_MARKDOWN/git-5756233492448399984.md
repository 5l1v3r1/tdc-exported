
# آغاز راهپیمایی لبنانی‌ها در حمایت از میشل عون

Published at: **2019-11-03T15:37:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619654/%D8%A2%D8%BA%D8%A7%D8%B2-%D8%B1%D8%A7%D9%87%D9%BE%DB%8C%D9%85%D8%A7%DB%8C%DB%8C-%D9%84%D8%A8%D9%86%D8%A7%D9%86%DB%8C%E2%80%8C%D9%87%D8%A7-%D8%AF%D8%B1-%D8%AD%D9%85%D8%A7%DB%8C%D8%AA-%D8%A7%D8%B2-%D9%85%DB%8C%D8%B4%D9%84-%D8%B9%D9%88%D9%86)


        همزمان با فراخوان جنبش هماهنگ کننده تظاهرات بیروت برای مشارکت در تظاهرات "یکشنبه وحدت"؛ حامیان حزب "جریان آزاد ملی" نیز ساعتی پیش راهپیمایی را در حمایت از رئیس جمهوری کشورشان آغاز کردند.
      

        آفتاب‌‌نیوز :
      
 شمار زیادی از شهروندان لبنانی و حامیان حزب جریان آزاد ملی امروز (یکشنبه) با حضور در خیابان منتهی به کاخ "بعبدا"، کاخ ریاست جمهوری لبنان راهپیمایی را در حمایت از میشل عون، رئیس جمهوری کشورشان آغاز کردند.
به گزارش سایت النشره، حامیان میشل عون در جریان راهپیمایی امروز شعارهایی را در حمایت از رئیس جمهوری کشورشان سر دادند و همچنین خواستار حفظ سمت جبران باسیل به عنوان وزیر خارجه لبنان شدند.
شهروندان لبنانی همچنین شعارهایی را در انتقاد از سعد حریری، نخست‌وزیر مستعفی کشورشان سر دادند و وی را به "فریب دادن" ریاست جمهوری با استعفای ناگهانی خود متهم کردند.
جبران باسیل، وزیر خارجه و رهبر حزب جریان آزاد ملی لبنان نیز از همان ابتدای راهپیمایی به حامیان حزب خود پیوست.
وزیر خارجه لبنان در سخنرانی در جریان این راهپیمایی خطاب به ملت لبنان گفت: من لحظه به لحظه شما را دنبال کردم، صدایتان را شنیدم و رشادت را در چشمانتان دیدم. ما نیز مانند شما در برابر ظلم قیام کردیم، بنابراین ما به کسی ظلم نمی‌کنیم.ظلم در حق اقلیتی که در میان شما حضور دارند را احساس کردم و مشتاق موفقیت انقلابتان هستم. می‌گویم انقلاب یک قیام علیه بی‌عدالتی است، ظلم نکنید چراکه در نهایت نابود خواهد شد. این عادلانه نیست که دو بار مورد ظلم واقع شویم؛ یکبار توسط نمادهای فساد و بار دیگر توسط قربانیان آن.
وی افزود: اگر همه را متهم کنید نمی‌توانیم کسی را در این باره مجازات کنیم. شعار "کلن یعنی کلن" (همه یعنی همه) باید برای بازخواست استفاده شود نه علیه نظام که ما در رأس آن قرار داریم، همه ما فاسد و دزد نیستیم، بلکه فاسدان کسانی هستند که کاخ‌هایشان را با بیت المال و اموال مردم آباد کرده‌اند.
باسیل ادامه داد: نمایندگان و وزرای ما محرمانه بودن اطلاعات حساب‌های بانکی‌شان را نپذیرفته‌اند، برخی این مسأله را نمی‌پذیرند و را را بر روی نمایندگانی ببندید که از تصویب چنین قوانینی امتناع می‌ورزند و با مطرح کردن خواسته‌های سیاسی که امروز اجرای آن غیرممکن است، راه را بر روی خودتان نبندید. خواستار بازخواست فاسدان برای خروج از رکود شوید، چراکه در چنین صورتی ما می‌توانیم خواسته‌هایمان را محقق کنیم.
این راهپیمایی در حالی برگزار شده است که معترضان مدنی روز گذشته با صدور فراخوانی از مردم این کشور خواستند که امروز در تظاهرات «یکشنبه وحدت» شرکت کنند.
این تظاهرات قرار است از ساعت سه به وقت بیروت در سراسر لبنان برگزار شود و هدف از آن درخواست برای تشکیل یک دولت "مستقل و توانمند" است.
