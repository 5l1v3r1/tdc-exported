
# V ambulantah NIJZ začeli cepljenje proti gripi

Published at: **2019-11-04T14:45:17+00:00**

Author: **STA**

Original: [Primorske novice](https://www.primorske.si/plus/zdravje/v-ambulantah-nijz-zaceli-cepljenje-proti-gripi)


        V ambulantah Nacionalnega inštituta za javno zdravje (NIJZ) so začeli cepiti proti sezonski gripi, cepljenje pa tako kot vsako leto poteka tudi pri izbranih osebnih zdravnikih. Starejši od 65 let, kronični bolniki, nosečnice in osebe z izrazito povečano telesno težno so v letošnji sezoni upravičene do brezplačnega cepljenja, so sporočili z NIJZ.
      
LJUBLJANA > Za te skupine prebivalstva je cepljenje še posebej priporočljivo, saj so izpostavljene večjemu tveganju za težji potek bolezni in nastanek zapletov zaradi gripe.
Stroške za cepljenje starejših, kroničnih bolnikov, nosečnic in izrazito pretežkih oseb v sezoni 2019/2020 v celoti krije Zavod za zdravstveno zavarovanje Slovenije iz obveznega zdravstvenega zavarovanja, cepljenje pa poteka pri izbranih osebnih zdravnikih.
Cepljenje proti gripi v ambulantah NIJZ je le samoplačniško. Osebe, ki so upravičene do brezplačnega cepljenja proti gripi, se sicer lahko cepijo v ambulantah NIJZ, vendar je v tem primeru cepljenje samoplačniško.
Kontaktni podatki ambulant in termini za naročanje so dostopni na spletni strani NIJZ.
Virusi gripe se prenašajo s kužnimi kapljicami, ki nastajajo pri kašljanju, kihanju in govorjenju. Virusi lahko na površinah preživijo nekaj ur. Če nismo previdni, jih lahko z rokami prenesemo v usta, nos in oči ter se tako posredno okužimo. Znaki bolezni, ki se pojavijo v nekaj dneh po okužbi, so mrazenje, povišana telesna temperatura, suh kašelj, glavobol, bolečine v mišicah in sklepih ter izrazita utrujenost.
Pred gripo in drugimi sezonski obolenji lahko ukrepamo predvsem preventivno z upoštevanjem priporočil za zdrav življenjski slog z raznovrstno prehrano z veliko sadja in zelenjave, rednim gibanjem, sprostitvijo in zadostno količino spanja. Zdravemu življenjskemu slogu je priporočljivo slediti vse leto, saj uravnotežena prehrana in telovadba zgolj nekaj tednov pred časom sezonskim obolenj ne bodo imeli želenega učinka.
