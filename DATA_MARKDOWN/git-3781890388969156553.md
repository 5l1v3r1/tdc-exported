
# แก๊งยาซิ่ง'ยาริส'แบบทิ้งชีวิต ชนยับ5คัน-ตร.ไล่ยิงยาง

Published at: **2019-11-07T23:26:00+00:00**

Author: ****

Original: [เดลินิวส์](https://www.dailynews.co.th/crime/740558)


        สุดท้ายคนร้ายก็หนีไปได้ จอดทิ้งไว้แค่ "เก๋งยาริส" ในสภาพพังเสียหายยับเยิน หลังถูกตำรวจไล่สกัดจับแล้วยิงยางรถ ซิ่งเตลิดอัดรถชาวบ้านพังอีก 5 คัน
      
เมื่อวันที่ 8 พ.ย. ตำรวจชุดปราบปรามยาเสพติด บก.น. 5 ได้วางกำลังซุ่มโป่งอยู่ลานจอดรถห้างสรรพสินค้าโลตัส สาขาพระราม 4 แขวงคลองตัน เขตคลองเตย เพื่อตรวจค้นจับกุมแก๊งยาเสพติด ระหว่างที่วางกำลังได้พบกลุ่มผู้ต้องสงสัยขับรถเก๋งโตโยต้า ยาริส สีดำ ทะเบียน 6กบ7084 กรุงเทพมหานคร ตรงตามที่สายลับแจ้งไว้ จึงแสดงตัวเข้าจับกุม แต่คนร้ายไหวตัวทันได้ซิ่งหลบหนีแบบสุดชีวิต กระทั่งพุ่งไปชนรถยนต์ของประชาชนที่สัญจรแถวตลาดคลองเตยไป 5 คัน จากนั้นได้ขับรถมาจอดทิ้งที่ซอยคลองเตย 8 ก่อนวิ่งหลบหนีรอดไปได้โดยสภาพรถเก๋งของคนร้ายนั้นพบว่า เสียหายพังยับหลายจุด อาทิ บริเวณกันชนหน้า กระจกมองข้างพังเสียหายทั้ง 2 ข้าง เช่นเดียวกับกันชนหลังก็พังด้วย ขณะที่ล้อรถทั้ง 4 ล้อ บี้แบน มีร่องรอยถูกกระสุนปืนยิงใส่ นอกจากนี้มีผู้เสียหายได้นำรถยนต์ที่ได้รับความเสียหายจากการถูกเฉี่ยวชนมาที่ สน.ท่าเรือ 3 คัน
นายธนาวุฒิ เนียมแจ้ง อายุ 17 ปี หนึ่งในผู้เสียหายที่เห็นเหตุการณ์ เล่าว่า ขณะกำลังขนอาหารทะเลขึ้นรถกระบะมิตซูบิชิ ไทรทัน สีเทา ทะเบียน 2 ฒฒ 9509 กรุงเทพมหานคร เพื่อเตรียมกลับบ้าน เห็นรถเก๋งขี่เข้ามาลักษณะเหมือนหนีอะไรมาสักอย่าง ตอนนั้นยืนอยู่หน้ารถ เขาขี่มาแล้วบีบแตรไล่ ตนจึงถอยรถออกมา จากนั้นจู่ๆ คนขับผู้ชายก็เหยียบเร่งคันเร่งชนรถเข้าเต็มๆ ก่อนรถคันดังกล่าวจะขับเข้าไปในตลาดและชนรถคันอื่นอีก ข้าวของกระจัดกระจาย ได้ยินเสียงตำรวจยิงยางรถ 3 นัด เห็นคนที่นั่งมาในรถ 4 คน เป็นชาย 3 คน หญิง 1 คน โดยมีผู้ชายเป็นคนขับ ผู้หญิงนั่งข้างๆ ส่วนรถของตนได้รับความเสียหายข้างหน้ายุบและพังบางส่วนด้าน พ.ต.อ.สมบัติ แก่นวิจิตร ผกก.สน.ท่าเรือ เปิดเผยว่า ได้ทำการล่อซื้อยาเสพติด แต่คนร้ายไหวตัวทันขับรถหลบหนีจากย่านทองหล่อมาถึงซอยคลองเตย 8 เจ้าหน้าที่จึงใช้ปืนยิงสกัดที่ยาง ซึ่งไม่มีใครได้รับบาดเจ็บแต่คนร้ายหลบหนีไปได้ หลังจากนี้จะนำรถมาตรวจสอบว่าเป็นรถของใคร ก่อนจะเรียกเจ้าของมาเข้าให้ปากคำต่อไปว่าเกี่ยวข้องด้วยหรือไม่.
