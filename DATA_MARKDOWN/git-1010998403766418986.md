
# Отнеха капитанската лента на Джака, дадоха я на Обамеянг

Published at: **2019-11-06T11:34:00+00:00**

Author: ****

Original: [bTV Новините](https://btvnovinite.bg/sport/otneha-kapitanskata-lenta-na-dzhaka-dadoha-ja-na-obamejang.html)

Гранит Джака вече не е капитан на "Арсенал". От сега нататък лентата ще бъде носена от Пиер-Емерик Обамеянг. Причината за рязката промяна, която идва малко повече от месец, след като Джака бе удостоен с голямата чест, е скандалът с феновете от мача срещу "Кристъл Палас".
Халфът бе заменен в 61-ата минута на въпросната среща от Висшата лига, а от трибуните започнаха да се радват сякаш "топчиите" са вкарали гол. Това вбеси Джака и той реагира с иронични жестове и нецензурни реплики, след което демонстративно свали фланелката си и се скри в тунела.
Тази вечер "Арсенал" гостува на "Витория" Гимараеш в мач от Лига Европа. Обамеянг не замина с тима за Португалия, а при неговото отсъствие капитан ще бъде защитникът Ектор Бейерин.
Двата тима ще открият четвъртия кръг от груповата фаза на втория по сила европейски клубен турнир с необичаен ден и час за Лига Европа. Двубоят ще се изиграе днес от 17:50 ч., като изтеглянето му е направено с цел да се избегне задръстването в Гимараеш. Срещата ще бъде излъчена на живо по RING.
Това е официалната версия на УЕФА след молба от страна на полицията в Португалия. Срещата трябваше да се проведе в четвъртък, когато по традиция са всички мачове от груповата фаза на турнира.
В четвъртък друг местен тим - "Брага", също има домакинство, а стадионът е на около 20 км от този на "Витория". Промяната на "Витория" - "Арсенал" е и за да не се стигне до големи задръствания в региона. Началният час е съобразен също с ранните сблъсъци в Шампионската лига, които започват в 19:55 ч.
