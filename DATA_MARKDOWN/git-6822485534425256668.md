
# ادامه اعتراضات در شیلی + عکس

Published at: **2019-11-05T12:57:00+00:00**

Author: ****

Original: [جامعه خبری تحلیلی الف](https://www.alef.ir/news/3980814096.html)

هزاران تن از معترضان شیلیایی برای طرح مطالباتشان از جمله بهبود خدمات اجتماعی و رفع نابرابرهای‌ اقتصادی مجدداً به خیابانها آمدند و تعدادی از آنها با نیروهای پلیس درگیر شدند.
به گزارش ایسنا، به نوشته خبرگزاری آسوشیتدپرس، این در حالی است که دولت شیلی اخیراً اعلام کرد اعتراضات چند هفته گذشته در این کشور به رشد اقتصادی آن آسیب وارد کرده است.
تظاهرات اخیر بعد از یک وقفه کوتاه در اعتراضات چند هفته گذشته در شیلی که بر طبق برآوردها 20 کشته به جا گذاشت حادث شدند. این تظاهرات و خشونتهای همراهش سبب شد برگزاری دو اجلاس مهم بین‌المللی در شیلی که یکی از ثروتمندترین کشورهای آمریکای لاتین درنظر گرفته می‌شود، لغو شود.
گزارش شد که تظاهرات روز دوشنبه در شیلی نسبت به تجمعات هفته‌های قبل کوچکتر بوده اما همچنان هزاران معترض در آن شرکت کرده و نشان دادند جنبش آنها همچنان ادامه دارد.
تجمع این تظاهرکنندگان عمدتا بدون حادثه خاصی برگزار شد اما در مقاطعی برخی معترضان شروع به پرتاب سنگ و بمب آتشزا به سمت نیروهای پلیس ضدشورش کردند و این نیروها نیز از گاز اشک آور و خودروهای آب‌پاش برای متفرق ساختن معترضان استفاده کردند.
بر اساس اعلام دولت شیلی، دست کم شش افسر پلیس در تظاهرات دوشنبه مجروح شدند. دو نفر از این افسران مجروح شده، به سبب پرتاب کوکتل مولوتوف به سمت آنها دچار آتش‌سوزی و سوختگی شده‌اند.
اعتراضات اخیر در شیلی ماه گذشته میلادی بعد از آن شروع شد که دولت این کشور از افزایش قیمت بلیطهای وسایل حمل‌ونقل عمومی و مترو خبر داد و در ادامه این اعتراضات به یک جنبش ملی مطالبه بهبود وضعیت اقتصادی، بهداشت و درمان و آموزش تبدیل شد.
شرکت متروی شهر سانتیاگو اعلام کرده، اعتراضات باعث وارد شدن ضرری 400 میلیون دلاری به این مترو شده و بر اساس برآوردها اصناف مختلف در شیلی نیز به سبب رخدادهای مرتبط با اعتراضات از جمله غارت شدن و آتش‌سوزی متحمل ضرری 1.4 میلیارد دلاری شده اند.
ایگناسیو بریونس، وزیر دارایی شیلی در اظهاراتی هشدار داد تاثیرات اقتصادی منفی اعتراضات در این کشور سبب شده مقامها مجبور به تنزل دادن پیش‌بینی خود برای رشد اقتصادی شیلی در سال 2019 شوند.
این اظهارات با واکنش منفی معترضان مواجه شد و آنها از این موضوع گلایه کردند که سهمی در موفقیتهای اقتصادی شیلی نداشته‌اند و ندارند.
مارکوس دیاز، یک معترض 51 ساله که معلم است، گفت، این شرکتهای بزرگ هستند که نفع‌برندگان اصلی این رشد اقتصادی شیلی بوده‌اند..
ورونیکا گونزالز، یک معترض دیگر که حسابدار است، اظهار کرد، هر چند که به اعتقاد وی اعتراضات باعث ضرر وارد شدن به برخی از مردم شده، اما با به نتیجه رسیدن اعتراضات این ضرر و زیان آنها جبران خواهد شد.
معترضان می‌گویند الگوی اقتصادی نئولیبرالی که در شیلی پیاده شده در ظاهر نشان می دهد که شیلی یک کشور موفق به لحاظ اقتصادی است اما در عین حال بر مشکلات موجود از جمله در سیستمهای بازنشستگی، بهداشت و درمان و آموزش که اغلب به نفع ثروتمندان تنظیم شده‌اند، سرپوش می‌گذارد.
