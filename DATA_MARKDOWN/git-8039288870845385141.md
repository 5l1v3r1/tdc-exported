
# Kia Futuron – Cum vor arăta modelele Kia în viitor?

Published at: **2019-11-06T06:10:29+00:00**

Author: **Elena Luchian**

Original: [AutoExpert](https://www.autoexpert.ro/kia-futuron-cum-vor-arata-modelele-kia-in-viitor/)


        Kia Futuron este primul SUV coupe de la Kia. Cu propulsie electrică, noul concept anticipează designul viitoarelor modele ale constructorului sud-coreean.
      
Conceptul electric și autonom, cu proporții elegante și linii futuriste, a fost dezvăluit la China International Import Expo, care are loc zilele acestea la Shanghai. Denumirea sa, Futuron, este o aluzie la viitoarele modele ale companiei, care vor prelua elemente de design de la acest concept.
Mai îndrăzneț decât Imagine, conceptul prezentat în primăvară la Salonul Auto de la Geneva, SUV-ul coupe dezvăluit la Shanghai măsoară 4.850 de milimetri în lungime, 1.550 de milimetri în înălțime, iar ampatamentul său îl depășește pe cel al modelelor de serie de la Kia, ajungând la 3.000 de milimetri.
Cu o interpretare nouă a conceptului “tiger nose”, o grilă uriașă, sub forma unui panou, preia și rolurile blocurilor optice, prezentând multiple module matrix LED, pe care asiaticii le denumesc „Star Cloud”. La capătul opus, un panou integrează stopurile, iar din profil, atrag atenția jantele de mari dimensiuni, cu design aerodinamic și garda mare la sol.
Designul acoperișului din sticlă este, spun cei de la Kia, inspirat de “OZN-uri și farfurii zburătoare”. Plafonul integrează senzori LiDAR și se extinde către capotă, cât și către portbagaj, oferind vizibilitate excepțională.
Conceptul primește sisteme de rulare autonomă de nivelul 4, ceea ce se reflectă și în cabină. Volanul este retractabil, iar interiorul se transformă într-un lounge modern și confortabil. Scaunele din față sunt create din materiale flexibile și pot lua diverse poziții. În modul autonom, volanul dispare în bord și scaunul se înclină, pentru a oferi relaxare.
Patru motoare angrenează fiecare dintre cele patru roți, asigurând modelului o tracțiune integrală e-AWD, iar bateria este amplasată sub podeaua cabinei.
Sunt șanse mici ca acest concept să se transforme într-un model de serie, dar specialiștii de la Kia vor prelua elemente de design de la acesta pentru viitoarele modele ale companiei.
