
# Δημήτρης Μελένος: Τα προβλήματα των μηχανικών είναι πάνω από κόμματα και παρατάξεις

Published at: **2019-11-01T17:45:01+00:00**

Author: **Ελευθερία Πελλού**

Original: [Η ΡΟΔΙΑΚΗ](https://www.rodiaki.gr/article/424919/dhmhtrhs-melenos-ta-problhmata-twn-mhxanikwn-einai-panw-apo-kommata-kai-parataxeis)


        Ο Δημήτρης Μελένος είναι επικεφαλής της παράταξης «Μηχανικών Ένωσις» που συμμετέχει για τρίτη συνεχόμενη φορά στις εκλογές για την ανάδειξη Διοικούσας Επιτροπής στο ΤΕΕ Δωδεκανήσου.
      
Έχει διατελέσει εκλεγμένο μέλος της αντιπροσωπείας του ΤΕΕ – Τμήμα Δωδεκανήσου καθώς και αντιπρόεδρος του Συλλόγου Αρχιτεκτόνων Δωδεκανήσου. Μόλις δύο ημέρες πριν οι μηχανικοί κληθούν να εκλέξουν τα συνδικαλιστικά τους όργανα, ο κ. Μελένος μιλάει στη «Ροδιακή» για τους λόγους που τους οδήγησαν στο να διεκδικήσουν τη ψήφο των συναδέλφων τους μέσα από μία ανεξάρτητη και ακομμάτιστη παράταξη, τα σοβαρά ζητήματα που απασχολούν τον κλάδο τους, αλλά και τους στόχους που έχουν βάλει!

        Εκλογές την προσεχή Κυριακή 3 Νοεμβρίου για τα μέλη του ΤΕΕ Δωδεκανήσου και η «Μηχανικών Ένωσις», η παράταξη της οποίας ηγείστε, συμμετέχει σε αυτές. Ποιοι οι λόγοι που σας ώθησαν σε αυτή σας την υποψηφιότητα;
      
Η “Μηχανικών Ένωσις” είναι μια ανεξάρτητη και ακομμάτιστη παράταξη που δοκιμάζεται για τρίτη συνεχόμενη φορά από το 2013 στις διαδικασίες ανάδειξης των οργάνων διοίκησης του ΤΕΕ Π.Τ. Δωδ/σου, έχοντας πετύχει μέχρι σήμερα την ενεργό συμμετοχή της σε θέσεις ευθύνης του φορέα, επιδεικνύοντας πλούσιο έργο.
Απαρτίζεται από συναδέλφους αυτοαπασχολούμενους, επιχειρηματίες, δημόσιους και ιδιωτικούς υπαλλήλους που καθημερινά προσφέρουν τις επιστημονικές τους γνώσεις, τις οικονομικές και φυσικές τους δυνάμεις προκειμένου να παράξουν ωφέλιμο και ασφαλές έργο για το κοινωνικό σύνολο.
Έχοντας πλήρη συνείδηση ότι οι διπλωματούχοι μηχανικοί με τη δράση και τη δραστηριότητά τους αποτελούν τον κύριο μοχλό ανάπτυξης του τόπου αλλά και της Χώρας ολόκληρης, καθορίζουν δε την ποιότητα ζωής των πολιτών και δημιουργούν τις αναγκαίες υποδομές για τη λειτουργία οποιασδήποτε άλλης παραγωγικής διαδικασίας.
Δεν αποδεχόμαστε λοιπόν να είμαστε ο περισσότερο συκοφαντημένος επιστημονικός και επαγγελματικός κλάδος στην Ελλάδα και αρνούμαστε να δεχθούμε τη συνεχιζόμενη και επιταχυνόμενη απαξίωση του επιστημονικού κύρους και παραγωγικού έργου μας.
Η διόγκωση της ανεργίας, της υποαπασχόλησης και της ετεροαπασχόλησής έχουν πλέον γίνει μάστιγα, ενώ η ταυτόχρονη απαξίωση - υποβάθμιση του παραγωγικού, επιστημονικού και επιχειρηματικού έργου μας, εκτός των άλλων, θα έπρεπε να προβληματίσει την Πολιτεία.
Η άσκησης του επαγγέλματός με αξιοπρέπεια, με προοπτική συνεχούς εργασίας, εξέλιξης και επιβίωσης, με δυνατότητα αναφοράς στο προϊόν παραγωγής μας είναι λίγα από αυτά που μας ώθησαν να συστρατευθούμε και να διεκδικήσουμε τη στήριξη των συναδέλφων και σε αυτήν την εκλογική αναμέτρηση.

        Πώς κρίνετε τη θητεία της απερχόμενης Διοικούσας Επιτροπής. Υπάρχουν κατά τη γνώμη σας ζητήματα που απασχολούν το κλάδο σας, και δεν δόθηκε η βαρύτητα που έπρεπε; Αν ναι , ποια είναι αυτά;
      
Μια εκλογική διαδικασία, εξορισμού, βασίζεται στο κριτήριο της βελτίωσης, της ανανέωσης, της εξέλιξης και άρα ως τέτοια αντιμετωπίζεται από εμάς.
Στην παράταξη “Μηχανικών Ένωσις” αγωνιζόμαστε για ένα εργασιακό περιβάλλον αδιάβλητο, καθορισμένο από κανόνες ισονομίας, διαφάνειας και συναδελφικότητας.
Επιθυμούμε συνθήκες υγιούς ανταγωνισμού και ειλικρινούς σχέσης συνεργασίας μεταξύ όλων των συναδέλφων, ανεξαρτήτως ειδικότητας, θέσης και τομέα απασχόλησης.
Διεκδικούμε τη συνεχή επιμόρφωσή των Μηχανικών αλλά και όλων των εμπλεκόμενων στην παραγωγή οικοδομικού έργου.
Διεκδικούμε τη θέσπιση μητρώου κατασκευαστών Ιδιωτικών έργων με ταυτόχρονη θέσπιση του όρου ¨Πιστοποίηση καλής εκτέλεσης έργου¨ από τους κατασκευαστές.
Επιθυμούμε συνεργασία με μία Δημόσια Διοίκηση οργανωμένη, αποτελεσματική, επαρκώς στελεχωμένη και αμειβόμενη, με κύρος και αξιοκρατία. Επιθυμούμε τη λειτουργία του ΤΕΕ ως διαμορφωτή συνείδησης του πολίτη για τον τρόπο μελέτης, σχεδίασης παραγωγής ιδιωτικού και Δημόσιου έργου.
Διεκδικούμε την αλλαγή του θεσμικού πλαισίου και δομής λειτουργίας του ΤΕΕ.
Διεκδικούμε την ανάκτησης του κύρους του ΤΕΕ και την απαλλαγή του από συμπεριφορές συμβιβασμών, υποτακτισμού και ωραιοποιήσεων.
Πιστεύουμε στη λειτουργία του ΤΕΕ χωρίς προσωπικές πολιτικές, πελατειακές σχέσεις και κομματικές νοοτροπίες και δεσμεύσεις.
Ποιους στόχους έχετε θέσει ως παράταξη και ποια θέματα θα θέλατε να προωθήσετε αν εκλεγείτε;Η “Μηχανικών Ένωσις” ως κυρίαρχο στόχο θέτει, καταρχάς, τη συμμετοχή της σε κάθε εκλογική διαδικασία του φορέα, προκειμένου να δίνει τη δημοκρατική επιλογή στους συναδέλφους να διεκδικήσουν την επίλυση των προβλημάτων τους έξω και μακριά από παρατάξεις με σαφές κομματικό χαρακτήρα και προσανατολισμό.
Παράλληλα, στοχεύει στη διαμόρφωση των συσχετισμών με όρους που αρμόζουν στο επιστημονικό κύρος των συναδέλφων και που διασφαλίζουν τη συμμετοχή τους στη λήψη των αποφάσεων μέσα από μία ισχυρή Διοικούσα Επιτροπή και μία αναβαθμισμένη, ποιοτικά και ουσιαστικά, Αντιπροσωπεία των Μηχανικών.
Στοχεύει σε μια οργανωμένη και ειλικρινή συνεργασία με τους κοινωνικούς επιστημονικούς και επαγγελματικούς φορείς του τόπου προκειμένου να παράξει ολοκληρωμένες προτάσεις και θέσεις τέτοιες που να ανταποκρίνονται στο θεσμικό ρόλο του ως «Τεχνικού Συμβούλου της Χώρας», να ανακτήσει το χαμένο κύρος του ως επιστημονικός φορέας και να δώσει διέξοδο στα συσσωρευμένα προβλήματα των συναδέλφων, κυρίως των νέων που μαστίζονται από τη συνεχιζόμενη οικονομική κρίση.

        Είστε μία ανεξάρτητη – ακομμάτιστη παράταξη. Πιστεύετε ότι αυτό βοηθάει στο να συγκεντρώσετε περισσότερες ψήφους προτίμησης από τους συναδέλφους σας ή μήπως τελικά οι μηχανικοί ψηφίζουν με κομματικά κριτήρια;
      
Είναι αλήθεια ότι όταν σε μία αμιγώς πολιτική διαδικασία, τις εκλογές, βρίσκεσαι μακριά από κάθε είδους κομματική στήριξη, λογικά θα περίμενε κανείς να έχεις όχι και τόσο καλά αποτελέσματα. Αντίθετα η μέχρι τώρα εμπειρία μας έδειξε ότι τα προβλήματα των Μηχανικών είναι κοινά και βρίσκονται πέρα και πάνω από κόμματα και παρατάξεις.
Οι Μηχανικοί ως σκεπτόμενες, δημιουργικές, δημοκρατικές μονάδες τις κοινωνίας, με κοινά προβλήματα και αγωνίες, επιθυμούν, η συμμετοχή τους στην εκλογική διαδικασία, να συνοδεύεται από δράσεις και αποτελέσματα τέτοια που να χτίζουν έναν ισχυρό φορέα ικανό να διαχειριστεί τις προσδοκίες τους.
Αρκετοί συνάδελφοι μάς τίμησαν με την ψήφο τους τα προηγούμενα χρόνια και ευελπιστώ να το κάνουν και τώρα, αναγνωρίζοντας στην παράταξή μας τη συνεπή, ειλικρινή, δυναμική και ανιδιοτελή στάση διαχείρισης της εντολής που μας έδωσαν.
