
# דר אורנה לביא שטיינר מונתה ליור דירקטוריון חדשות 13

Published at: **2019-11-05T00:00:00+00:00**

Author: **אביאור אבו**

Original: [כלכליסט - www.calcalist.co.il](https://www.calcalist.co.il/marketing/articles/0,7340,L-3773136,00.html)

דירקטוריון חדשות 13 מינה היום (ג') את ד"ר אורנה לביא שטיינר פה אחד ליו"ר חברת החדשות של ערוץ רשת 13.
לביא שטיינר היא בעלת תואר דוקטור לאסטרטגיה עסקית מהטכניון עם מומחיות באחריות תאגידית וחדשנות ארגונית. במהלך העשורים האחרונים היא מילאה כמה תפקידים ניהוליים במוסדות אקדמיים במקביל לפעילותה האקדמית המחקרית. היא חברה בדירקטוריונים ומייעצת לארגונים בתחומי התמחותה.
דירקטוריון החברה מורכב משישה נציגים של בעלי המניות וארבעה נציגי ציבור מטעם הרשות השנייה. בפועל, לביא שטיינר היא נציגת הציבור היחידה. ד"ר זהר קדמון סלע הודיעה לפני כחודש על פרישתה לאחר 4 שנות כהונה כיו"ר הדירקטוריון וזאת כדי להתמקד בעשייה במשרד עורכי הדין שבראשו היא עומדת. תפקידה של הרשות השנייה למנות את שלושת הנציגים החסרים.
בחודש מאי מונה ישראל טויטו למנכ"ל החדשות לתקופה של כ-5 שנים, לאחר פיטוריו המתוקשרים של גולן יוכפז. כאשר נחשפה כוונת בעלי המניות לפטר את יוכפז, מסרו לביא שטיינר וקדמון סלע: "דירקטוריון החברה לא קיבל כל בקשה לדון או להחליט בנושא כהונתו של גולן יוכפז, והנושא אינו על הפרק. הידיעה תמוהה, שכן רק בינואר 2018 אישר הדירקטוריון פה אחד את הארכת כהונתו של גולן".
חברת החדשות של ערוץ רשת 13 זוכה לנתוני רייטינג לא מחמיאים מאז המיזוג עם ערוץ 10, העומדים על כ-30% מסך נתח הצפייה במהדורות החדשות המרכזיות. מנגד, חדשות 12 זוכה ללמעלה מ-50% מהנתח. בחודשים האחרונים מנסים בערוץ להחיל שורה של צעדים על מנת לצמצם את הפערים, כמו קיצור מספר מקבצי הפרסומות במהלך המהדורה לברייק אחד בלבד ושינוי של מהדורות הפרה-פריים. כמו כן, החברה צפויה לעבור בקרוב לשדר מאולפן חדש שנבנה בנווה אילן שבירושלים, כנדרש בחוק.
לביא שטיינר מסרה: "אני רואה את תפקידי בחדשות 13 כזכות. יחד נמשיך למנף את חוזקות החברה לשיאים חדשים. אני מודה לד"ר זהר קדמון על פעילותה בשנים האחרונות ומאחלת לה הצלחה בהמשך דרכה המקצועית".
