
# Закупівля неякісних бронежилетів: п'ятьом чиновникам Міноборони оголошено підозри

Published at: **2019-11-05T18:46:00+00:00**

Author: ****

Original: [DT.ua](https://dt.ua/UKRAINE/zakupivlya-neyakisnih-bronezhiletiv-p-yatom-chinovnikam-minoboroni-ogolosheno-pidozri-328599_.html)

П'ятьом чиновникам Міноборони в рамках розслідування провадження про закупівлю для потреб ЗСУ бронежилетів, більшість з яких не відповідає заявленим характеристикам, оголосили підозру в злочині. Про це повідомив у вівторок директор ДБР Роман Труба.
"Сьогодні тільки розпочато оголошення підозр. Станом на сьогодні оголошено п'ять підозр. Всі підозрювані – високопоставлені чиновники Міноборони: керівник Головного управління, два його заступники і два начальники Управління", - сказав Труба.
Їм оголосили підозри у вчиненні злочину, передбаченого ч. 2 ст. 28 ч. 3 ст. 426 (бездіяльність військової влади, вчинена групою осіб за попередньою змовою) Кримінального кодексу.
Труба зазначив, що понад 70% бронежилетів прострілюються зі зброї, від якої повинні захищати.
Тим часом пресслужба Генпрокуратури повідомляє про те, що чиновник Головного управління розвитку і супроводу матзабезпечення ЗСУ, ймовірно, діючи умисно та за попередньою змовою з ще чотирма особами, з квітня по червень не виконали необхідні дії, що призвело до закупівлі неякісних бронежилетів "Корсар М3с-1-4" на загальну суму близько 100 млн гривень. Зараз вирішується питання про обрання запобіжного заходу у вигляді тримання під вартою.
Наприкінці червня співробітники Держбюро розслідувань провели обшук у колишнього позаштатного радника п'ятого президента Петра Порошенка Юрія Бірюкова. У нього вдома вилучили старий флеш-накопичувач і дві чернетки з довідками Міноборони. Він зазначив, що справа, у якій проводився обшук, пов'язана з поставками речового забезпечення Міноборони.
Згодом у ДБР повідомили, що обшуки проводилися за місцями проживання чиновників Міністерства оборони, працівників комерційних структур і в офісах у межах розслідування справи про закупівлю майна для ЗСУ за завищеними цінами, що завдало МОУ близько 100 мільйонів гривень збитків. Під час обшуків вилучили 11 тисяч бронежилетів, які "прострілюються".
