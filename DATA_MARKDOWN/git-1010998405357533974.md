
# Работата по Колежа се отлага, протестът на феновете остава

Published at: **2019-11-07T15:01:00+00:00**

Author: ****

Original: [bTV Новините](https://btvnovinite.bg/sport/rabotata-po-kolezha-se-otlaga-protestat-na-fenovete-ostava.html)

Реконструкцията на стадион "Христо Ботев" в Пловдив, известен като "Колежа", се отлага за сега. Това стана ясно след срещата между собственика на "канарчетата" Георги Самуилов и част от феновете.
Поводът за нейното свикване беше декларацията на "жълто-черните" фенове, в която те изразяват притеснението си, че, въпреки шумното обявяване на възобновяването на строителните работи, по стадиона не се работи. За това феновете поканиха на нова среща министър-председателя Бойко Борисов, министъра на финансите Владислав Горанов, министъра на младежта и спорта Красен Кралев и новоизбрания кмет на Пловдив от ГЕРБ Здравко Димитров.
Самуилов пръв реагира, като покани част от феновете на среща. Самият собственик закъсня за нея с 15 минути, а разговорите продължиха 90 минути. Собственикът на "Ботев" Пловдив отказа да говори след нея. Пред феновете той е заявил, че има юридически спънки реконструкцията да продължи и ще се търси друг вариант за ремонт, при който най-вероятно ще бъде създадено съвместно дружество между клуба и общината.
Феновете пък заявиха, че обявената за неделя (10 ноември) среща, която да прерасне в протест пред "Колежа" остава. В същия ден "Ботев" Пловдив е домакин на "Левски" в мач от Първа лига.
