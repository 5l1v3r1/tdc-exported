
# Stávka učitelů na Hodonínsku? Někde osekané vyučování, jinde školy úplně zavřou

Published at: **2019-11-05T04:37:00+00:00**

Author: **Petr Turek**

Original: [Deník.cz](https://www.denik.cz/regiony/stavka-ucitelu-na-hodoninsku-nekde-osekane-vyucovani-jinde-skoly-uplne-zavrou-20191105.html)

Požadují zaručený nárůst tarifních platů o deset procent, a to od prvního ledna příštího roku. „Do stávky se mají zapojit školy na Hodonínsku, Veselsku i Kyjovsku. Jejich počet bychom měli znát v úterý odpoledne, každopádně jich bude spousta,“ sdělila v pondělí hodonínská pedagožka a koordinátorka stávky na Hodonínsku Anděla Zbořilová.
Stávkovat budou třeba učitelé hodonínské obchodní akademie, která tak zůstane zavřená. Zůstat doma mohou i studenti vyššího gymnázia. „Výuka žáků nižšího gymnázia bude v omezeném režimu podle zvláštního rozvrhu. Vyučování se koná v rozsahu čtyř vyučovacích hodin od osmi hodin do půl dvanácté, obědy pro žáky nižšího gymnázia jsou zajištěné po konci vyučování,“ upozornil ředitel hodonínského Gymnázia a Obchodní akademie Jan Marenčík.
Studentům ve Střední škole průmyslové a umělecké v Hodoníně stravu na středu odhlašují. Ruší se i výuka. Pedagogičtí pracovníci se totiž do protestu zapojili v takovém počtu, že vedení školy nemá možnost jinak zajistit vyučování.
Ve Středním odborném učilišti v Kyjově morálně podpořili požadavky odborářů a pedagogické komory, ale žáci musí počítat s běžným středečním rozvrhem.
Základní i mateřské školy zůstanou podle mluvčího hodonínské radnice Josefa Horníčka v provozu. „Pouze v mateřské škole Mozaika se odbory přihlásí k podpoře stávky. Podobně se do akce zapojí v základní škole Mírové náměstí, kde chtějí učitelé vyhlásit podporu stávce. Výuka i družina budou fungovat,“ ujistil Horníček.
Juraj Dovala z Hodonína se svěřil, že důsledky stávky bude řešit až ve chvíli, kdy ho vedení školy bude informovat o tom, že má dětem zajistit hlídání. „Chápu a akceptuji, že pedagogové bojují za svá práva a proti tomu, aby jejich práce vysokoškolsky vzdělaných lidí nebyla podhodnocená. Výchova dětí je posláním, u kterého jde o budoucnost společnosti,“ prohlásil Dovala.
Naopak v Kyjově i ve Veselí nad Moravou se podle mluvčích tamních radnic žádná ze základních škol do stávky nezapojí.
