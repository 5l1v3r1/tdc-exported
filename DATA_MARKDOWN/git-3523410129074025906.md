
# 
        تظاهرکنندگان اکثر خیابان‌های بغداد را بستند
      

Published at: **2019-11-03T10:45:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637704/%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%A7%DA%A9%D8%AB%D8%B1-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7%DB%8C-%D8%A8%D8%BA%D8%AF%D8%A7%D8%AF-%D8%B1%D8%A7-%D8%A8%D8%B3%D8%AA%D9%86%D8%AF)

به گزارش بولتن نیوز، این منبع امنیتی در گفت‌وگو با شبکه سومریه نیوز عراق گفت: تظاهرکنندگان صبح امروز اکثر خیابان‌های بغداد به خصوص مسیرهای غربی پایتخت را مسدود کردند که عبور و مرور را مختل کرد.
وی تصریح کرد: مهمترین مسیرهای مسدود شده خیابان الشعله، پل البنوک، پل منطقه الشعب، پل شرکت سومو و مسیر شهرک‌ها به سمت منطقه زیونه، ورزشگاه الشعب و نیز خروجی‌های شهرک صدر و مسیر الدوره از سمت بغداد جدید هستند.
این مقام امنیتی خاطرنشان کرد، تظاهرکنندگان دیگر نیز خروجی‌های مناطق الامین، المشتل و العبیدی در شرق بغداد را به اضافه میدان عدن در نزدیکی کاظمین در شمال پایتخت را مسدود کردند.
در این راستا برخی محله‌های شرق بغداد به بهانه عملی نشدن خواسته‌هایشان تحصن سراسری و نافرمانی مدنی را از صبح امروز آغاز کردند.
شهرک صدر و محله البنوک بسته و برخی مسیرهای اصلی در شهرک صدر توسط تظاهرکنندگان مسدود شدند.
در عین حال تظاهرکنندگان جاده بین بغداد و ذی قار و نیز جاده مواصلاتی بین بغداد و واسط را همزمان با تداوم تظاهرات‌ها و تحصن‌ها در میدان اصلی بغداد یعنی میدان التحریر بستند.
تظاهرات امروز در پی کاهش ساعات منع آمد و شد در بغداد است. ارتش عراق روز شنبه اعلام کرد، ساعات ممنوعیت آمد و شد شبانه در بغداد را که چند روزی شاهد تظاهرات‌هایی بوده از شش ساعت به چهار ساعت کاهش داد.
در این راستا فعالان شبکه‌های اجتماعی در استان ذی قار در جنوب عراق روز شنبه از اجرای نافرمانی مدنی در استان خبر داده و عدم پاسخگویی دولت فدرال و پارلمان به خواسته‌های مردم این استان را بهانه این اقدام قرار دادند.
خبرنگار سومریه نیوز در استان ذی قار نیز گفت، تظاهرکنندگان در الناصریه مرکز استان ذی قار پل‌های النصر، الحضارات و الزیتون را که از پل‌های اصلی پرتردد در داخل شهر محسوب می‌شوند، بستند.
وی تصریح کرد: بستن پل‌ها برای شروع نافرمانی مدنی است که روز گذشته فراخوان آن داده شد.
