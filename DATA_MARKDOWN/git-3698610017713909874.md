
# РНБО затвердила оборонний бюджет на 2020 рік

Published at: **2019-11-02T19:59:00+00:00**

Author: ****

Original: [DT.ua](https://dt.ua/UKRAINE/rnbo-zatverdila-oboronniy-byudzhet-na-2020-rik-328293_.html)

У РНБО затвердили рішення про пропозиції до бюджету-2020, що стосуються оборони України. Відповідне рішення було прийнято на засіданні в суботу, 2 листопада.
Рада національної безпеки і оборони України ухвалила рішення щодо пропозицій до проекту закону України "Про Державний бюджет України на 2020 рік" по статтях, пов'язаних із забезпеченням національної безпеки і оборони.
Згідно з рішенням, витрати України на безпеку і оборону у проекті бюджету 2020 складуть 245,8 мільярда гривень - 5,4% від обсягу валового внутрішнього продукту країни.
З цієї суми планується виділити 207,8 млрд гривень на видатки за бюджетними програмами Міноборони, 10 млрд гривень на державні гарантії, 28 млрд гривень - на додаткові видатки загального фонду за бюджетною програмою РНБО "Нерозподілені видатки на національну безпеку і оборону", які будуть розписані окремо за рішенням Ради нацбезпеки.
Як повідомлялося, витрати держбюджету-2020 на забезпечення нацбезпеки зростуть лише на РНБО, де за бюджетною програмою "Нерозподілені видатки на національну безпеку і оборону" передбачено 28 млрд грн. Докладніше читайте в статті Валентина Бадрака "Війна і дірявий оборонний потенціал" в тижневику "Дзеркало тижня. Україна".
