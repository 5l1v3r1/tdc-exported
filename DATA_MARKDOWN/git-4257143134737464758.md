
# Babosék újra vb-döntőben

Published at: **2019-11-02T11:01:00+00:00**

Author: **Infostart**

Original: [infostart](https://infostart.hu/sport/2019/11/02/babosek-ujra-vb-dontoben)

A magyar, francia duóra - amely veretlenül nyerte meg csoportját - a szombati elődöntőben a Samantha Stosur, Csang Suaj ausztrál, kínai páros várt. Az ellenfél 6:1, 2:0-ra elhúzott, ám Babosék összeszedték magukat, és remek játékkal egyenlítettek. A tíz nyert pontig tartó döntő rövidítésben Stosur és Csang 8-6-ra vezetett, de a címvédő duó fordított, és 1 óra 29 perc alatt győzött.
A 26 éves Babos sorozatban harmadszor jutott be a világbajnokság páros fináléjába, ez legutóbb a dél-afrikai/amerikai Liezel Hubernek sikerült 2007 és 2009 között.
A soproni teniszező 2017-ben a cseh Andrea Hlavackova, tavaly pedig Mladenovic oldalán diadalmaskodott az akkor még Szingapúrban rendezett vb-n. Idén a döntőben az Anna-Lena Grönefeld, Demi Schuurs német, holland vagy a Hszie Szu-vej, Barbora Strycova tajvani, cseh duó áll a háló túloldalán. Előbbieket a csoportkörben 7:5, 6:2-re verték, utóbbi duó a wimbledoni Grand Slam-torna címvédője.

        Nyitókép: MTI/EPA/John G. Mabanglo
      
