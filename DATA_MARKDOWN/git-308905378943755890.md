
# Dit zijn de nieuwste geruchten over de Samsung Galaxy 11 serie

Published at: **2019-11-07T11:00:00+00:00**

Author: **robertkroes**

Original: [Apparata](https://www.apparata.nl/nieuws/dit-zijn-de-nieuwste-geruchten-over-de-samsung-galaxy-11-serie-33046)

Via een Koreaanse website lekten er een aantal details over wat de nieuwe Samsung Galaxy 11 zou moeten aangaan. Als dit gerucht waar is heeft Samsung eindelijk geluisterd naar de vele gebruikers die de batterij van de huidige Samsung Galaxy S-series onvoldoende vinden. De batterij voor de Samsung Galaxy S11e zou namelijk volgens het lek 3730 mAh bieden. Dit is ongeveer 10% meer capaciteit dan de Samsung Galaxy S10e biedt en liefst 23% meer capaciteit dan de batterij van de Samsung Galaxy S9. Bovendien verwacht men dat deze hogere capaciteit ook op de andere ’11-series’ terug te vinden zal zijn.
Nu is het vermogen van de batterij niet alleen afhankelijk van de capaciteit. Intensievere toepassingen kunnen namelijk meer batterijcapaciteit vragen. Aan de andere kant zijn er diverse technieken om meer te kunnen doen met hetzelfde vermogen. Men verwacht dus een smartphone die óf langer meegaat na een keer opladen óf uitgebreidere functies krijgt, of misschien zelfs wel een combinatie. Zo wordt connectiviteit met 5G als meest voor de hand liggende optie genoemd.
Een van die functies lijkt te maken te hebben met de camera van de Samsung Galaxy 11. De telefoon heeft namelijk de illustere codenaam ‘Hubble’ meegekregen. Daarmee dwalen de gedachten natuurlijk af naar de ruimtetelescoop. Men verwacht dan ook dat de Samsung Galaxy S11 zal worden voorzien van een periscopisch camerasysteem, zoals bijvoorbeeld bij de Oppo Reno 10x zoom. Dit in combinatie met de 108 MP cameralens, waar gisteren al geruchten over gingen, zou inderdaad wel eens tot bijzondere resultaten kunnen leiden. Een andere gedachte is dat de Samsung aansluiting zoekt bij de Google Pixel 4, dat met ‘Astrophotography’ de mogelijkheden biedt om hemellichamen te fotograferen.
Bron: SafetyKorea.kr
