
# سرکرده جدید داعش چه ویژگی‌هایی دارد؟

Published at: **2019-11-02T16:25:00+00:00**

Author: ****

Original: [جامعه خبری تحلیلی الف](https://www.alef.ir/news/3980811139.html)

پس از گذشت یک هفته از کشته شدن ابوبکر البغدادی، سرکرده داعش در عملیات ویژه آمریکا در شمال ادلب، این گروه تروریستی در بیانیه‌ای صوتی مرگ البغدادی را تأیید و ابوابراهیم الهاشمی القرشی ملقب به "ویرانگر" را به عنوان جانشین وی انتخاب کرد.
ایسنا نوشت: به گزارش سومریه نیوز، پیش‌تر دونالد ترامپ، رییس جمهوری آمریکا با بیان اینکه البغدادی کشته شد، اعلام کرده بود، پس از این‌که سگ‌ها او را داخل تونلی دنبال کردند، درحالی که گریه کمی‌کرد و از ترس فریاد می‌زد خودش را منفجر کرد.
در حالی که ۴۳ تن از بارزترین چهره‌های داعش طی سال‌های اخیر کشته شدند که آخرین آنها البغدادی بود و ۹۷ تن از رهبران صف دوم این گروه تروریستی نیز کشته شدند و طبق گفته تحلیلگران تنها رهبران شناخته شده این گروه تروریستی باقی مانده‌اند، شخصیت ابوابراهیم الهاشمی، جانشین البغدادی در هاله‌ای از ابهام قرار دارد.
در این راستا، حسن ابوهنیه، کارشناس امور گروه‌های تروریستی می‌گوید: الهاشمی اصالتا ترکمن بوده و نامش عبدالله قرداش و ملقب به "ابوعمر الترکمانی" است.
وی افزود: طبق اطلاعاتی که یکی از رهبران بارز داعش به نام اسماعیل العیثاوی ارائه کرد، البغدادی، قرداش را از چند مدت پیش به عنوان جانشین خود انتخاب کرده بود.
ابوهنیه ادامه می‌دهد: الهاشمی در گذشته ریاست دفتر امنیتی را که یکی از مهم‌ترین دستگاه‌های داخل داعش محسوب می‌شود، برعهده داشت و مدتی هم مسئول عملیات بمب‌گذاری بود.
این کارشناس امور گروه‌های تروریستی پیش‌بینی می‌کند که داعش طی دوره آتی روی مسائل نظامی بیشتر از دوره البغدادی متمرکز شود و در مقابل در این دوره در خصوص اقدامات خود بیشتر احتیاط خواهد کرد. همچنین سرکرده این گروه تروریستی احتمالا خشن‌تر از سلف خود خواهد بود، چرا که در داخل این گروه تروریستی ملقب به "ویرانگر" است و در نتیجه رویکرد تندروتری در پیش خواهد گرفت.
ابوهنیه گفت: داعش معمولاً فردی را با تابعیت عراقی به عنوان رهبر خود انتخاب می‌کند، زیرا این گروه تروریستی در این کشور به وجود آمده و همه رهبران اصلی آن اهل عراق هستند که بیشتر مراکز مهم داعش مانند رهبری شورای نظامی یا شورای امنیتی آن را اداره می‌کنند.
طبق اظهارات ابوهنیه، داعش معمولا برنامه دارد و به شکل کورکورانه عمل نمی‌کند، همان‌طور که در دوره البغدادی رخ داد و او در زمانی که رهبری این گروه تروریستی را برعهده گرفت از برنامه‌های سالانه خود مانند طرح تخریب دیوارها، کشتن سربازان و غیر آن خبر داد.
