
# O post predsedu Najvyššieho súdu SR zabojujú dvaja kandidáti

Published at: **2019-11-05T15:35:10+00:00**

Author: **Webnoviny**

Original: [Denník politika](http://dennikpolitika.sk/archiv/88776)

5.11.2019 (Webnoviny.sk) – O post predsedu Najvyššieho súdu SR zabojujú dva kandidáti. Agentúru SITA o tom informovala hovorkyňa Súdnej rady SR Veronika Müller. Rada bude na svojom zasadnutí 25. novembra rozhodovať medzi Alenou Šiškovou a Jánom Šikutom. Oprávnení navrhovatelia mohli predkladať kandidátov do 4. novembra 2019.
Šikutu na funkciu navrhol člen súdnej rady Branislav Jablonka, Šiškovú bývalá predsedníčka najvyššieho súdu Daniela Švecová.
Súdna rada SR už raz v tomto roku neúspešne hlasovala o novom šéfovi najvyššieho súdu. Ten v súčasnosti vedie dočasne jeho podpredsedníčka Jarmila Urbancová.
Šikuta sa v tomto roku uchádzal aj o najcennejší talár na Ústavnom súde SR. Sudkyňa Šišková pôsobila v minulosti v súdnej rade, kde bola od roku 2012.
Voľba šéfky Najvyššieho súdu SR bude na verejnom zasadnutí, pričom sa kandidáti najskôr budú prezentovať pred členmi najvyššieho poradného orgánu justície. Na úspech potrebujú získať minimálne desať hlasov členov Súdnej rady z osemnástich.
Prihlásiť kandidátov na predsedu najvyššieho súdu mohli člen súdnej rady, sudcovské rady, stavovské organizácie sudcov, plénum sudcov najvyššieho súdu, sudca najvyššieho súdu a minister spravodlivosti. Predsedom Najvyššieho súdu SR sa môže stať len sudca najvyššieho súdu.
Úspešného kandidáta následne posunie rada prezidentke Zuzane Čaputovej.
Viac k témam: predseda Najvyššieho súdu SRZdroj: Webnoviny.sk – O post predsedu Najvyššieho súdu SR zabojujú dvaja kandidáti © SITA Všetky práva vyhradené.
