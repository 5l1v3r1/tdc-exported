
# Nagy projektekről állapodott meg Orbán Viktor és Vlagyimir Putyin

Published at: **2019-11-03T16:14:00+00:00**

Author: **Infostart / MTI**

Original: [infostart](https://infostart.hu/belfold/2019/11/03/nagy-projektekrol-allapodott-meg-orban-viktor-es-vlagyimir-putyin)

Magyarország és Oroszország számára is fontos a keresztény kultúra védelme - emelte ki a külgazdasági és külügyminiszter a Kossuth rádió Vasárnapi újság című műsorában. Szijjártó Péter kifejtette: Oroszországgal egy nagyon komoly, feszítő jellegű nemzetközi, politikai kérdésben sikerült együttműködést kialakítani, a keresztény közösségek védelmére. Magyarország és Oroszország egyaránt jelentős erőforrásokat mozgósít a keresztény kultúra és közösségek megvédése érdekében - mondta.
Most a két ország megállapodott arról, hogy Szíriában közösen építenek újjá egy kolostort, továbbá, hogy egy város kenyérellátását biztonságosan lehetővé tévő nagy péküzem felépítését is közösen finanszírozzák - említett példákat.
Vlagyimir Putyin orosz elnök e heti budapesti látogatásán nagyon fontos ipari együttműködési megállapodásokat kötöttek. A magyar vasúti járműgyártás történetének legnagyobb külföldi megrendelését sikerült megszerezni.
Arról is megállapodás született, hogy a Mahart szárnyashajó állományát felújítják, modernizálják, szintén orosz ipari együttműködés keretében.
Szijjártó Péter kiemelte: amikor Oroszország vezetőivel tárgyalnak, egyértelmű, hogy az energetikai kérdések uralják a napirendet. Úgy fogalmazott, most "kényelmes a helyzetünk", hiszen olyan még soha nem volt Magyarország történetében, hogy az országban található gáztározók szinte teljesen fel vannak töltve. Így már a jövő télre vonatkozóan folytatnak tárgyalásokat.
Kifejtette, sikerült megkötni azokat a szükséges megállapodásokat is, amelyek nyomán a Richter - a legnagyobb magyar gyógyszergyártó vállalat - újabb piaci sikereket érhet el Moszkvában, ugyanis egy 15 millió dolláros beruházást hajt végre annak köszönhetően, hogy a vállalat egyik legfontosabb terméke felkerült az orosz társadalombiztosítás által támogatott listára.
A miniszter beszámolt arról, hogy Magyarország újabb sikereket ér el élelmiszeripari, mezőgazdasági vállalatainak beruházásai nyomán is, a takarmánygyártás területén.

        Nyitókép: MTI/Máthé Zoltán
      
