
# Британія і Норвегія вилучили з продажу російські карти вод України

Published at: **2019-11-06T14:29:32+00:00**

Author: **Daria Trokhimovich**

Original: [Рубрика](https://rubryka.com/2019/11/06/brytaniya-i-norvegiya-vyluchyly-z-prodazhu-rosijski-karty-vod-ukrayiny/)


        
          Міжнародні гідрографічні організації PRIMAR у Норвегії і IC-ENC у Великій Британії вилучили зі своїх каталогів російські навігаційні карти вод України.
        
      
Як пише “Європейська правда”, про це у середу повідомила пресслужба Міністерства інфраструктури України.
Як підкреслили у міністерстві, Росія незаконно реалізовувала морські електронні навігаційні карти вод України, тим самим створюючи загрозу мореплавству в Чорному та Азовському морях.
“Регіональні центри електронних карт Міжнародної гідрографічної організації PRIMAR (Норвегія) та IC-ENC (Велика Британія) вилучають російські карти зі своїх каталогів задля гарантування безпеки судноплавства в Азовському та Чорному морях і дотримання та виконання резолюції Генасамблеї ООН А/Res/68/262”, – цитує пресслужба слова міністра Владислава Криклія.

        Як додали у відомстві, керівник Гідрографічної служби Великої Британії Тім Лоув у своєму листі зазначив, що Сполучене Королівство, а також інші партнери з ЄС не визнають незаконної анексії Криму Росією.
      
“Гідрографічна служба Сполученого Королівства (UKHO) є агенцією, що підпорядковується урядові Сполученого Королівства та дотримується політичного курсу, який ґрунтується на курсі ЄС щодо невизнання контролю Росії над Кримом”, – написав у листі Лоув.
Він також запевнив, що політика його уряду залишиться незмінною після виходу Британії з Євросоюзу.
Як повідомлялося, у липні Держгідрографія звернулась до посольств Великої Британії та Норвегії з вимогою якнайшвидше посприяти вилученню російських карт українських вод з міжнародного обігу.
