
# Оптимізм на ринках. Гроші подешевшали, а Китай і США близькі до мирної угоди

Published at: **2019-11-04T14:20:00+00:00**

Author: **Іван Компан**

Original: [НВ](https://nv.ua/ukr/biz/experts/optimizm-na-rinkah-groshi-podeshevshali-a-kitay-i-ssha-blizki-do-mirnoji-ugodi-ivan-kompan-50051499.html)

На ринках панує оптимізм — гроші вкотре подешевшали, а з торгових фронтів лунають добрі звістки про те, що сторони близькі до підписання проміжного договору. У п’ятницю міністр фінансів США Мнучин і торговий представник США Лайтгайзер провели успішний раунд телефонних переговорів з віце-прем'єром Китаю Ліу Хе, а президент Трамп сказав, що він готовий підписати довгоочікувану угоду. Спочатку планувалося, що лідери двох країн підпишуть договір на нейтральній території, у Чилі, 16−17 листопада, під час Азійсько-Тихоокеанського саміту. Але через заворушення саміт не відбудеться і Трамп заявив, що він підпише угоду в США. Чи захочуть підписувати її на американській землі китайці, поки невідомо. У будь-якому разі, новини позитивні і, як наслідок, ф’ючерси на основні американські індекси зеленіють вже з самого понеділка.
Ба більше, прогрес намітився не тільки в торгівлі з Китаєм. Міністр торгівлі США заявив, що нові тарифи на імпорт автомобілів у США можуть і не знадобитися. Після цих слів поповзли вгору, як європейські, так і азійські індекси.

        Після зниження ставки в США, минулого тижня, тепер слово за іншими центробанками.
      
• Новий президент ЄЦБ Крістін Лагард починає свій перший повноцінний трудовий тиждень на новій посаді. Сьогодні, в понеділок, мадам Лагард виступить у Берліні, де, як очікують, окреслить своє бачення майбутнього економіки ЄС і, відповідно, політики ЄЦБ. Очікується, що значущих відхилень від політики, яку проводив колишній глава європейського центробанку Маріо Драгі, не буде. У всякому разі, про це свідчить критика, що вже прозвучала з вуст мадам Лагард, щодо Німеччини й Нідерландів, які не поспішають інвестувати профіцит своїх бюджетів в економічне зростання Єврозони.
• Також, завтра своє слово, що стосується майбутньої монетарної політики, скаже Центральний банк Австралії, а в четвер — Банк Англії.
• У США теж заплановано виступи керівників ФРС, які, напевно, поділяться своїми оцінками нинішнього стану американської економіки та прогнозами щодо її розвитку. Після третього в цьому році зниження ставки очікується, що ФРС зробить перерву, як мінімум, до весни. В принципі, можна й відпочити, адже фінансові ринки аплодують ФРС, яка своїми діями відсунула кризу, як мінімум, до після виборів президента США, на початку листопада 2020-го.
Однією з рушійних сил для ринків цього тижня, звісно ж, будуть корпоративні результати. Сезон у розпалі і цього тижня ми почуємо результати і прогнози Uber, Walt Disney, Toyota, CVS Health і багатьох інших.
Втім загалом, очікується, що прибуток компаній, чиї акції торгуються на американських біржах, знизиться на 0.8%, у річному вимірі, що, в принципі, розглядається, як добра новина. Адже ще місяць тому багато хто пророкував, що зниження становитиме 2.2%. Що стосується збігу реальних результатів і прогнозів, то поки результати 75% американських компаній перевершують очікування.
Про Європу такого не скажеш. Цей квартал може стати найгіршим за останні три роки. Очікується, що прибуток знизиться на 8.4%, найбільше падіння з середини 2016. І лише 59.3% компаній, що відзвітували, обігнали прогнози аналітиків.
Поки що прогноз на тиждень видається вельми оптимістичним. Якщо очікування збудуться і зростання триватиме, то це буде вже п’ятий тиждень поспіль, коли ринки зростають. Цитуючи відомого радянського фантаста Івана Єфремова, можна сміливо сказати, що «Час бика» ще далеко не закінчений.
Гарного всім тижня і вдалих інвестицій.
