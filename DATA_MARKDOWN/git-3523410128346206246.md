
# 
        فساد مالی نتانیاهو به حذف او از قدرت می‌انجامد
      

Published at: **2019-11-02T16:41:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637544/%D9%81%D8%B3%D8%A7%D8%AF-%D9%85%D8%A7%D9%84%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%AD%D8%B0%D9%81-%D8%A7%D9%88-%D8%A7%D8%B2-%D9%82%D8%AF%D8%B1%D8%AA-%D9%85%DB%8C%E2%80%8C%D8%A7%D9%86%D8%AC%D8%A7%D9%85%D8%AF)

به گزارش بولتن نیوز، «آویخای مندلبلیت» دادستان کل رژیم صهیونیستی طی هفته آینده قرار است تصمیمی را در خصوص محکومیت بنیامین نتانیاهو، نخست‌وزیر رژیم صهیونیستی در ارتباط با پرونده‌های فساد مالی او و ممانعت از تداوم بقای وی در قدرت اتخاذ کند.
کانال ۱۳ تلویزیون رژیم صهیونیستی روز جمعه گزارش داد دادستان رژیم صهیونیستی به طور ویژه بر پرونده ۴۰۰۰ او، سنگین‌ترین پرونده فساد مالی نتانیاهو، با قضات و متخصصان حقوقی گفت‌گو‌هایی را انجام داده تا در پایان ماه نوامبر به جمع بندی نهایی در این خصوص دست یابد.
در این گزارش تاکید شد هنوز مشخص نیست که آیا مندلبلیت تصمیمی در این خصوص اتخاذ می‌کند، ولی احتمالا دادستانی رژیم صهیونیستی اعلام خواهد کرد در صورت محکوم شدن نتانیاهو در پرونده‌های فساد مالی دیگر نمی‌تواند به عنوان نخست وزیر به فعالیت ادامه دهد. در این گزارش آمده است اگر رژیم صهیونیستی مجبور به برگزاری انتخابات دیگری در بحبوحه بن بست‌های سیاسی فعلی شود، این اتهامات مانعی برای حضور او در انتخابات خواهد بود.
بنا به گزارش کانال ۱۳ رژیم صهیونیستی، با توجه به اینکه اتهامات فساد مالی و نیز کیفرخواست دادستانی نمی‌تواند به تنهایی مانع نتانیاهو برای شرکت در دور بعدی انتخابات شود، دادستان کل رژیم صهیونیستی قصد اتخاذ چنین تصمیمی را دارد.
شایان ذکر است، نخست وزیر رژیم صهیونیستی در چهار پرونده فساد مالی و پرداخت رشوه متهم شده است. پرونده ۱۰۰۰ مربوط به دریافت پول و هدایای گرانقدر از تجار ثروتمند است. پرونده ۲۰۰۰ درباره تلاش وی برای ایجاد یک توافق پنهانی با روزنامه یدیعوت آحارونوت صهیونیستی برای نشان دادن چهره سیاسی بهتری از او در سال ۲۰۱۴ است. پرونده ۳۰۰۰ به فساد مالی نتانیاهو در قرارداد معامله زیردریایی‌های رژیم صهیونیستی ارتباط دارد.
پرونده ۴۰۰۰ که خطرناک‌ترین پرونده علیه نتانیاهوست، درباره تسهیلات مالی است که او به مالک شرکت «بزک» ارائه کرد تا از حمایت رسانه‌ای پایگاه خبری «والا» -وابسته به شرکت بزک- برخوردار شود. در ۲۸ ماه فوریه مندلبلیت اعلام کرد تصمیم دارد به دلیل پرونده‌های فساد نتانیاهو علیه او اعلام جرم کند.
