
# Fontos hírt kaptak a külföldi nyelvtanulásra pályázó diákok

Published at: **2019-11-06T15:38:06+00:00**

Author: **Infostart / MTI**

Original: [infostart](https://infostart.hu/belfold/2019/11/06/fontos-hirt-kaptak-a-kulfoldi-nyelvtanulasra-palyazo-diakok)

Bartos Mónika, a magyar diákok külföldi nyelvi kurzusainak szervezéséért felelős miniszteri biztos elmondta: november 30-tól elérhető lesz a honlap, ahol szerepelnek a programban részt vevő külföldi nyelviskolák,
A honlapokat a Tempus Közalapítvány kezeli, és ők felelnek a teljes program lebonyolításáért is. A gimnáziumban és szakgimnáziumban tanuló nappali tagozatos diákok az első idegen nyelvként választható angol, német, francia és kínai nyelvet tanulhatják intenzív kéthetes nyelvi kurzuson, az Egyesült Királyságban, Írországban, Máltán, Franciaországban, Németországban, Ausztriában, és Kínában.
A miniszteri biztos szólt arról is: október 10-én lezárult az igényfelmérés; a programra jogosult 140 ezer diák közül 90 ezer jelezte, hogy részt venne a nyári nyelvtanulási kurzuson.
A fiatalok 80 százaléka az angol, 17 százalékuk a német és 3 százalék a francia nyelvi kurzusokat választaná - mondta, hozzátéve, hogy a kínai nyelvtanulás egyetlen, a nyelvet első idegen nyelvként tanító iskola diákjai számára nyitott.
Bartos Mónika tájékoztatása szerint az iskolák által szervezett csoportok külföldi nyelviskolai programban vehetnek részt, vagy partneriskolai együttműködés keretében utazhatnak. A kísérőtanárok utazását mindkét esetben finanszírozza az állam.
A miniszteri biztos felhívta a figyelmet arra is: a programban azok a diákok is részt vehetnek, akiknek már van B2-es komplex nyelvvizsgájuk vagy sikeres osztályozó vizsgát tettek.

        Nyitókép: pixabay
      
