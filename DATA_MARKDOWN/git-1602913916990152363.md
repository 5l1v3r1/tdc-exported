
# Viorica Dăncilă dă vina pe Iohannis pentru situaţia cu fabrica Volkswagen de 1 mld. euro: Noi am făcut demersuri, nu ni s-a alăturat preşedintele

Published at: **2019-11-02T18:48:10+00:00**

Author: ****

Original: [Ziarul Financiar](https://www.zf.ro/eveniment/viorica-dancila-da-vina-pe-iohannis-pentru-situatia-cu-fabrica-volkswagen-de-1-mld-euro-noi-am-facut-demersuri-nu-ni-s-a-alaturat-presedintele-18533714)

Premierul interimar Viorica Dăncilă a declarat, sâmbătă, la Arad, că în timp ce Guvernul trimitea scrisori, iar ministrul Radu Oprea a fost în Germania, în vederea atragerii investiţiei Volkswagen, preşedintele, în calitate de reprezentant al României în Consiliul European, „nu a făcut acest lucru”.
Premierul interimar Viorica Dăncilă a spus, sâmbătă, într-o conferinţă de presă susţinută la Arad, că Guvernul continuă demersurile pentru atragerea investiţiei Volkswagen în România.
„Noi am făcut toate demersurile pentru a fi această investiţie la Arad şi continuăm aceste demersuri. Pot să vă spun că eu, în calitate de prim-ministru, am trimis o scrisoare cu toate facilităţile pentru ca această investiţie să aibă loc în România, dar pentru orice investiţie, pentru orice lucru bun pentru România trebuie să existe un efort conjugat din partea premierului, a preşedintelui, a tuturor factorilor decizionali”, a spus Viorica Dăncilă.
Premierul interimar susţine că Guvernul a făcut toate demersurile, „dar nu ni s-a alăturat şi preşedintele, care putea să vorbească cu ceilalţi”.
„În timp ce noi trimiteam scrisori, în timp ce ministrul Radu Oprea a fost în Germania, a discutat pentru această investiţie în România, vedem că preşedintele României nu a făcut acest lucru, lucru demonstrat de scrisoarea pe care grupul popularilor europeni a trimis-o către Volkswagen, stipulând că această investiţie ar fi mai bine să fie în Bulgaria. O întrebare vine de la sine: în Consiliul European, reprezentantul României este preşedintele. Preşedintele face parte din grupul popularilor europeni, chiar n-a putut vorbi cu liderul popularilor europeni, domnul Weber, pentru ca această investiţie să aibă loc în România? Nu era o investiţie pentru Guvernul României, era pentru arădeni şi pentru oameni. Atunci când vrei un lucru, pe obiective importante pentru ţară, trebuie să existe dialog şi o abordare constructivă, dar iată că noi am făcut toate demersurile, avem condiţii mult mai bune decât Bulgaria, dar nu ni s-a alăturat şi preşedintele, care putea să vorbească cu ceilalţi.”, a mai spus Viorica Dăncilă.
Marţi, 15 octombrie, compania Volkswagen a amânat decizia de a construi o fabrică de maşini în Turcia, pe fondul criticilor internaţionale asupra invadării nordului Siriei care ar fi putut afecta reputaţia companiei germane.
„Urmărim cu atenţie situaţia actuală şi privim cu îngrijorare evoluţiile”, a spus un purtător de cuvânt al companiei, la acel moment.
Pe lista locaţiilor luate în calcul pentru noua fabrică s-au aflat şi România şi Bulgaria, iar după primul anunţ al amânării oficialii români au spus că au făcut demersuri pentru ca România să fie luată din nou în seamă pentru investiţia de peste un miliard de euro. Acestea au inclus o serie de promisiuni de facilităţi speciale pentru constructorul german.
