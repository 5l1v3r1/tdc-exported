
# Trys „Žalgirio“ dubleriai, ateityje praversiantys pagrindinės komandos duris

Published at: **2019-11-07T09:00:00+00:00**

Author: ****

Original: [basketnews.lt](https://www.basketnews.lt/news-133985-trys-zalgirio-dubleriai-ateityje-praversiantys-pagrindines-komandos-duris.html)

Nuotr.: D.Lukšta
Nuotr. D.Lukšta
Kauno „Žalgirio“ organizacija jau nuo seno garsėja jaunų krepšininkų auginimo sistema.
Tam skirti du svarbūs bastionai – žalgiriečių komanda Regioninėje krepšinio lygoje (RKL) ir aukštesnio lygio ekipa Nacionalinėje krepšinio lygoje („VIKINGLOTTO-NKL“).
Praeityje „Žalgirio“ dublerių komandos barjerą perlipo tokie krepšininkai kaip Mantas Kalnietis, Jonas Mačiulis, Paulius Jankūnas, Lukas Lekavičius, o dar visai neseniai – Rokas Jokubaitis ir Paulius Valinskas.
Tinklalapis „BasketNews.lt“ pristato tris NKL rungtyniaujančios „Žalgiris-2“ ekipos krepšininkus, galinčius ateityje praverti pagrindinės komandos duris.

        Nuotr. D. Lukšta
      
Fiziškumas yra neabejotinai stiprioji 203 cm ūgio 18-mečio pusė. Ilgos rankos, tvirtas kūnas, galingas šuolis – tai dalykai, leidžiantys Modestui Kancleriui būti pranašesniam savo bendraamžių tarpe.
Vis dėlto nors praėjusį sezoną Kancleris NKL vidutiniškai per 21 minutę metė po 6,9 taško, atkovojo po 4,7 kamuolio ir rinko po 8,4 naudingumo balo, šiais metais jam sekasi kiek prasčiau.
Antroje, trečioje ir ketvirtoje pozicijose rungtyniauti galintis Kancleris šį sezoną, jau trečiąjį „Žalgirio“ dubleriuose, pradėjo sunkiau, tačiau kuo toliau, tuo labiau įsivažiuoja – per devynerias rungtynes krepšininkas vidutiniškai žaidžia po beveik 14 minučių, pelno po 4,6 taško, sugriebia po 3,2 kamuolio ir fiksuoja 4,3 balų naudingumą.
Geras pirmasis žingsnis, solidus pataikymas tiek iš tolimojo, tiek iš vidutinio nuotolio, geras užbaigimas po krepšiu ir nebloga gynyba – tai daug žadantis talentas, kuris praėjusį vasarį buvo pastebėtas ir pakviestas į ateities NBA talentų stovyklą „Basketball Without Borders“.
Prestižinėje JAV stovykloje pabuvojęs ir save stipriausioje pasaulio lygoje ateityje matantis puolėjas šį sezoną dar turėtų iššauti ir nutildyti kritikus bei taip susirinkti jam priklausančias žaidimo minutes.

        Nuotr. D.Lukšta
      
„Tornado“ krepšinio mokyklos auklėtinis, rungtyniaujantis įžaidėjo pozicijoje.
Praėjusį sezoną Justinas Ramanauskas klaidžiojo tarp NKL ir RKL čempionatų. Pirmiausiai jis buvo pakviestas ginti Jonavos „Sintek-Jonava“ komandos garbę, tačiau buvusio klubo trenerio turko Murato Didino pasyvumas 193 cm ūgio krepšininką išgynė į „Žalgiris-3“ ekipą, žaidžiančią trečiojoje pagal pajėgumą Lietuvos lygoje.
Visgi pasikeitus treneriui ir prie „Sintek-Jonava“ vairo stojus Rimantui Grigui, gynėjas buvo dar sykį pakviestas sugrįžti į Jonavą.
2018-2019 metų sezoną NKL Ramanauskas užbaigė su 4,6 taško, 1,9 rezultatyvaus perdavimo, 1,3 sugriebto kamuolio ir 2,8 efektyvumo balų vidurkiais per 17 minučių.
Patirtis Nacionalinėje krepšinio lygoje Ramanauskui išėjo į naudą – krepšininkas pridėjo kūno masės, priprato prie kontakto ir rungtynių intensyvumo.
Šį sezoną Ramanauskas jau žaidžia ne tik ilgiau, bet ir žymiai efektyviau – per 23 minutes fiksuoja 10,3 taškų, 3 rezultatyvių perdavimų, 2,4 atkovoto kamuolio ir 6,7 naudingumo balų vidurkius, o tritaškius meta 35,4 procentų (17/48 trit.) taiklumu.
Iš distancijos drąsiai atakuojantis Ramanauskas turi gerą aikštės matymą, kibiai ginasi, o puolime nestokoja kūrybiškumo ir pikenrolo situacijose gali išnaudoti beveik visus galimus variantus – sustojęs realizuoti vidutinio nuotolio dvitaškį, mesti floaterį ar veržtis iki galo bei taip pelnyti taškus.
Neseniai 19-tąjį gimtadienį atšventusiam Ramanauskui retkarčiais vertėtų priimti racionalesnius sprendimus puolime. Vis dėlto tai turėtų ateiti su patirtimi, kurią krepšininkas ir toliau veikiausiai kaups „Žalgirio“ dubleriuose.
Nuotr. D.Lukšta
Spalio 25-osios vakarą Kauno „Žalgiris“ lamdė Vilerbano ASVEL, o Šarūnas Jasikevičius į aikštę ketvirtojo kėlinio pabaigoje metė estą Kerrą Kriisą.
Visgi tai yra dubleris, kuris Eurolygos rungtynėms buvo registruotas dėl netekčių įžaidėjų grandyje, tad pagrindinėje komandoje vietos šis krepšininkas dar tikrai nebuvo užsitikrinęs.
Dabar Kriisos karjeros keliai pasuko į Prienus, kur jis atstovaus vietiniam „CBet“ klubui ir ten debiutuos Lietuvos krepšinio lygoje („Betsafe-LKL“).
Turbūt didžiausią laisvę „Žalgiris-2“ komandoje iki šiol turėjęs 18-metis Kriisa savęs nevaržė – metė drąsiai ir daug bei taip pasiekė norimą rezultatą.
Šį sezoną Kriisa NKL čempionate per 27 minutes vidutiniškai rinko po 16,2 taško, atliko po 6 rezultatyvius perdavimus, atkovojo po 3,3 kamuolius, fiksavo 17,9 balų naudingumą, o tolimus metimus pataikė 45 procentų (27/60 trit.) taiklumu.
Tai – labai didelis augimas lyginant su praėjusiu sezonu, kuriame Kriisa vidutiniškai pelnydavo po 6,5 taško ir atlikdavo po 3,2 rezultatyvaus perdavimo, nors žaisdavo ne ką mažiau – po 21 minutę.
Niekam ne paslaptis, kad Kriisa žymiai stipresnis puolime nei gynyboje, o pagrindinis žalgiriečio ginklas – tolimi metimai. Visgi 189 cm ūgio estas yra staigus ir aštrus įžaidėjas, galintis draskyti varžovų gynybą, atšokti atgal bei mesti vidutinį metimą arba veržtis iki galo.
Jis pasižymi geru kamuolio varymu, puikiai mato aikštę ir joje išsidėsčiusius komandos draugus, todėl puolime Kriisa yra labai platų asortimentą pasiūlyti galintis žaidėjas.
Kartais krepšininko sprendimai puolime būna ne tokie, kokių veikiausiai tikėtųsi trenerių štabas. Kriisa yra mėgėjas greitajame puolime tiesiog sustoti ir šveisti tritaškį ar lįsti į baudos aikštelę, pilną visa galva už jį didesnių varžovų aukštaūgių.
Dar spalio pradžioje tinklalapiui „nklyga.lt“ duotame interviu estas kalbėjo apie vyriausiojo komandos trenerio Arvydo Gronskio jam keliamas užduotis. Pasak įžaidėjo, svarbiausia – tinkami sprendimai aikštelėje, leidžiantys be problemų vadovauti ekipai.
„Tiesiog priimti gerus sprendimus. Svarbiausia – ne taškai, mes laimėsime tik tokiu atveju, jeigu priimsime gerus sprendimus. Nesvarbu, kas pelno 20, o kas – 2 taškus. Aš galiu pelnyti tik vieną tašką, jeigu tik laimėsime, jeigu tik priimsiu gerus sprendimus“, – kalbėjo gynėjas.
