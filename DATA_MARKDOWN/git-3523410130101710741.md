
# 
        اسرائیلی‌ها با گذرنامه اسرائیلی به امارات می‌روند
      

Published at: **2019-11-06T17:03:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638510/%D8%A7%D8%B3%D8%B1%D8%A7%D8%A6%DB%8C%D9%84%DB%8C%E2%80%8C%D9%87%D8%A7-%D8%A8%D8%A7-%DA%AF%D8%B0%D8%B1%D9%86%D8%A7%D9%85%D9%87-%D8%A7%D8%B3%D8%B1%D8%A7%D8%A6%DB%8C%D9%84%DB%8C-%D8%A8%D9%87-%D8%A7%D9%85%D8%A7%D8%B1%D8%A7%D8%AA-%D9%85%DB%8C%E2%80%8C%D8%B1%D9%88%D9%86%D8%AF)

به گزارش بولتن نیوز، در حالیکه امارات تا کنون در مناسبت‌های مختلف میزبان صهیونیست‌ها بوده است، روزنامه صهیونیستی از موافقت مقامات امارات با سفر اسرائیلی‌ها با گذرنامه اسرائیلی به این کشور خبر داد.
«یدیعوت آحارونوت» نوشت که امارات به اسرائیلی‌ها اجازه خواهد داد با گذرنامه اسرائیلی وارد امارات شوند.
این روزنامه افزود که رؤیای اسرائیلی‌ها در سال آینده محقق می‌شود و یکی از کشورهای عربی دروازه‌های خود را به روی گردشگران اسرائیلی خواهد گشود.
یدیعوت آحارونوت همچنین نوشت که اسرائیل غرفه خاصی در نمایشگاه اکسپو ۲۰۲۰ دبی، به منظور عرضه دستآوردهای خود، برپا خواهد کرد.
نمایشگاه بین‌المللی اکسپو جهت عرض ابتکارات و نوآوری‌ها هر پنج سال یک بار در یکی از کشورهایی که برای برگزاری آن نامزد می‌شوند، برگزار می‌شود و برگزاری آن شش ماه طول می‌کشد. میزبان این نمایشگاه در سال ۲۰۱۵ شهر میلان ایتالیا بود و قرار است شهر اکاسا ژاپن سال ۲۰۲۵ میزبان آن باشد.
طبق گزارش وبگاه «عربی ۲۱»، این روزنامه صهیونیستی به نقل از برخی مسئولان اداره نمایشگاه مذکور که در نمایشگاه ویژه لندن نیز شرکت کرده‌اند، گفتند که مسئولان امارات قصد دارند به گردشگران اسرائیلی اجازه دهند آزادانه در نمایشگاه شرکت کنند.
این مسئولان اماراتی همچنین گفتند که تماس‌هایی بین امارات و اسرائیل به منظور اجازه سفر گردشگران با گذرنامه اسرائیلی به امارات، در جریان است.
«محمد خاتم» نایب رئیس اداره گردشگری امارت رأس‌الخمیه گفت که اسرائیلی‌ها می‌تواند از نمایشگاه بازدید کنند و حتی پس از اتمام نمایشگاه نیز می‌توانند به امارات سفر کنند.
نوامبر ۲۰۱۵ رژیم صهیونیستی هیأتی را به امارات به منظور مشارکت در کنفرانس اقتصادی اعزام کرد و در همان زمان امارات مدعی شد که این هیأت مربوط به یک شرکت علمی است نه اسرائیلی.
انتهای پیام/
