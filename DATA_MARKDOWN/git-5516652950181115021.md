
# Το υπουργείο Ναυτιλίας σε διάλογο με τα νησιωτικά Επιμελητήρια της χώρας

Published at: **2019-11-06T17:05:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425235/to-ypoyrgeio-naytilias-se-dialogo-me-ta-nhsiwtika-epimelhthria-ths-xwras)


        Κάλεσμα στους εκπροσώπους των νησιωτικών Επιμελητηρίων να συμμετέχουν ενεργά σε ένα διάλογο που ξεκινά από μηδενική βάση, με στόχο τη στήριξη της επιχειρηματικότητας και των μικρομεσαίων επιχειρήσεων στα νησιά, απευθύνει το υπουργείο Ναυτιλίας, μετά από ευρεία σύσκεψη που πραγματοποιήθηκε υπό την προεδρία του αρμόδιου υπουργού Γιάννη Πλακιωτάκη και τον συντονισμό της γενικής γραμματέως Αιγαίου και Νησιωτικής Πολιτικής Χριστιάνας Καλογήρου και με τη συμμετοχή εκπροσώπων όλων των νησιωτικών Επιμελητηρίων της χώρας.
      
Στη σύσκεψη εξετάστηκε η διαμόρφωση στοχευμένων και αποτελεσματικών χρηματοδοτικών εργαλείων που θα απαντούν στις ανάγκες του νησιώτη επιχειρηματία, ενώ η κυρία Καλογήρου αναφέρθηκε εκτενώς στο πολιτικό σκέλος της απόφασης του υπουργείου Ναυτιλίας να προχωρήσει στη δημιουργία ενός νέου προγράμματος ολοκληρωμένης θαλάσσιας πολιτικής στο νησιωτικό χώρο.
Επίσης, κάλεσε τους εκπροσώπους των νησιωτικών Επιμελητηρίων να συμμετέχουν ενεργά σε ένα διάλογο που ξεκινά από μηδενική βάση με έναν μόνο στόχο, την καταγραφή των πραγματικών αναγκών των νησιών μας που θα πρέπει να καλύψει το εν λόγω πρόγραμμα.
Στη σύσκεψη συμμετείχε ο γενικός γραμματέας Λιμένων, Λιμενικής Πολιτικής και Ναυτιλιακών Επενδύσεων Βαγγέλης Κυριαζόπουλος, ο οποίος ανέδειξε τη σημασία του σχεδιασμού των υποδομών και των θαλάσσιων μεταφορών αλλά και ο Επιμελητηριακός Ομίλων Ανάπτυξης Ελληνικών Νησιών (ΕΟΑΕΝ), ο οποίος αποτελεί και το θεσμικό εκπρόσωπο και συνομιλητή του Υπουργείου Ναυτιλίας και Νησιωτικής Πολιτικής και σχετική τοποθέτηση έκανε ο πρόεδρος του ΕΟΑΕΝ, Σωτήρης Σκιαδαρέσης.
