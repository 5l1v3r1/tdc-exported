
# Ο Μακρόν… παίρνει το αίμα του πίσω – Η γαλλική οικονομία αφήνει πίσω τη γερμανική

Published at: ****

Author: ****

Original: [CNN.gr](https://www.cnn.gr/oikonomia/story/196508/o-makron-pairnei-to-aima-toy-piso-h-galliki-oikonomia-afinei-piso-ti-germaniki)

Αμαλία Κάτζου, CNN Greece 21:18 , 06 November 2019 - 21:21
Αυτό δείχνουν άλλωστε και οι σκληρές αντιπαραθέσεις του Μακρόν με τον Τράμπ για τον εμπορικό πόλεμο και την κλιματική αλλαγή.
Ο Γάλλος πρόεδρος φαίνεται ότι κερδίζει το στοίχημα της ανάκαμψης της γαλλικής οικονομίας, η οποία στο τρίτο τρίμηνο έτρεξε με ρυθμό 0,3%, ξεπερνώντας τις προβλέψεις των αναλυτών, τη στιγμή που η ανεργία στη Γερμανία αυξήθηκε ταχύτερα του αναμενομένου και το Εμπορικό Επιμελητήριό της προειδοποίησε ότι οι εξαγωγές της θα συρρικνωθούν το επόμενο έτος για πρώτη φορά από τότε που ξέσπασε η διεθνής χρηματοπιστωτική κρίση, καθώς εντείνεται ο εμπορικός πόλεμος.
Μάλιστα, η επιτροπή οικονομικών συμβούλων της γερμανικής κυβέρνησης υποβάθμισε την πρόβλεψή της για την ανάπτυξη του 2020 στο 0,9%, μία ποσοστιαία μονάδα χαμηλότερα από την πρόβλεψη της κυβέρνησης τον Οκτώβριο. Η επιτροπή αναμένει ότι φέτος η ανάπτυξη θα φτάσει στο 0,5%. Οι σύμβουλοι της γερμανικής κυβέρνησης βλέπουν την επιβράδυνση της οικονομίας ως μια προσωρινή κάμψη και δεν περιμένουν μια «ευρεία και βαθιά» ύφεση. Ωστόσο, οι ίδιοι απευθύνουν έκκληση για μια πιο χαλαρή δημοσιονομική πολιτική.
Το Bloomberg θεωρεί πως θετικά επιδρούν στη οικονομία η πολιτική μείωσης των φόρων αλλά και η μικρότερη εξάρτηση από τις εξαγωγές. Αντικατοπτρίζει, επίσης, τα πρόωρα οφέλη από τις μεταρρυθμίσεις του προέδρου Εμανουέλ Μακρόν που αποσκοπούν στη μακροπρόθεσμη ανάπτυξη.
Οι προοπτικές είναι ευοίωνες, με δεδομένο μάλιστα πως το επιχειρηματικό περιβάλλον στη Γαλλία έχει ενισχυθεί λόγω των περικοπών στους εταιρικούς φόρους του Μακρόν, αλλά και την αύξηση της απασχόλησης μετά τις αλλαγές στον εργατικό νόμο. Σημειώνεται πως ο αριθμός των νεοϊδρυθεισών εταιρειών έχει αυξηθεί σε επίπεδα ρεκόρ από την εκλογή του Μακρόν. Ο ρυθμός δημιουργίας θέσεων εργασίας είναι τόσο γρήγορος που ο επικεφαλής οικονομολόγος της Τράπεζας της Γαλλίας, Olivier Garnier, τον περιγράφει ως «αξιοσημείωτο».
Η θετική πορεία της γαλλικής οικονομίας, την ώρα που η Γερμανία διολισθαίνει προς την ύφεση, θα μπορούσε να έχει ευρύτερες πολιτικές συνέπειες για την Ευρώπη, παρέχοντας στον Μακρόν πολιτικό κεφάλαιο για να προωθήσει την ατζέντα του. Αυτό περιλαμβάνει μια πιο ενεργή βιομηχανική πολιτική και το «κτίσιμο» μιας οικονομίας που θα ανταγωνισθεί τις ΗΠΑ και την Κίνα.
Πάντως, ο Εμανουέλ Μακρόν έχει ήδη στο ενεργητικό του μια επιτυχία σε σχέση με τη συμφωνία για τον προϋπολογισμό της ζώνης του ευρώ, αν και κατώτερη των αρχικών του προσδοκιών. Με τα νέα δεδομένα οι Γάλλοι αξιωματούχοι δεν φοβούνται πλέον να κουνούν το δάχτυλο στη Γερμανία σχετικά με την εθνική δημοσιονομική πολιτική της.
Πολιτικοί αναλυτές παρατηρούν πως η Γαλλία έχει αρχίσει να παίρνει πράγματι κεφάλι, μετατοπίζοντας το βάρος μεταξύ των ισχυρότερων εταίρων στον περίφημο γαλλο-γερμανικό άξονα. Η νέα πρόεδρος της Κομισιόν, Ούρσουλα φον ντερ Λάιεν, με τις ενισχυμένες ευρωπαϊκές αντιλήψεις, δεν είναι τυχαίο ότι ήταν εντέλει πρόταση του Εμανουέλ Μακρόν. Οπως επίσης δεν είναι τυχαίο ότι στον Γάλλο πρόεδρο πιστώνεται και η επιλογή του Βέλγου, Σαρλ Μισέλ για την προεδρία του Ευρωπαϊκού Συμβουλίου. Η Γαλλίδα Κριστίν Λαγκάρντ εξάλλου, που είναι η νέα επικεφαλής της Ευρωπαϊκής Κεντρικής Τράπεζας και θα διαδραματίσει καθοριστικό ρόλο στην προοπτική της ενοποίησης, ουσιαστικά εξυπηρετεί τα σχέδια του Εμανουέλ Μακρόν.

        Διαβάστε επίσης
      
