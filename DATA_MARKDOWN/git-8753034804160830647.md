
# Sjokktap for Barcelona: – Alt falt fra hverandre

Published at: **2019-11-02T22:42:46+00:00**

Author: **NTB-AFP**

Original: [Aftenbladet](https://www.aftenbladet.no/sport/i/AdB00r/sjokktap-for-barcelona-etter-marerittminutter-alt-falt-fra-hverandre)


        LEVANTE - BARCELONA 3–1
      
Lionel Messi ga serieleder Barcelona ledelsen, men jubelen stilnet fort da hjemmelaget Levante scoret tre ganger på syv minutter på vei mot 3-1-seier.
Eneste trøst var at verken Real Madrid, Atlético Madrid eller Sevilla greide å utnytte Barcelonas feilskjær og skyve laget ned fra tabelltoppen.
Det ble bare ett poeng på hver av dem.

        – Alt falt fra hverandre, sa Barcelona-trener Erneste Valverde om de tunge minuttene fra det 61. til det 68. minutt i Valencia.
      
– Vi startet ikke den andre omgangen bra. Vi skapte ikke sjanser. Det gjorde ikke Levante heller, men så scoret de plutselig to ganger på et par minutter. Det tredje ble tøft for oss.

        Messi scoret sitt sjette mål på fem kamper da han satte inn et straffespark som ga Barcelona ledelsen til pause. Det var hans 500. mål scoret med venstrebeinet, og det satte laget på kurs mot en ny seier, før alt vendte i 2. omgang.
      
José Campaña og Borja Mayoral scoret i det 61. og 63. minutt, og dermed ledet hjemmelaget. Nemanja Radojas 3-1-mål ble kampens siste.
– Våre motstandere spiller alltid som om det er årets viktigste kamp. Da må man kunne svare, sa Valverde.
Dagen ble ikke bedre av at Luis Suárez måtte ut med en skade i leggen like før pause. Han er tvilsom til tirsdagens mesterligakamp mot Slavia Praha.
Det ble Valencia-jubel og Barcelona-nedtur også i lørdagens første kamp, da Dani Parejo og Maxi Gómez vendte til 2-1-seier for Valencia borte mot Espanyol.
Hadde det blitt en vinner mellom Sevilla og Atlético Madrid, ville laget gått forbi Barcelona og inntatt tabelltoppen. Kampen endte i stedet 1-1. Sent lørdag kveld hadde også Real Madrid sjansen til å klatre til topps, men det ble 0-0 i Betis i et annet oppgjør mellom klubber fra hovedstaden og Sevilla.
Lørdagens resultater gjør at Real Sociedad søndag kan slutte seg til Barcelona og Real Madrid på 22 poeng, men da må det bli borteseier mot Granada uten Martin Ødegaard, som er ute med skade.
Vinner Granada, er laget ny serieleder.
