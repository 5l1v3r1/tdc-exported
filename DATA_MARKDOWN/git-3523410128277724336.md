
# 
        استرجئون: استقلال اسکاتلند نزدیک است
      

Published at: **2019-11-03T14:53:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637807/%D8%A7%D8%B3%D8%AA%D8%B1%D8%AC%D8%A6%D9%88%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B3%DA%A9%D8%A7%D8%AA%D9%84%D9%86%D8%AF-%D9%86%D8%B2%D8%AF%DB%8C%DA%A9-%D8%A7%D8%B3%D8%AA)

در حالیکه هزاران اسکاتلندی با برگزاری تظاهرات گسترده خواستار استقلال از بریتانیا شدند، «نیکلا استرجئون» وزیر اول اسکاتلند دیروز (شنبه) تأکید کرد که استقلال اسکاتلند نزدیک است.
به گزارش بولتن نیوز، بنا به گزارش خبرگزاری اسپوتنیک، وی ضمن مهم خواند انتخابات عمومی آتی بریتانیا برای تعیین سرنوشت اسکاتلند، خواستار افزایش مشارکت اسکاتلندی‌ها در این انتخابات شد.
روز سه‌شنبه هفته گذشته، پارلمان انگلیس با برگزاری یک انتخابات زودهنگام در تاریخ 12 دسامبر (21 آذرماه) موافقت کرد.«بوریس جانسون» نخست‌وزیر بریتانیا خواستار برگزاری انتخابات زودهنگام برای شکستن بن‌بست برگزیت شده است که مانع خروج بریتانیا از اتحادیه اروپا در تاریخ 31 اکتبر (9 آبان ماه) شد.
اسکاتلند که در سال 2016 به ادامه حضور بریتانیا در اتحادیه اروپا رأی داد، همچنان با هرگونه برگزیت مخالف است و استرجئون طی سخنرانی در تظاهرات استقلال‌طلبان اسکاتلند در «گلاسگو» گفت که «فرصت باارزش» استقلال «در فاصله چند قدمی است اما ما باید این فرصت را به چنگ آوریم...انتخابات عمومی، مهم‌ترین امر در کل زندگی ما است».
وزیر اول اسکاتلند ادامه داد که خواهان آینده‌ای نیست که «توسط افرادی چون بوریس جانسون به ما دیکته شود تا ما را برخلاف میل و اراده‌امان از خانواده اروپایی خود جدا کند».
وی تصریح کرد که اسکاتلندی‌ها «باید با مشارکت و آراء خود در این انتخابات، آینده اسکاتلند را در دستان اسکاتلند قرار دهند».
وی در گفت‌وگو با خبرنگار «اسکای نیوز» که در تظاهرات حضور داشت، گفت: «اگر مردم اسکاتلند به وضوح تمایل خود را به دومین همه‌پرسی استقلال را (که استرجن خواستار برگزاری آن در سال 2020 است) نشان»، مخالفت نخست‌وزیری انگلیس با این مسئله «ناپایدار» خواهد بود.
همه‌پرسی شهریورماه سال ۱۳۹۳ درباره استقلال اسکاتلند با شکست حامیان استقلال پایان یافت. ۵۵ درصد از رأی دهندگان در آن همه‌پرسی با مستقل شدن اسکاتلند مخالفت کردند.
با این وجود، نظرسنجی‌های اخیر در اسکاتلند نشان می‌دهد که میزان حمایت از استقلال از لندن در میان ساکنان این منطقه افزایش یافته و در صورت برگزاری همه‌پرسی مجدد، احتمال زیادی هست که این بار نتیجه به نفع حامیان جدایی باشد.
