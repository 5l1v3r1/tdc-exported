
# Stouk propao kao žeton, treća liga je sve bliže

Published at: **2019-11-04T00:00:00+00:00**

Author: ****

Original: [MozzartSport](https://mozzartsport.com/fudbal/vesti/stouk-propao-kao-zeton-treca-liga-je-sve-blize/341645)

Nekada strah i trepet u Premijer ligi i tim koji je bilo gotovo nemoguće dobiti u gostima, pogotovo u kišnoj noći, a sada izvesni putnik u treću ligu. Nastavlja se lagano propadanje i odumiranje nekad simpatičnog Stouka sa sve "velškim Ćavijem" Džo Alenom koji je večeras samo posmatrao kako novi lider Čempionšipa Vest Bromvič Albion odnosi bodove na Hautorns.
Rutinskih 2:0 za šampionsku ekipu Slavena Bilića koja se nije ni umarala ni iživljavala već je sa po jednim golom u svakom od poluvremena počastila Grnčare na zatvaranju 15. kola. Ništa nije više u gradu na Trentu u duhu fudbala, poluprazne tribine dovoljno svedoče, a nasatavak propadanja ekipe koju je večeras (privremeno) vodio Rori Delap, posle odlaska Velšanina Nejtana Džonsa, nagovestio je Met Filips već posle osam minuta igre i lepe akcije Vrećica.
Dominirao je VBA tokom čitavog meča, Stouk tek poneki put zapretio, a meč je definitivno odlučen u 69. minutu kada je posle ispravno dosuđenog jedanaesterca iskusni Velšanin Hal Robson Kanu postavio konačnih 2:0. Ovim trijumfom VBA se vratio na čelo Čempionšipa sa dobrim izgledima da se kao jedna od dve najbolje ekipe lako dočepa Premijer lige na kraju sezone.
Stouk za koji su od velikih imena ostali samo golman i to nekadašnji reprezentativac Džek Batland i Džo Alen biće ovo duga i mučna sezona pošto ništa ne ukazuje na poboljšanje nakon 15 odigranih kola u kojima su zabeležili čak 11 poraza. Daleko su Grnčari od onog vragolastog Stouka sa "kostolomcem" Šoukrosom, vrsnim taktičarem Tonijem Pjulisom i sjajnim Delapom koji je izvodio aut kao korner. Tuga... 

        
          Pogledajte najnoviju epizodu serije Ekipizza:
        
      
