
# Зеленський підписав зміни до держбюджету-2019

Published at: **2019-11-07T16:59:00+00:00**

Author: ****

Original: [DT.ua](https://dt.ua/ECONOMICS/zelenskiy-pidpisav-zmini-do-derzhbyudzhetu-2019-328843_.html)

Президент України Володимир Зеленський підписав законопроект №2283, яким вносяться зміни в державний бюджет на 2019 рік. Про це зазначено на сайті Верховної Ради.
Згідно з документом, передбачається зниження плану доходів через відставання за надходженнями ПДВ на імпортні товари і ввізного мита в результаті надпланового зміцнення гривні, що буде компенсовано скороченням витрат на обслуговування держборгу.
Зміни дозволять профінансувати програми міністерств, а також забезпечать зарплати шахтарями і соцвиплати, наголошується в пояснювальній записці до документа.
Зокрема, в бюджеті додали 1 млрд грн на програму "Реструктуризація вугільних шахт". Згідно з пояснювальною запискою до документа, це дозволить виплатити зарплати шахтарям і не допустити відключення від електропостачання шахт.
Передбачено збільшення на 1,4 млрд грн забезпечення військовослужбовців Держприкордонслужби, СБУ, Нацгвардії, Головного управління розвідки Міноборони, Управління державної охорони до рівня виплат у Збройних Силах.
Збільшено на 300 млн грн витрати по держпрограмі доступного житла для внутрішньо переміщених осіб, на 200 млн грн - на придбання житла для учасників АТО і ООС.
На 500 млн грн збільшено фінансування резервного фонду з ліквідації наслідків надзвичайних ситуацій.
Крім того, на 354,6 млн грн зросте фінансування для громадян, постраждалих внаслідок Чорнобильської катастрофи; на 787 млн грн - для осіб з інвалідністю, щоб поліпшити забезпечення технічними та іншими засобами реабілітації.
Фінансування на утримання автодоріг загального користування збільшили майже на 1,17 млрд грн. Зокрема, на будівництво магістралі через Дніпро в Запоріжжі (траса Н-08 Бориспіль - Дніпро - Запоріжжя (через Кременчук) - Маріуполь виділена сума 750,6 млн грн.
Раніше, 6 листопада, Кабмін представив доопрацьований проект закону "Про Державний бюджет України на 2020 рік", який підготував до другого читання у Верховній Раді. У документі Кабмін пропонує збільшити витрати на фінансове забезпечення державних шахт в 2020 році на 622,8 млн грн.
