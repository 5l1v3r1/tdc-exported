
# Nápolyi kóstoló vár ma Szoboszlaira a BL-ben

Published at: **2019-11-05T15:34:00+00:00**

Author: **Infostart / Dénes Tamás**

Original: [infostart](https://infostart.hu/sport/2019/11/05/napolyi-kostolo-var-ma-szoboszlaira-a-bl-ben)

A feladat Carlo Ancelotti együttese szempontjából egyszerre tűnik könnyűnek és nehéznek. A legfontosabb, hogy a Napoli idegenben is három gólt szerezve, nyerni tudott két hete Salzburgban a riválisa ellen, s kiváló a hazai mérlege a Bajnokok Ligájában, 2017 nyara óta nyolc mérkőzésből hatot megnyert, a Liverpoolt kétszer is legyőzte, csak a Manchester Citytől kapott ki, illetve a PSG ellen döntetlent játszott. Ugyanakkor az utóbbi hetekben kisebb gödörbe került, szeptember vége óta a Brescia elleni hazai bajnokin kívül csak a Salzburgot győzte le. A Serie A-ban visszaesett a hetedik helyre.
Az osztrákok eddig minden BL-csoportmeccsükön legalább két gólt szereztek ősszel, ugyanakkor a Liverpooltól és a Napolitól is hármat kaptak. Ha nem szereznek Szoboszlai Dominikék a San Paolo Stadionban legalább hármat, kétgólos különbséggel kell nyerniük a Napoli ellen ahhoz, hogy az egymás elleni eredmények összevetésében jól álljanak. A csoport másik mérkőzése nyilvánvalóan a Liverpool sikerét ígéri. Ha a csoportban mindkét mérkőzésen, a papírformának megfelelően hazai győzelem születik, a Napoli továbbjut, a Liverpoolnak pedig mindössze egy pontra van szüksége a hátralévő két fordulóban.
Az F csoportban a Barcelona már este hét óra előtt kezd a cseh Slavia ellen. A prágaiak nagyon jól játszottak a hazai mérkőzésen, s az Inter elleni „majdnem győzelemmel” (döntetlennel) már jelezték, idegenben is tudnak játszani. A katalánok viszont immár sorozatban 33 hazai BL-mérkőzésen maradtak veretlenek.
Gulácsi Péter csapata az RB Leipzig (a sérült klubtárs, Willi Orbán nélkül ezúttal) Szentpéterváron, a Zenit ellen lép pályára. Egy idegenbeli bravúrral a német csapat szinte páholyba kerülne. Az oroszoknak jó a hazai mérlegük, a legutóbbi hat BL-meccsükből ötöt megnyertek, de ezekből csak egyet, a Benfica ellenit nyerték meg most ősszel, a többi siker mind négyéves immár. A portugál Benfica nagyon rosszul kezdte a csoportkört, de egy lyoni bravúrral és az RB Leipzig sikerével továbbjutó helyre ugorna.
A H csoport két legjobbja egymás ellen játszik. A Chelsea nyerő szériában van, a Manchester United ellen felettébb tartalékos összeállításban elszenvedett Ligakupa-vereségtől eltekintve szeptember 22. óta minden mérkőzését megnyerte, nyolc mérkőzésen diadalmaskodott, köztük az Ajax ellen, Amszterdamban is. Ugyanakkor a hollandoknak félelmetes az idegenbeli mérlegük a Bajnokok Ligájában: immár 13 mérkőzésen veretlenek, a főtáblán vagy az egyenes kieséses szakaszban a legutóbbi ötből ötöt megnyertek.
A csoport állása: 1. SSC Napoli 7 pont, 2. Liverpool FC 6, 3. RB Salzburg 3, 4. KRC Genk 1.
A csoport állása: 1. FC Barcelona 7 pont, 2. Internazionale 4 (4-3), 3. Borussia Dortmund 4 (2-2), 4. Slavia Praha 1.
A csoport állása: 1. RB Leipzig 6 pont, 2. Zenit 4 (5-4), 3. Olympique Lyon 4 (4-3), 4. SL Benfica 3.
A csoport állása: 1. AFC Ajax 6 pont (6-1), 2. Chelsea FC 6 (3-2), 3. Valencia 4, 4. Lille Olympique 1.

        Nyitókép: MTI/EPA/Filip Singer
      
