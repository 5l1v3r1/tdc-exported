
# نگاه کردن زیاد کودکان به صفحه نمایشگر رشد مغزی آنان را کمتر می‌کند

Published at: **2019-11-05T22:25:43+00:00**

Author: **یورونیوز فارسی **

Original: [euronews](https://farsi.euronews.com/2019/11/05/new-study-shows-screen-time-linked-to-lower-brain-development-in-children)

نتایج یک تحقیق جدید بر روی مغز کودکان ۳ تا ۵ ساله نشان می‌دهد آن دسته از کودکانی که بیشتر از یک ساعت در روز به صفحه نمایش تلویزیون، کامپیوتر، تبلت یا موبایل نگاه کرده‌اند از رشد مغزی کمتری برخوردار بوده‌اند.
نتایج این تحقیق در نشریه JAMA Pediatrics به چاپ رسیده است که به صورت تخصصی بر سلامت و بیماری اطفال متمرکز است و توسط انجمن پزشکی آمریکا منتشر می‌شود.
پژوهشگران در این آزمایش با استفاده از نوعی ویژه از اسکن مغزی موسوم به ام آر آی پی برده‌اند ماده سفید مغز کودکانی که بیشتر به صفحات نمایش نگاه کرده‌اند، کمتر رشد کرده است. ماده سفید مغز ناحیه‌ای است که در رشد زبان، یادگیری و مهارت‌های رفتاری نقشی کلیدی دارد.
دکتر جان هوتون، پزشک اطفال و محقق کلینیک در بیمارستان کودکان ایالت کنتاکی آمریکا، می‌گوید: «این مهم است چرا که مغز بیش از همه در پنج سال اول زندگی رشد می‌کند. این زمانی است که مغز خیلی حالت نرم و قالب‌پذیر دارد و همه‌چیز را جذب می‌کند.»
تحقیقات پیش از این نشان داده بودند که استفاده بیش از حد از تلویزیون با ناتوانی کودکان در تمرکز و فکر کردن شفاف مرتبط است.
دکتر هوتون با ابراز نگرانی از اینکه امروز نمایشگر‌ها «همه‌جا حتی در رختخواب، به هنگام غذا خوردن، حضور در خودرو یا در زمین بازی نیز کودکان را تعقیب می‌کنند»، افزود: «حدود ۹۰ درصد از کودکان از سال اول زندگی به صفحه‌های نمایشگر چشم می‌دوزند.»
برای جلوگیری از آسیب‌های صفحات نمایشگر، پزشکان توصیه کرده‌اند نوزادان زیر ۱۸ ماه در معرض تصاویر نباشند. تحقیق نشان می‌دهد وجود تلویزیون در اتاق نوزاد تاثیری منفی در توانایی‌های او در بازی و تعامل دارد.
درباره کودکان ۲ ساله توصیه‌ها این است که کار با صفحات نمایشگر، برای اهدافی نظیر یادگیری کلمات، حتما توسط والدین و به صورت مشترک انجام شود.
برای کودکان سه تا پنج سال نیز پزشکان یک ساعت در روز و تحت نظارت والدین را توصیه می‌کنند.

        بیشتر بخوانید:
      
