
# Financial Times: Ποιες κεντρικές τράπεζες γεμίζουν χρυσό τα θησαυροφυλάκια

Published at: **2019-11-06T13:35:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595998/financial-times-poies-kentrikes-trapezes-gemizoun-xryso-ta-thisavrofylakia)

Ο όγκος χρυσού σε φυσική μορφή που διακρατούν διαπραγματεύσιμα αμοιβαία κεφάλαια (Exchange Traded Funds-ETFs) εκτινάχθηκε το τρίτο τρίμηνο, καθώς οι επενδυτές αναζητούσαν ασφαλείς τομείς για να «κρύψουν» μετρητό εν μέσω ανησυχιών για την επιβραδυνόμενη παγκόσμια ανάπτυξη και τη χαλάρωση της νομισματικής πολιτικής.
Η ζήτηση για το κίτρινο μέταλλο μεταξύ επενδυτών λιανικής αλλά και θεσμικών υπερδιπλασιάστηκε σε σύγκριση με το αντίστοιχο τρίμηνο του 2018, για να φτάσει τους 408,6 τόνους, εκ των οποίων τα 2/3 (258 τόνοι) αποδίδονται σε αγορές από ETFs, σύμφωνα με στοιχεία του Παγκόσμιου Συμβουλίου Χρυσού. Περίπου 150 τόνοι αγοράστηκαν από επενδυτές απευθείας σε μπάρες και νομίσματα.
Ο χρυσός είναι ένα από τα εμπορεύματα με την καλύτερη απόδοση το 2019 και με κέρδη σχεδόν 18% βρέθηκε σε υψηλό εξαετίας, πάνω από τα 1.500 δολάρια η ουγγιά.
Η άνοδος αυτής της χρονιάς έχει οδηγήσει κάποιους αναλυτές να προβλέπουν ότι ο χρυσός θα μπορούσε να φτάσει στο ρεκόρ των 2.000 δολαρίων η ουγγιά εντός της επόμενης διετίας, επανερχόμενος στα ονομαστικά υψηλά του 2011. Το ράλι ώθησε επίσης τις τιμές των μετοχών βασικών παραγωγών, περιλαμβανομένων της Barrick Gold και της Newmont Goldcorp.
Το πολύτιμο μέταλλο θεωρείται παραδοσιακά ως ένας παράδεισος για την αποθήκευση αξίας, καθώς και ότι είναι λιγότερο εκτεθειμένο σε πολιτικούς κινδύνους από πολλά άλλα εμπορεύματα. Η ελκυστικότητά του αυξήθηκε περαιτέρω φέτος εξαιτίας ενός τεράστιου αποθέματος ομολόγων που τελούν υπό διαπραγμάτευση με αρνητικά επιτόκια, κάτι που εξασφαλίζει στους αγοραστές απώλειες, αν τα διακρατήσουν έως τη λήξη τους.
«Οι επενδυτές έχουν αυξήσει την έκθεσή τους στον χρυσό ως αντίδραση στα χαμηλά επιτόκια, τα αρνητικά επιτόκια και τη γεωπολιτική και οικονομική αβεβαιότητα» δήλωσε ο Alistair Hewitt, διευθυντής στο Παγκόσμιο Συμβούλιο Χρυσού.
Προ ημερών η FED ανακοίνωσε την τρίτη μείωση επιτοκίου το 2019, την οποία δικαιολόγησε επικαλούμενη την αβεβαιότητα γύρω από το παγκόσμιο οικονομικό outlook. Η πιο επιφυλακτική στάση από την αρχή της χρονιάς αντικατοπτρίζεται, μεταξύ άλλων, στην Ευρωπαϊκή Κεντρική Τράπεζα και την Τράπεζα της Ιαπωνίας.
«Η μεγαλύτερη αλλαγή φέτος ήταν η επίδραση της FED. Πέρυσι όλοι περίμεναν ότι θα αυξήσει τα επιτόκια [φέτος]», είπε ο κος Hewitt. «Η αμερικανική [FED] είναι σημαντική αλλά ο χρυσός τελεί υπό διαπραγμάτευση παγκοσμίως και φέτος περισσότερες κεντρικές τράπεζες από κάθε άλλη χρονιά μετά το 2009 έκοψαν τα επιτόκια».
Ο χρυσός που κατέχουν ETFs ανέβηκε στο ρεκόρ των 2.855 τόνων αξίας 136 δισ. δολαρίων τον Σεπτέμβριο. Η ζήτηση από αυτά που είναι εισηγμένα στις ΗΠΑ ήταν ιδιαίτερα εύρωστη κατά το τρίτο τρίμηνο, σύμφωνα με το Παγκόσμιο Συμβούλιο Χρυσού.
Ο SPDR Gold Trust, το μεγαλύτερο ETF που στηρίζεται σε φυσική κατοχή χρυσού, είδε εισροές χρυσού 6,5 δισ. δολαρίων τους εννέα μήνες που προηγήθηκαν του Σεπτεμβρίου. Στο Blackrock’s iShares Gold Trust οι εισροές την ίδια περίοδο ήταν 2,9 δισ. δολάρια.
Ο χρυσός στηρίζεται και από τις αγορές κεντρικών τραπεζών, ειδικά της Τουρκίας, της Ρωσίας και της Κίνας. Αθροιστικά το «τρίο» προσέθεσε σχεδόν 120 τόνους χρυσού στα αποθέματά του σε ένα τρίμηνο, κάτι που θέτει τους υπό δημόσιο έλεγχο θεσμούς σε τροχιά για μια ακόμα χρονιά-ρεκόρ. Ως σύνολο, οι κεντρικές τράπεζες αγόρασαν σχεδόν 550 τόνους αυτή τη χρονιά έως τώρα.
Ωστόσο η καταναλωτική ζήτηση για χρυσά κοσμήματα δέχτηκε χτύπημα, με πτώση 16% στους 460 τόνους, πιεσμένη από την πτώση της εμπιστοσύνης σε Ινδία και Κίνα.
Πολλοί αναλυτές, όμως, βλέπουν ότι η συσσώρευση σύννεφων πάνω από την οικονομία βαραίνει υπέρ του χρυσού. Ο Joni Teves, στρατηγικός αναλυτής πολύτιμων μετάλλων στη UBS, δήλωσε σε σημείωμά του ότι «το υφιστάμενο περιβάλλον παραμένει υποστηρικτικό για τον χρυσό, συνεχίζουμε να βλέπουμε ψηλότερες τιμές στο μέλλον».
Πηγή: Financial Times άρθρο του Harry Dempsey (μτφ Εuro2day)
