
# Геращенка призначили відповідальним за контакти та безпеку журналістів

Published at: **2019-11-06T19:55:00+00:00**

Author: ****

Original: [ZIK.UA](https://zik.ua/news/2019/11/06/gerashchenka_pryznachyly_vidpovidalnym_za_kontakty_ta_bezpeku_zhurnalistiv_1685393)


        Заступника міністра внутрішніх справ Антона Геращенка призначено відповідальною особою за контакти з журналістським середовищем і за організацію його безпеки.
      
Про це заявив очільник МВС Арсен Аваков під час парламентських слухань "Безпека діяльності журналістів в Україні: стан, проблеми і шляхи їх вирішення", передає УНН.
Згідно з повідомленням, Геращенко розповів про деталі співпраці із представниками журналістської спільноти. 
"Справа про вбивство Вадима Комарова, побиття телеоператора Вадима Макарюка у Харкові, напад радикалів на агентство "Укрінформ", стрілянина по пресцентру агентства "Новий День"… цей перелік підготувала Національна спілка журналістів на зустріч з міністром внутрішніх справ Арсеном Аваковим. На цій зустрічі ми прийняли рішення, що МВС приділяє відповідальну особу за контакти з журналістським середовищем і відповідальну за організацію безпеки, з урахуванням всіх структур міністерства. Міністр доручив цю роботу мені, і я разом з вами буду робити все необхідне, щоб забезпечити вашу безпеку, а значить свободу демократії і свободи в нашій країні", - зазначив Геращенко. 
Слід зауважити, що Антона Геращенка пов'язують із сайтом "Миротворець", який нещодавно вимагали закрити в ООН через те, що там публікується інформація, яка наражає людей на небезпеку нападу. В якості прикладу представники організації наводили вбивство Романа Джумаєва 16 вересня в Маріуполі. 
Нагадаємо, президент України Володимир Зеленський сьогодні утворив Раду з питань свободи слова та захисту журналістів. 
