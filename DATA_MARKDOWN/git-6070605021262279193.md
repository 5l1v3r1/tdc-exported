
# FEMMéS, un cicle de música sense intermediaris

Published at: **2019-11-01T21:09:54+00:00**

Author: ****

Original: [Ara.cat](https://www.ara.cat/cultura/FEMmes-cicle-musica-intermediaris_0_2336766325.html)

Myriam Swanson obre avui el FEMMéS, un cicle de concerts sense intermediaris que se celebra els dissabtes de novembre al Teatre de Sarrià, a Barcelona, a les 21 h i amb l’entrada anticipada a 15 euros (18 a taquilla). Es tracta d’un projecte que neix inspirat per la Berliner Feminale, una iniciativa d’autoorganització concebuda per la cantant Stella Ahangi. Com en l’exemple berlinès, un dels propòsits és generar models d’autogestió al marge de les dinàmiques mercantilistes de les indústries culturals. I, tal com explica l’organització del cicle, també es pretén construir “una experiència de treball compartida entre artistes, dones, des de l’admiració i el suport mutu”: “Les artistes prenem la iniciativa, ens gestionem i ens organitzem creant equip amb personal tècnic i de comunicació, incidint d’aquesta manera en tots els aspectes relacionats amb la producció del FEMMéS”.
L’actuació de Myriam Swanson serà al capdavant de Magnolia, el quartet de jazz amb què ha enregistrat This joint’s too hip for me (Freshound, 2019). El segon concert, el 9 de novembre, el protagonitzarà la barcelonina Luciana Carlevaro, més coneguda com a Nubla, que organitzarà l’actuació al voltant de Multiplexpo (Hidden Track, 2018), el disc en què versiona cançons de Broadcast, The Notwist, Els Pets, George Harrison i Lhasa de Sela, entre d’altres.
El FEMMéS continuarà el 16 de novembre amb la cantaora Alba Guerrero, que a l’espectacle Lo nuevo remena cants flamencs tradicionals des d’una lectura conceptual. El cicle el tancarà el dia 23 Névoa, l’àlies artístic amb què Núria Piferrer s’endinsa en les interioritats del fado. Al Teatre de Sarrià, presentarà Consciència de classe amb el guitarrista Vicenç Solsona.
