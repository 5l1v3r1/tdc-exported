
# Allsangrock med et hjerte for dem som sliter

Published at: **2019-11-01T15:27:44+00:00**

Author: **Geir Flatøe**

Original: [Aftenbladet](https://www.aftenbladet.no/kultur/i/b56KAA/allsangrock-med-et-hjerte-for-dem-som-sliter)

Avantgardet: «Mellan miljonprogram och Thailand» (Avantgardet/Border)
Med fire album siden 2016 har duoen Avantgardet for alvor slått rot på den svenske indietoppen.
Da Rasmus Arvidsson vendte tilbake til Sverige etter fem år i Belfast og London, tok han kontakt med barndomsvennen Patrik Åberg. Resultatet ble en plate om rusmisbruk, overdose og psykiske problem.
Arvidsson brukte musikken som en vei ut av elendigheten, og resultatet ble like selvutleverende nakent som det var melodiøst flott. Han har fortsatt å skildre sitt eget liv, nærmest som hans landsmann Martin Kellerman i tegneserien om Rocky.
Kapittel fire er like sterkt de foregående, men med et blikk som nå retter seg mer utover. Arvidsson er hva Lundell, Hellström og Winnerbäck en gang var, bare balanserende på en enda skarpere egg.
Avantgardet kommer fra Nybro i Kalmar, og innspillingen er gjort i en låve på Öland. Dette er allsangrock med et hjerte for dem som sliter.
Beste spor: «Smutsen jag kommer från», «Roundabout i självtvivel», «Lock stock», «Nybro torg».
