
# Nær flau rekord

Published at: **2019-11-07T04:59:49+00:00**

Author: **TORE ULRIK BRATLAND**

Original: [Dagbladet.no](https://www.dagbladet.no/sport/naer-flau-rekord/71791532)

I kveld kommer Sporting Lisboa til Lerkendal. Trønderne fikk en god opplevelse mot portugiserne 24. oktober, da de «bare» tapte 1-0 borte i gruppe D.
Bildet er likevel ikke til å ta feil av: Styreleder Ivar Koteng og co. drømmer om Champions League. Men de fire siste åra har Rosenborg ennå ikke tatt nivået i Europa League.

        Deltakelser i fire gruppespill har gitt 1 seier, 5 uavgjort og 15 tap. Seieren kom mot Vardar fra Makedonia 28. september 2017.
      
I fjor endte kypriotiske Apollon Limassol med 15 kamper uten gruppespillseier i Europa League. Dette er bunnrekorden. Og nå er Rosenborg to kamper unna å tangere rekorden.
- En del var bra der nede, sier Vegar Eggen Hedenstad om det forrige møtet med Sporting.
- Vi manglet bare å sette ballen i mål. Det kan bli fint å få noen minusgrader torsdag og slå dem, sier backen til Rosenborgs nettside.
PSV Eindhoven har sju poeng etter tre kamper og leder gruppa. Deretter følger Sporting (seks poeng), LASK Linz (fire poeng) og Rosenborg (null poeng).

        De to beste lagene i de 12 gruppene går til utslagsrunden. Med seg får de åtte lag som havner på tredjeplass i sine respektive grupper i Champions League.
      
Rosenborg er på det nærmeste fortapt, men jakter en europeisk godfølelse.

        - Hva tilsier ett eller tre poeng?
      
- Summen av flere ting. Vi skal gå ut og virkelig kjøre på. De gangene vi klarer det over 90 minutter, så spiller vi bra, sier Hedenstad.
- Det gjelder å gjenskape det vi tidvis gjorde mot Molde (3-1). Der var det en del bra.
I Trondheim er det lunken interesse før kampen. Laget har rotet det til i alle turneringer og står i fare for ikke å kvalifisere seg til Europa-spill neste sesong. I Eliteserien er det fire poeng opp til den avgjørende tredjeplassen.

        Om den manglende interessen for Europa League sier trener Eirik Horneland:
      
- Jeg forstår at entusiasmen detter bort når vi roter det til i de to første kampene, og heller ikke klarer å få et resultat vi ønsker mot Sporting. Men vi ser en prestasjon (mot Sporting) som vi bygger videre på. Vi var et bra kollektiv i Lisboa, men røyk på en nøkkelsituasjon der de klarte å score.
