
# L'actriu Adèle Haenel acusa el director Christophe Ruggia d'assetjament sexual

Published at: **2019-11-04T12:42:15+00:00**

Author: ****

Original: [Ara.cat](https://www.ara.cat/cultura/Adele-Haenel-assetjament-sexual-Christophe-Ruggia_0_2337966273.html)

L'actriu francesa Adèle Haenel, que acaba d'estrenar Retrato de una mujer en llamas, ha acusat el director Christophe Ruggia d'assetjament sexual, segons ha declarat al portal digital Médiapart. Segons la intèrpret, de 30 anys, els fets van passar fa més de quinze anys, durant la producció d' Els dimonis ( Les diables), el debut cinematogràfic de Haenel, que dirigia Ruggia. L'actriu ha explicat que l'assetjament va començar el 2001 quan va ser escollida per al paper, amb 12 anys, i es va allargar fins al 2004, quan en tenia 15. És a dir, va començar quan el director tenia 36 anys i es va acabar quan en tenia 39.
En un extens reportatge d'investigació, l'actriu relata que va patir "tocaments als malucs" i "petons no desitjats al coll", un comportament que descriu com un "assetjament sexual permanent". Tot va tenir lloc, continua, al pis del director i durant els viatges en festivals de cinema.
Haenel explica a l'article que va decidir fer pública l'acusació després de veure el documental sobre Michael Jackson Leaving Neverland, per denunciar "un sistema de silenci i complicitat que ho fa possible". Amb tot, no emprendrà accions legals contra Ruggia perquè creu que la justícia ignora les víctimes en la seva situació.
Médiapart ha acompanyat les declaracions de l'actriu amb una investigació de set mesos amb testimonis d'una trentena de persones que en confirmen el relat. Una de les fonts del reportatge, una dona que va treballar a Els dimonis, afirma que les relacions entre el director i l'actriu, aleshores una adolescent, "no eren normals", i que a l'equip li semblava "que ella era la seva nòvia". Médiapart afirma que té documents que corroboren les acusacions de l'actriu, com cartes d'amor enviades per Ruggia a Haenel.
Ruggia ha negat les acusacions "categòricament" a través dels seus advocats. El comunicat del director afirma que ell i Haenel tenien una "relació professional i afectuosa", i qualifica el reportatge de difamatori. L'última pel·lícula estrenada per Ruggia va ser Dans la tourmente, del 2011; el productor del film, Bertrand Faivre, també apareix a l'article de Médiapart i declara que no tornarà a treballar amb ell.
