
# Венгер: Барселона загуби харизмата си

Published at: **2019-11-06T14:54:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/spain/venger-barselona-zagubi-harizmata-si-1403557.html)

Бившият мениджър на Арсенал Арсен Венгер заяви, че в момента Барселона хвърлят всичките си надежди върху доброто представяне на Лео Меси, а това губи от харизмата им, която ги направи толкова доминантни през последното десетилетие. Снощи „каталунците“ завършиха 0:0 у дома срещу Славия Прага, като загубиха две точки в борбата за първото място в групата. Тимът продължава да търси своята идентичност през този сезон, като може да се каже дори, че Барселона се намира в лека криза.
„Те са интересен случай. Историята показва, че са страхотен колектив, но Меси винаги е бил на върха и е правил разликата. Но днес като че ли те играеха, чакайки Меси да направи нещо. Те са страхотен отбор, но загубиха своята харизма и трябва да се запитат дали не са афектирани от провалите си през последните две години срещу Рома и Ливърпул“ каза Венгер пред beIN Sports.
Въпреки вчерашното равенство, отборът на Барселона продължава да води в група F в Шампионската лига с 8 точки, следван от Борусия Дортмунд със 7. „Каталунците“ са лидери и в Ла Лига, но въпреки това треньорското място на Ернесто Валверде изглежда все по-несигурно. Липсата на доверие към наставника бе показано и от феновете във вчерашната вечер.
