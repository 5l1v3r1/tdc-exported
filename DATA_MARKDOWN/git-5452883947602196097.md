
# Per futili motivi aggrediscono un compaesano, tre denunce

Published at: **2019-11-06T12:47:00+00:00**

Author: **Redazione**

Original: [AvellinoToday](http://www.avellinotoday.it/cronaca/aggressione-denunce-6-novembre-2019.html)

I Carabinieri della Stazione di Quindici, a seguito del sollecito intervento eseguito nel pomeriggio ieri nei pressi del Palazzo Comunale di Quindici dove segnalavano una violenta zuffa, hanno denunciato tre persone (di età compresa tra i 30 ed i 65 anni), ritenute responsabili di lesioni personali nonché porto di armi od oggetti atti ad offendere.
Grazie alla tempestiva attività sviluppata dai Carabinieri, estrinsecatasi attraverso l’acquisizione di utili informazioni, si addiveniva all’identificazione dei presunti responsabili.
L’aggressione sarebbe scaturita per futili motivi, riconducibili ad una diatriba generata lo scorso mese di settembre per questioni di viabilità, tra la vittima ed uno dei tre denunciati.
Il malcapitato veniva colpito con pugni ed alcuni colpi di bastone: soccorso e trasportato dal 118 all’ospedale di Nola è stato giudicato con una ventina di giorni di prognosi.
Per i tre soggetti, già noti agli operanti, è dunque scattato il deferimento in stato di libertà alla Procura della Repubblica di Avellino.
