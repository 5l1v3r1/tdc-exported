
# Απολογείται σήμερα ο άστεγος ληστής των σούπερ μάρκετ - Θα βρεθεί ενώπιον του ανακριτή

Published at: **2019-11-06T08:26:00+00:00**

Author: ****

Original: [enikos.gr](http://www.enikos.gr/society/682566/apologeitai-simera-o-astegos-listis-ton-souper-market-tha-vrethei)

Το κατώφλι του ανακριτή αναμένεται να περάσει σήμερα ο 54χρονος άστεγος ληστής των σούπερ μάρκετ στο Ηράκλειο.
Ο 54χρονος προχθές οδηγήθηκε στον εισαγγελέα ο οποίος του άσκησε ποινικές διώξεις για ληστεία κατά συρροήν και παράνομη οπλοφορία κατ’ εξακολούθηση ενώ στη συνέχεια ζήτησε κι έλαβε προθεσμία από τον ανακριτή με αποτέλεσμα σήμερα να απολογείται.

        Με… ψεύτικο όπλο οι ληστείες
      
Με… ψεύτικο όπλο φαίνεται πως έκανε τις ληστείες στα δύο σούπερ μάρκετ ο 54χρονος άνδρας.
Την πρώτη φορά ο συλληφθείς «χτύπησε» το σούπερ μάρκετ στην λεωφόρο 62 Μαρτύρων στις 23 Οκτωβρίου ο οποίος με την απειλή του ψεύτικου, όπως αποδείχθηκε, όπλο απέσπασε 800 ευρώ από τον ταμία.
Λίγες μέρες αργότερα και συγκεκριμένα την 1η Νοεμβρίου ο 54χρονος με τον ίδιον ακριβώς τρόπο λήστεψε σούπερ μάρκετ που βρίσκεται στην Μάχης Κρήτης και πήρε το ποσό των 600 ευρώ.

        Άστεγος ο δράστης
      
Μετά από εμπεριστατωμένη έρευνα οι αρχές κατάφεραν κι εντόπισαν τον 54χρονο ο οποίος και τελικά συνελήφθη στην οδό Μάχης Κρήτης, εκεί δηλαδή που είχε καταγραφεί η τελευταία ληστεία σε σούπερ μάρκετ.
Οι αρχές διαπίστωσαν πως ο 54χρονος ήταν άστεγος κι έμενε σε ένα παράπηγμα ενώ όπως αναφέρουν οι πληροφορίες στη θέα των αστυνομικών δεν προέβαλε καμία αντίσταση. Αντίθετα, τους ακολούθησε και ομολόγησε τις πράξεις του.
Πηγή πληροφοριών: cretapost.gr
