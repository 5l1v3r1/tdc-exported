
# Ahmet Davutoğlu'ndan 'bedelsiz arazi kıyağı' iddialarına cevap

Published at: **2019-11-04T19:00:00+00:00**

Author: **Menekse Tokyay**

Original: [euronews](https://tr.euronews.com/2019/11/04/ahmet-davutoglu-ndan-bedelsiz-arazi-kiyagi-iddialari-na-cevap)

Eski Başbakan Ahmet Davutoğlu'ndan İstanbul Şehir Üniversitesi’ne bedelsiz arazi kıyağı hakkındaki habere yalanlama geldi.
Davutoğlu, yayımladığı basın bildirisinde, İstanbul Şehir Üniversitesi için yapılan tahsis ve devir süreçlerinde hiçbir usulsüzlük olmadığını belirterek "üniversiteye yapılan arazi devri kanunlara ve usullere tamamen uygundur." dedi.
Davutoğlu açıklamasında "Siyasi mücadele verilecekse bunun adresi de bellidir, kişiler de bellidir, yeri de bellidir. İktidar kibri ile binlerce öğrencinin umudu ile oynanmasını, yüzlerce öğretim üyesinin maaşlarına el konulmasını, ülkemizin en mümtaz eğitim kurumlarından birinin tartışma konusu yapılmasını kabul etmek ise mümkün değildir" ifadelerini kullandı.
Davutoğlu'nun bu ay sonunda yeni partisinin kuruluş dilekçesini İçişleri Bakanlığına vermesi beklenirken, onun da kurucusu olduğu İstanbul Şehir Üniversitesi'ne usulsüz şekilde bedelsiz arazi tahsis ettiği iddia edildi.
Son dönemde Şehir Üniversitesi'nin ismi, Davutoğlu'na yönelik olarak hükümete yakın kesimlerin eleştirilerinin odak noktası olarak geçiyordu. Son olarak da A Haber, "Danıştay 13. Dairesi'nin; 21 Aralık 2018 tarihinde aldığı kararla söz konusu tahsisi iptal ettiği, Halkbank'ın da verdiği krediye teminat gösterilen arazinin artık İstanbul Şehir Üniversitesi'nin elinden çıktığı gerekçesiyle taraflar arası sözleşmeye uygun olarak işlem başlattığı öğrenildi," iddiasında bulundu ve bunu "bedelsiz arazi kıyağı" şeklinde değerlendirdi.
