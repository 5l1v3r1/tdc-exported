
# Uro i Chile gjør at Copa Libertadores-finalen flyttes ut av landet

Published at: **2019-11-06T07:44:30+00:00**

Author: **NTB-Ritzau-AFP**

Original: [Aftenbladet](https://www.aftenbladet.no/sport/i/K3Xq14/uro-i-chile-gjoer-at-copa-libertadores-finalen-flyttes-ut-av-landet)

Det har vært voldelige protester og politisk uro i Chile og Santiago den siste måneden. Derfor har Det søramerikanske fotballforbundet, Conmebol, valgt å flytte finalen i Copa Libertadores til Lima.
Conmebol kom i et møte i Paraguay tirsdag frem til at dagens situasjonen i Chile vil sette spillere og tilskuere i fare. Finalen mellom argentinske River Plate og brasilianske Flamengo går av stabelen lørdag 23. november som oppsatt.
– Avgjørelsen er basert på tilbudet regjeringen i Peru har kommet med, og at de har garantert for sikkerheten, heter det i en pressemelding fra forbundet.
Landskampen mellom Chile og Bolivia som skulle gått 15. november i Santiago, er blitt avlyst på grunn av urolighetene.
Det var i utgangspunkt en varslet prisøkning på offentlig transport i Chile som satte i gang de omfattende demonstrasjonene. De startet 20. oktober og har utviklet seg til å handle om ulikhetene i resten av landet.
Foreløpig har minst 20 mennesker mistet livet i urolighetene og over 7000 er innbrakt av politiet. Urolighetene har også ført til at Chile blant annet har måtte avlyse et internasjonalt klimatoppmøte i Santiago.
I fjor måtte finalen i Copa Libertadores også flyttes etter et angrep på en spillerbuss i Buenos Aires da River Plate og Boca Juniors skulle møtes.
Den finalen måtte spilles i Madrid et par uker forsinket. River Plate er tittelforsvarer.
