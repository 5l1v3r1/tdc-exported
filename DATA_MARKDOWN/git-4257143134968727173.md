
# Nem maradtak következmények nélkül az amerikai gazdasági károk

Published at: **2019-11-07T12:28:00+00:00**

Author: **Infostart / InfoRádió - Szvetnik Endre (London)**

Original: [infostart](https://infostart.hu/tudositoink/2019/11/07/az-usa-uj-pozicio-fele-mozdulhat-el-a-kereskedelmi-haboruban)

A befektetők árgus szemekkel figyelik az amerikai-kínai kereskedelmi vita alakulását. Úgy tűnik a Trump-kormányzat felismerte: a Peking elleni offenzíva ugyan kárt okozott a kínai gazdaságnak, de az amerikai sem úszta meg sebek nélkül.
Kommentátorok szerint ezért kerülhetett sor a fordulatra.
Az amerikaiak felismerték, hogy szeptemberi szankcióik közvetlenül érintették a fogyasztói cikkek árát, a decemberre tervezett intézkedések pedig még nagyobb csapást jelentettek volna az amerikai családoknak.
Megjelentek az arra utaló jelek, hogy a büntetővámok kezdik aláásni a fogyasztói bizalmat és vásárlói kedvet.
Kínát még nagyobb sokk érte: GDP-növekedési üteme 30 éve nem látott szintre esett vissza. Az ENSZ első félévre vonatkozó friss elemzése a vámok nagy részét valójában az amerikai fogyasztókra és cégekre hárították. A Pekingre mért csapás nem jelentette azt, hogy Trump elérte, hogy „hazament” a büntetett gazdasági tevékenység.
Az ENSZ-jelentés szerint nem jött be Trump elképzelése – a Fehér Ház ura úgy gondolta: ha ő nyer, Kína vesztít. Valójában mindkét fél veszített – jegyzi meg a tanulmány. Az elnök számára az első számú ellenség a kereskedelmi deficit – ez azonban az első kilenc hónapban éppenséggel nőtt – közel 5 és fél százalékkal. A kínai export ugyan visszaesett 13 és fél százalékkal, de a Kínába irányuló amerikai export méginkább csökkent: 14,6 százalékkal.

        Nyitókép: Pixabay
      
