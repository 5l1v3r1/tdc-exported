
# Protestniki prižgali kres in zažigali kraljeve slike

Published at: **2019-11-06T12:32:00+00:00**

Author: **B. K. P.**

Original: [Slovenske novice](https://www.slovenskenovice.si/novice/svet/clanek/protestniki-prizgali-kres-in-zazigali-kraljeve-slike-246000)

Medtem ko v Kataloniji znova divjajo protesti, s katerimi prebivalci zahtevajo neodvisnost, se je španski kralj Felipe VI. odločil, da obišče to nemirno pokrajino.
A ljudje ga niso bili prav veseli, pričakali so ga nasprotniki in ob njegovem prihodu so znova izbruhnili protesti. Nasprotniki španskega kralja so na enem od mestnih trgov zakurili kres in zažigali Felipejeve fotografije. Mnogi so tolkli po loncih in posodah ter vzklikali Katalonija nima kralja! Kralj Felipe VI. je Katalonijo v ponedeljek obiskal prvič, odkar je policija pred dvema letoma nasilno ustavila tiste, ki so želeli oddati glasove na prepovedanem referendumu o odcepitvi Katalonije od preostanka Španije. Takrat se je devet politikov in aktivistov, ki so se zavzemali za katalonsko samostojnost, znašlo za rešetkami, kar je sprožilo še bolj nasilne proteste. Več kot 500 ljudi je bilo takrat ranjenih, polovica od njih je bila policistov. In ni videti, da bi se razmere kmalu umirile, saj so pred nekaj tedni izbruhnili novi protesti, ki jih je kraljev prihod le še dodatno razvnel.
Tudi tokrat so ljudi razburile državnozborske volitve, ki so potekale v nedeljo, na enem od soočenj pa je aktualni premier Pedro Sanchez izjavil, da bo, če bo znova zmagala socialistična stranka, spremenil zakon, po katerem bo organizacija neprijavljenih referendumov postala kaznivo dejanje. Še dodatnega olja na ogenj je prilil vodja skrajno desničarske stranke Vox Santiago Abascal, ki je na enem od soočenj pristojne pozval, naj aretirajo katalonskega predsednika Quima Torra ter ga zaradi njegovih dejanj pripeljejo pred sodišče.Obisk kralja Felipeja, ki so se mu pridružile tudi žena in hčerki, ni imel nobene povezave s protesti, volitvami ali neodvisnostjo. V Katalonijo Felipe ni prišel mirit strasti, temveč se je družina udeležila podelitve nagrad mladim podjetnikom, znanstvenikom in umetnikom. Na podelitvi je spregovorila tudi njegova starejša hči, 14-letna princesa Leonor, ki bo na prestolu nekoč nasledila očeta.
V govoru, ki ga je podala tako v španščini kot katalonščini, se je najstnica dotaknila svoje ljubezni do tega dela domovine ter dejala, da ima Katalonija v njenem srcu od nekdaj posebno mesto. Zahteven podvig je bila medtem varnost kraljevih. Policisti, ki jih je okrog dvorane v Barceloni kar mrgolelo, so denimo z barikadami onemogočili, da bi se kdo približal stavbi, kjer je potekala prireditev, za ves promet pa so zaprli vse glavne mestne vpadnice. 
