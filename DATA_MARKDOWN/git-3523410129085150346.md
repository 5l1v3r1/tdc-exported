
# 
        رئیس جمهور ۱۹ آبان ماه به یزد سفر می‌کند
      

Published at: **2019-11-05T19:22:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638392/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%DB%B1%DB%B9-%D8%A2%D8%A8%D8%A7%D9%86-%D9%85%D8%A7%D9%87-%D8%A8%D9%87-%DB%8C%D8%B2%D8%AF-%D8%B3%D9%81%D8%B1-%D9%85%DB%8C%E2%80%8C%DA%A9%D9%86%D8%AF)

به گزارش بولتن نیوز، محمدعلی طالبی دقایقی قبل در نشست خبری با اصحاب رسانه استان یزد اظهار داشت: رئیس جمهور صبح روز یکشنبه وارد استان یزد می‌شوند و سخنرانی در جمع مردم یزد با حضور وی در میدان امیرچقماق یزد برگزار می‌شود.
وی با بیان اینکه رئیس جمهور در این سفر چند پروژه را بهره‌برداری می‌کند عنوان کرد: برنامه سفرهای شهرستانی رئیس جمهور منوط به تایید دفتر وی است و تا یکی دو روز آینده این موضوع مشخص می‌شود.
وی تصریح کرد: جلسه‌ای تحت عنوان نشست توسعه استان یزد با حضور رئیس جمهور یکشنبه شب برگزار و در این جلسه مدیران و منتخبین استان با رئیس جمهور دیدار می‌کنند و علاوه بر آن، سایر پروژه‌هایی که رئیس جمهور حضورا فرصت افتتاح نداشتند، به صورت ویدئو کنفرانسی و با حضور وزرا افتتاح می‌شوند.
استاندار یزد خاطرنشان کرد: پس از این نشست، نشست خبری رئیس جمهور برگزار می‌شود و آقای روحانی با اصحاب رسانه استان یزد دیدار می‌کنند.
طالبی ادامه داد: برای این سفر تمهیدات متعددی در استان داشتیم و هماهنگی‌هایی با ادارات و نهادهای مختلف استان و وزارتخانه‌های مختلف انجام دادیم.
وی در ارتباط با شاخص‌های مورد توجه در پروژه‌های قابل افتتاح در استان یزد گفت: زیرساخت‌های سرمایه‌گذاری در اولویت استان از جمله پروژه‌های آبی و ایجاد اشتغال در استان، و گردشگری از جمله مهمترین مواردی است که در این پروژه‌ها مد نظر قرار گرفته است.
استاندار یزد با بیان اینکه حدود 500 پروژه با اعتباری معادل 25 هزار میلیارد ریال در این سفر بهره برداری می‌شوند افزود: عمده پروژه‌هایی که شروع آن برای این سفر در نظر گرفته شده به گونه‌ای است که تا پایان عمر این دولت به بهره‌برداری می‌رسند و افتتاح می‌شوند.
وی خاطرنشان کرد: سعی شده تا جایی که امکان‌پذیر است، بر مبنای راهبردهای توسعه متوازن، در تصویب پروژه‌های عمرانی استان، مناطق کم‌تر برخوردار مورد توجه باشند.
طالبی ادامه داد: کار ویژه‌ای که در این سفر انجام گرفته و می‌توان گفت که در کشور کم سابقه است، انعقاد 15 تفاهم نامه با وزارتخانه‌ها و سازمان‌های ملی و نهادهای عمومی است که در این سفر به امضا می‌رسند.
استاندار یزد افزود: این تفاهم‌نامه‌ها به غیر از پروژ‌ه‌های مختلفی است که برای افتتاح در این سفر در نظر گرفته‌ شده‌اند و به عنوان جمع بندی سفر به امضا می‌رسند.
وی از سفر معاونان رئیس جمهور و وزرا به تمام شهرستانهای یزد خبر داد و افزود: امیدواریم که با حضور رئیس جمهور و وزرا و معاونین بتوانیم موضوعات اساسی و اصلی استان را مورد توجه قرار دهیم و از این فرصت برای یک جهش بسیار خوب در فرآیند توسعه استان استفاده کنیم.
