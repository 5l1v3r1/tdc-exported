
# Вежди Рашидов с гневен коментар пред БЛИЦ заради пожизнените държавни пари за Лили Иванова и други творци

Published at: **2019-11-01T17:05:00+00:00**

Author: ****

Original: [Blitz.bg](https://blitz.bg/obshtestvo/intervyu/vezhdi-rashidov-s-gneven-komentar-pred-blits-zaradi-pozhiznenite-drzhavni-pari-za-lili-ivanova-i-drugi-tvortsi_news706732.html)

https://blitz.bg/obshtestvo/intervyu/vezhdi-rashidov-s-gneven-komentar-pred-blits-zaradi-pozhiznenite-drzhavni-pari-za-lili-ivanova-i-drugi-tvortsi_news706732.html Blitz.bg
Осем творци ще получат специални държавни награди за заслуги към нацията, стана ясно вчера след заседание на Министерския съвет. Това са певицата Лили Иванова, писателят Анжел Вагенщайн, режисьорът Георги Дюлгеров, виолончелистът проф. Анатоли Кръстев, поетът Иван Цанев, режисьорът Христо Ганев и композиторът, аранжор, поет и пианист Иван Стайков. Решението на Кабинета ще бъде гласувано в Народното събрание. По този повод се появиха критики и дори в Деня на народните Будители се намериха хора, които да подлагат на съмнение дали творците заслужават подобна награда.БЛИЦ потърси за коментар шефа на комисията по култура в Народното събрание и бивш министър на културата Вежди Рашидов.- Смятате ли, че е редно да се критикуват такива творци за това, че ще получават тези пожизнени награди?- Отново някой погрешно дава информация. Някой не го е обяснил като хората. Аз бях човекът, който вкара тази идея за допълнителни пари за тези хора. Защото преди това творците нищо не взимаха и умираха в мизерия. Давам ви пример като Йорданка Кузманова, една невероятна актриса, като Иван Иванов, като Джоко Росич... Та те взимаха по 180 лева и беше обидно да гледаш как живеят така.- Какво направихте тогава?- Тъй като трябваше да се намери законова форма за такова финансиране, аз бях инициаторът да измислим не пенсия, защото всички имат пенсии и право на тях, а нещо съвсем друго. Тук ставаше въпрос за награда, която да се изплаща към пенсиите. Награда за изключителни заслуги към духовността.Награда за хора, които са били кумири на поколения българи, които са били единица мярка за талант и с голямо значение за културата. Те имат право на такава награда, те са по-различните, по-талантливите и са дали достатъчно много през живота си на българската държава. И като самочувствие, и като талант, и като принадлежност и като идентичност. Така че тогава учредихме така нар. награди. - Как ставаше определянето на това кой да получи тези награди?- Няма друг демократичен път, освен със специална комисия, която се назначава от Министерство на културата и тя определя. Така тогава беше решено да се наградят Джоко Росич, Валя Балканска, Велко Кънев, Николай Николаев и много други. Затова и това не са пенсии, а награди. - Защо тогава критикуват това добро дело?- Разбира се, винаги ще има недоволни - и тези, които ще бъдат ощетени от комисията, и други, които няма да са съгласни с решението й, но средствата са малко и не стигат за всичко. Защо да критикуват, защо да не може една Лили Иванова, например, да получи награда?! Всички тези хора заслужават. - Водим този разговор в Деня на Будителите, кои са те според вас?- Объркахме ценостната система на обществото, когато превърнахме чалгата в елитна култура. Започнахме да злоупотребяваме с това кои са будители и кои не.  Будителят е особен вид "птица". Като Езоп - мъдрецът в обществото, който носи посланията във времето, който формира мисленето. Будителят е особен вид човек. Колективните будители малко ме съмняват. Трябва по-скоро да селектираме будителя и той да е дълго във времето, а не само в деня на празника. Мира НАЙДЕНОВА, БЛИЦ 
