
# Страстта на милиардерите - залозите на конните надбягвания

Published at: **2019-11-06T21:33:00+00:00**

Author: **Камелия Цветанова**

Original: [Dnes.bg](https://www.dnes.bg/world/2019/11/06/strastta-na-miliarderite-zalozite-na-konnite-nadbiagvaniia.428745)

Най-популярното конно състезание в Австралия Melbourne Cup остава основна примамка за милиардерите, които обичат този тип спорт, съобщава Bloomberg TV Bulgaria.
Заможните собственици на коне от цял свят изпращат своите чистокръвни животни във втория по големина град в Австралия, надявайки се да спечелят 4,4 млн. австралийски долара (3 млн. долара) за първото място и 18-каратова златна купа на стойност 200 хил. австралийски долара.
Melbourne Cup се провежда в първия вторник на ноември всяка година и е по-известно като "Състезанието, което спира нацията". То обаче все по-трудно успява да задържи лидерския си статут. Подобно събитие в Сидни увеличи наградния си фонд до 14 млн. долара спрямо доста по-скромните 8 млн. долара за Melbourne Cup.
През следващата година пък друго подобно състезание Saudi Cup се очертава да бъде най-богатото конно състезание на всички времена с първа награда от 10 млн. долара и общ награден фонд от 20 млн. долара.
Victoria Racing Club, която е домакин на Melbourne Cup от 1864 г., трябваше да се изправи срещу нарастващото внимание към жестокостта към животните след поредица от новини за малтретиране на коне, които вече не се състезават. Поп звездата Тейлър Суифт дори отмени участието си в събитието на фона на критики от страна на фенове.
Група протестиращи в Мелбърн в понеделник пък носеха плакати с изображения на евтаназирани коне с лозунги "Конните състезания убиват".
