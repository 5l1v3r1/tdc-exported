
# Her endte biljakten: – Han kom ryggende mot oss

Published at: **2019-11-02T12:32:57+00:00**

Author: **Karoline Risnes**

Original: [Bergens Tidende](https://www.bt.no/nyheter/lokalt/i/mRx3Eq/her-endte-biljakten-han-kom-ryggende-mot-oss)

En 25 år gammel bilfører ble natt til lørdag stoppet etter en biljakt i Åsane.
Mannen skal ha nektet å stoppe for en promillekontroll ved Nordhordlandsbrua ved 01-tiden. Dette ble starten på en forfølgelse fra Nordhordlandsbrua til Ervik i Åsane.
Ifølge politiet stakk bilføreren fra Nordhordlandsbrua mot Frekhaug, men ble oppdaget igjen på vei mot Salhus.
Et vitne BT har snakket med observerte bilen på vei mot Salhus kai.
– Jeg så bilen kjøre nedover med politiet etter seg. Jeg tenkte at dette så rart ut, så jeg snudde bilen og fulgte etter. Det er jo smal vei i Salhus, så han kjørte ikke så veldig fort. Men politiet kom seg jo ikke forbi for å kunne stoppe bilen, sier mannen.
Han fulgte bilen og politiet mot Ervik og fikk med seg arrestasjonen ved Glaskartunnelen.
– Jeg stoppet oppe på gamleveien og så at politibilene hadde klart å stoppe han på motorveien. Det så jo dramatisk ut, og dette er ikke noe som skjer ofte her, forteller vitnet.
Aleksander Taule var på kjøretur med noen kamerater natt til lørdag. De møtte på sjåføren med politiet i hælene inne i Glaskartunnelen. Taule snakket først med BA.
– Vi kom inn i tunnelen og så plutselig at bilen kom ryggende mot oss. Han prøvde å rygge vekk fra politiet. Det så ganske dramatisk ut, men han hadde heldigvis ikke så stor fart. Jeg var mest redd for bilen vår, forteller Taule.
Etter forsøket på å rygge unna, og et sammenstøt med en av politibilene, klarte politiet altså å stoppe 25-åringen utenfor tunnelen.
– Utenfor tunnelen hadde politiet klart å sperre veien med bilene, og fikk tak i mannen. Vi ble stående, fordi politibilene sperret veien, og så at de dro mannen ut av bilen, forteller Taule.
Ingen personer skal ha blitt skadet i forbindelse med biljakten, men både bilen til 25-åringen og en politibil skal ha fått materielle skader.
25-åringen ble tatt med til blodprøvetaking, etter mistanke om ruspåvirket kjøring.
