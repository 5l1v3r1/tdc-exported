
# Αρχίζει στο Τριμελές Εφετείο Κακουργημάτων της Αθήνας η δίκη του Αρτέμη Σώρρα

Published at: **2019-11-06T11:17:00+00:00**

Author: ****

Original: [enikos.gr](http://www.enikos.gr/society/682601/archizei-sto-trimeles-efeteio-kakourgimaton-tis-athinas-i-diki-to)

Στο εδώλιο του Τριμελούς Εφετείου Κακουργημάτων της Αθήνας κάθεται σήμερα ο Αρτέμης Σώρρας, όπου αναμένεται η έναρξη της δίκης του για απάτες που φέρεται να έχει διαπράξει σε βάρος του δημοσίου και των τραπεζών.
Ο επικεφαλής των «Ελλήνων Συνέλευσις» δικάζεται μαζί με ακόμα επτά συνεργάτες του για το σύνολο σχεδόν της δράσης και των ενεργειών της εν λόγω ΜΚΟ που προέτρεψε τους πολίτες να μην πληρώνουν τα χρέη τους σε Εφορία και ασφαλιστικά ταμεία, επικαλούμενοι με εξώδικα συμψηφισμό των χρεών τους με τα 600 δισ. ευρώ που διαθέτει η «Ελλήνων Συνέλευσις».
Στο εισαγγελικό πόρισμα βάσει του οποίου στηρίχθηκε το κατηγορητήριο καταγράφεται η περίπτωση ασφαλιστικού φορέα, η ζημιά του οποίου φτάνει σχεδόν τα 5 εκατομμύρια ευρώ από ανείσπρακτες οφειλές για τις οποίες εστάλησαν περίπου 120 «εξώδικα Σώρρα».
Σύμφωνα με δημοσίευμα της «εφημερίδας των Συντακτών», ο Αρτέμης Σώρρας καλείται να λογοδοτήσει για συγκεκριμένες πράξεις που του αποδίδονται σε συνδυασμό με τις επιβαρυντικές περιστάσεις του νόμου περί καταχραστών του δημοσίου, αλλά με το νέο Ποινικό Κώδικα είναι εντελώς διαφορετικό το νομικό πλαίσιο με το οποίο θα δικαστεί.
Το κατηγορητήριο σε βάρος του περιλαμβάνει βαριά κακουργήματα όπως της συγκρότησης, ένταξης και διεύθυνσης εγκληματικής οργάνωσης, της απάτης και της απόπειρας απάτης κατά συναυτουργία και κατ' εξακολούθηση σε βάρος του Δημοσίου καθώς και της νομιμοποίησης εσόδων από παράνομη δραστηριότητα. Ενώ αντιμετωπίζει και σειρά πλημμελημάτων, όπως αυτά της διασποράς ψευδών ειδήσεων, της πρόκλησης ή διέγερσης σε διάπραξη κακουργημάτων ή πλημμελημάτων κατά συναυτουργία και κατ' εξακολούθηση.
Σύμφωνα με πληροφορίες του enikos. gr, μέχρι αυτή τη στιγμή ο Αρτέμης Σώρρας δεν έχει εμφανιστεί στο δικαστήριο.
