
# Metropolitan Residence, companie controlată de Dan Drăgulin, vrea să facă un complex cu 230 de apartamente în nordul Capitalei, proiect de 100 mil.euro

Published at: **2019-11-06T00:00:00+00:00**

Author: **Roxana Rosu**

Original: [BusinessMagazin](https://www.businessmagazin.ro/actualitate/metropolitan-residence-companie-controlata-de-dan-dragulin-vrea-sa-faca-un-complex-cu-230-de-apartamente-in-nordul-capitalei-proiect-de-100-mil-euro-18546834)

Metropolitan Residence, companie controlată de Dan Drăgulin, vrea să investească 100 milioane euro pentru dezvoltarea unui complex rezidenţial cu 230 de apartamente în zona de nord a Bucureştiului.
Metropolitan Residence, companie controlată de Dan Drăgulin, vrea să investească 100 milioane euro pentru dezvoltarea unui complex rezidenţial cu 230 de apartamente în zona de nord a Bucureştiului, 
Proiectul Crown Towers va fi ridicat pe un teren situat în imediata apropiere a Cartierului Francez, în zona Şoseaua Nordului – Herăstrău. Complexul va include, pe lângă locuinţe, şi spaţii de birouri, retail şi un centru de agrement, urmând să fie realizat în două etape.
„Crown Towers va fi un produs nou, care le va oferi stilul de viaţă cosmopolit pe care şi-l doresc, atât prin locaţie, cât şi prin design şi prin servicii, oferindu-le posibilitatea de a-şi personaliza la maximum apartamentele şi punându-le la dispoziţie un sistem smart home care va schimba complet modul de interacţiune cu spaţiul de locuit”, afirmă Silviu Grigorescu, General Manager, Metropolitan Residence.
În prima fază a proeictului vor fi construite 156 de apartamente, cu suprafeţe cuprinse între 90 şi 650 mp şi un corp de clădire cu spaţii de birouri, care vor avea în total o suprafaţă de 4.530 mp. Prima fază se estimează că va fi finalizată până la sfârşitul anului 2021.
În cea de-a doua etapă a proiectului, se vor construi apartamente şi birouri, dar şi un centru de agrement.
Metropolitan l-a cooptat recent pe Silviu Grigorescu în funcţia de General Manager. Acesta are o experienţă de peste 12 ani în real estate şi de-a lungul timpului, a condus operaţiunile locale ale Hanner România şi s-a ocupat personal de proiecte precum Carol Park Residence, The Park şi Fabrica de Bere.
Metropolitan Residence este unul dintre cei mai mari dezvoltatori imobiliari cu capital 100% românesc. Compania a fost lansată în 2010 şi a dezvoltat  17 ansambluri rezidenţiale cu peste 3.000 apartamente. Valoarea investiţiilor depăşeşte 200 de milioane de euro.
 
