
# Letos vládnu já. Strýcová zakončí rok jako světová jednička

Published at: **2019-11-02T00:00:00+00:00**

Author: ****

Original: [Tenisový svět](https://www.tenisovysvet.cz/article/detail/10613--letos-vladnu-ja-strycova-zakonci-rok-jako-svetova-jednicka)


        Co se loni povedlo Barboře Krejčíkové a Kateřině Siniakové, toho letos dosáhla Barbora Strýcová. Wimbledonská hrdinka díky postupu do finále Turnaje mistryň stráví zimu na vrcholu žebříčku čtyřhry. Nedělní boj o titul v Šen-čenu už jen upřesní, jak velký náskok na své soupeřky bude mít.
      
Vydařená sezóna Barbory Strýcové dostane zlatou tečku. Třiatřicetiletá česká tenistka totiž zakončí rok 2019 jako světová jednička ve čtyřhře. Jistotu získala po semifinálové výhře na Turnaji mistryň, kde společně se Su-wej Sie deklasovaly pár Grönefeldová, Schuursová 6:1 a 6:2.
Strýcová má nyní v žebříčku 7110 bodů a pokud uspěje ve finále, posune se na metu 7530. Druhá je nyní její parťačka Sie se 6705 body. Kdyby česko-tchajwanská dvojice ve finále v Šen-čenu proti Tímee Babosové a Kristině Mladenovicové neuspěla, stále by měla Strýcová na čele žebříčku náskok 120 bodů na Mladenovicovou a 145 bodů na Babosovou.
Tenistka z Plzně letos zažila ve čtyřhře skvělý rok, když společně se Sie ovládly čtyři turnaje (Dubaj, Madrid, Birmingham a Wimbledon). Právě po londýnském grandslamu se česká tenistka poprvé dostala na vrchol žebříčku čtyřhry. Udržela se na něm dvanáct týdnů, než ji 7. října vystřídala Mladenovicová. Minulý týden se Strýcová na trůn vrátila.
Rok 2019 zakončí v elitní desítce žebříčku čtyřhry z Češek ještě sedmá Kateřina Siniaková. Její parťačka Barbora Krejčíková je třináctá. Právě Siniaková s Krejčíkovou dosáhly stejného úspěchu jako Strýcová v loňské sezóně především díky grandslamovým trofejím z Paříže a Londýna.
Aktuální žebříček čtyřhry (v závorce počet bodů v případě titulu z TM):1. Barbora Strýcová 7110 (7530)2. Su-wej Sie 6705 (7125)3. Aryna Sabalenková 66554. Elise Mertensová 66155. Kristina Mladenovicová 6570 (6990)6. Tímea Babosová 6545 (6965)7. Kateřina Siniaková 49558. Gabriela Dabrowská 49509. I-fan Sü 495010. Šuaj Čang 4705
