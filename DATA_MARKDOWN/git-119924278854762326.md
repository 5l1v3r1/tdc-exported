
# Republiški stanovanjski sklad v Kočevju kupil 76 stanovanj

Published at: **2019-11-05T15:30:00+00:00**

Author: **STA**

Original: [Dolenjski list](https://www.dolenjskilist.si/2019/11/05/228139/novice/kocevsko_ribnisko/Republiski_stanovanjski_sklad_v_Kocevju_kupil_76_stanovanj/)

Kočevje - Stanovanjski sklad RS je danes od GH Holdinga kupil 76 stanovanj v Kočevju, ki jih bo oddajal prek javnega razpisa po stroškovni najemnini. Za stanovanja bo odštel 7,1 milijona evrov, so danes sporočili iz sklada.
"Stanovanjski sklad RS se odziva na hiter gospodarski razvoj občine Kočevje, kjer je potreba po najemu stanovanj čedalje večja. Z današnjim nakupom bomo pridobili 76 javnih najemnih stanovanj, ki jih bomo lahko že v letu 2021 oddajali prek javnega razpisa po stroškovni najemnini mladim družinam, družinam in ostalim ciljnim skupinam prebivalstva," je povedal direktor sklada Črtomir Remec.
Stanovanjski sklad bo 76 stanovanj v Kočevju kupil prek javnega poziva za nakup stanovanj in zemljišč za izgradnjo stanovanj od prodajalca iz skupine GH Holding, ki jo vodi direktor Blaž Miklavčič.
Sklad stanovanja, ki so v dveh objektih skupne površine okoli 4200 kvadratnih metrov, kupuje s pripadajočimi 29 parkirnimi mesti v garaži objekta, 32 parkirnimi mesti na nivoju terena in 49 samostojnimi garažami na nivoju terena. Skupna pogodbena vrednost znaša 6,45 milijona evrov brez davka oz. 7,06 milijona evrov z DDV.
