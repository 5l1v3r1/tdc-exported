
# Kurtinaitis po skaudaus kirčio Belgrade: „Kai kurie mūsų žaidėjai per daug gerai galvoja apie save“

Published at: **2019-11-01T09:47:00+00:00**

Author: ****

Original: [basketnews.lt](https://www.basketnews.lt/news-134206-kurtinaitis-po-skaudaus-kircio-belgrade-kai-kurie-musu-zaidejai-per-daug-gerai-galvoja-apie-save.html)

Nuotr.: Õhtuleht – Scanpix
Nuotr. Õhtuleht – Scanpix
Belgrade šansų neturėjusi Maskvos srities „Chimki“ komanda su Rimu Kurtinaičiu priešakyje dviprasmiškomis nuotaikomis užbaigė dvigubą Eurolygos savaitę.
Lietuviškojo trenerių štabo vadovaujamas Rusijos klubas antradienį namie 103:86 įveikė Atėnų „Panathinaikos“, tačiau ketvirtadienį Serbijoje 78:90 neprilygo „Crvena Zvezda“ krepšininkams.
Nuo dvikovos pradžios iniciatyvą paėmę serbai, kuriems tai buvo antroji pergalė per šešis turus, ketvirtojo kėlinio pradžioje Kurtinaičio auklėtinius triuškino net 27 taškų persvara (83:56).
„Crvena Zvezda“ spinduliavo energija ir aikštėje paliko širdį, – apie varžovus kalbėjo Kurtinaitis. – Žinoma, net nekilo klausimų, kas šiandien buvo stipresni. Išaušus dvigubai savaitei, mes ir vėl atsidūrėme tokioje padėtyje. Aišku, situacija buvo kiek geresnė, kadangi gavome privatų skrydį. 
Tačiau didžiausia problema yra ta, jog kai kurie mūsų žaidėjai per daug gerai galvoja apie save. Kitas dalykas yra tas, jog mūsų lyderiai išeikvojo daug energijos dvikovoje su Atėnų „Panathinaikos“, todėl mums reikėjo geresnio atsarginių žaidėjų suolelio įsijungimo. Visgi šį vakarą atsarginių indėlio pergalei neužteko.“
Kurtinaičio teigimu, šis pralaimėjimas – gera pamoka „Chimki“ klubui, mat priešakyje dar laukia šešios dvigubos Eurolygos savaitės.
„Mums tai – gera patirtis. Nėra lengva žaisti dvejas ar trejas rungtynes per savaitę, tačiau toks yra varžybų grafikas ir mes privalome išmokti, kaip žaisti tokiomis savaitėmis ir kontroliuoti žaidimą. Ačiū „Crvena Zvezda“ komandai, kuri mums išrašė pamokų“, – sakė Kurtinaitis.
