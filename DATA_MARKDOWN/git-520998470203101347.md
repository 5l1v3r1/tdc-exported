
# Головну архітекторку Чернівців звільнили незаконно, - рішення суду

Published at: **2019-11-01T18:35:00+00:00**

Author: ****

Original: [Погляд](https://pogliad.ua/news/chernivtsi/golovnu-arhitektorku-chernivciv-zvilnili-nezakonno---rishennya-sudu-379690)

Суд у Чернівцях визнав незаконним звільнення Василем Проданом головної архітекторки міста Наталії Хілько та постановив поновити її на посаді. А за час вимушеного прогулу міська рада повинна буде сплатити чиновниці 158 тисяч 810 гривень. Про це йдеться у вироку на сайті Єдиного державного реєстру судових рішень, передає UA: Буковина.
Наталія Хілько позивалася до суду, оскаржуючи своє звільнення. Її звільнив секретар міської ради Василь Продан після службового розслідування.
У рішенні суду йдеться, що сторона Василя Продана у суді не надала виявлених за результатами службового розслідування порушень, за які можна було би звільнити Наталію Хілько з посади начальниці управління містобудування та архітектури міської ради та головної архітекторки міста.
Нагадаємо, 6 лютого цього року секретар міської ради Василь Продан підписав розпорядження про звільнення головної архітекторки міста. Він казав, що в її роботі виявили численні порушення. Наталію Хілько відсторонили від роботи з 24 жовтня минулого року.
