
# 
        بکارگیری هنرجویان در یگان‌های خدمتی براساس رشته تحصیلی
      

Published at: **2019-11-04T13:37:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638075/%D8%A8%DA%A9%D8%A7%D8%B1%DA%AF%DB%8C%D8%B1%DB%8C-%D9%87%D9%86%D8%B1%D8%AC%D9%88%DB%8C%D8%A7%D9%86-%D8%AF%D8%B1-%DB%8C%DA%AF%D8%A7%D9%86%E2%80%8C%D9%87%D8%A7%DB%8C-%D8%AE%D8%AF%D9%85%D8%AA%DB%8C-%D8%A8%D8%B1%D8%A7%D8%B3%D8%A7%D8%B3-%D8%B1%D8%B4%D8%AA%D9%87-%D8%AA%D8%AD%D8%B5%DB%8C%D9%84%DB%8C)

به گزارش بولتن نیوز، سردار موسی کمالی با اشاره به برگزاری بیست و پنجمین جلسه کمیسیون دائمی شورای عالی مهارت‌آموزی کارکنان وظیفه با حضور نمایندگان سازمانهای نیروهای مسلح و وزارت‌خانه‌های ذیربط مانند آموزش و پرورش، علوم، ورزش و سازمان فنی و حرفه‌ای، اظهار کرد: در این جلسه ضمن ارائه عملکرد یک ماه گذشته، پیوند آموزش و پرورش و نیروهای مسلح درباره نحوه استفاده بهینه از خدمت هنرجویان وزارت آموزش و پرورش در خدمت سربازی به عنوان سرباز ماهر به بحث گذاشته شد.
مشاور عالی قرارگاه مرکزی مهارت‌آموزی کارکنان وظیفه خاطرنشان کرد: بنابر آمار ارائه شده 945 هزار دانش‌آموز هنرجو در 203 رشته در 9 هزار و 961 هنرستان سراسر کشور اشتغال به تحصیل دارند که 63 درصد این افراد پسر هستند و باید مسیر سربازی را طی کنند.
وی ادامه داد: در سال 1397، 180 هزار پسر موفق به اخذ دیپلم شده‌اند که این افراد حداقل هزار و 450 و حداکثر دو هزار ساعت آموزش مهارت دیده‌اند که از این تعداد گروهی وارد دانشگاه شده و پس از فراغت تحصیل وارد سربازی می‌شوند همچنین تعداد زیادی نیز با دیپلم وارد نیروهای مسلح شده‌اند.
سخنگوی قرارگاه مرکزی مهارت‌آموزی کارکنان وظیفه تصریح کرد: هماهنگی شد در قالب "طرح قدر" اطلاعات این افراد وارد سامانه وظیفه‌عمومی شده و پس از غربالگری به نیروهای مسلح اختصاص داده و با مشاغل نیروهای مسلح تطبیق و به‌کارگیری تخصصی شوند که با توجه به آموزش طی شده و تجربه کسب کرده در حین خدمت علاوه بر کارت پایان‌خدمت به این افراد گواهی مهارت و اشتغال داده شود همچنین بنا شد این هامهنگی درباره موضوع فوق با سایر سازمانها نیز صورت گیرد.
انتهای پیام/
