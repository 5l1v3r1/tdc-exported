
# Nagy munkálatok kezdődnek a Balaton északi részén

Published at: **2019-11-07T11:46:00+00:00**

Author: **Infostart / MTI**

Original: [infostart](https://infostart.hu/belfold/2019/11/07/nagy-munkalatok-kezdodnek-a-balaton-eszaki-reszen)

A beruházás az Integrált közlekedésfejlesztési operatív program (IKOP) keretében, megközelítőleg 23 milliárd forint uniós és állami támogatásból valósul meg a Nemzeti Infrastruktúra Fejlesztő (NIF) Zrt. megrendelése alapján. A közbeszerzési pályázatot a Vasútvill Kft. és az R-Kord Kft. által létrehozott ÉB 2018 Konzorcium nyerte - közölte a Vasútvill Kft.
A beruházáshoz kapcsolódva kibővítik a szabadbattyáni villamos alállomást, a pályarekonstrukciós munkálatokkal megszűnik a sebességkorlátozás. Polgárdi, Balatonkenese, Balatonfűzfő állomását átépítik, akadálymentesítik, átjáróikat korszerűsítik, csatlakozási pontokat alakítanak ki jegykiadó automaták és utastájékoztató táblák számára. Alsóörsön emellett létrehozzák a felsővezetéki hálózat üzemeltetéséhez szükséges telephelyet, és megszüntetik a használaton kívüli vágányokat, Balatonalmádiban pedig a csonkavágányokat bontják el.
A konzorciumvezető Vasútvill Kft. projektvezetője azt ígéri, hogy a villamosítás mérsékelni fogja a környezetterhelést, a menetidő rövidítésével pedig megkönnyíti az eljutást a Balatonhoz. Lóczi Gábor a közleményben megjegyezte, hogy a több mint 110 éves szakaszt csaknem 50 éve korszerűsítették utoljára.
A kivitelezés ideje alatt részleges éjszakai vágányzárakra és teljes vonatkizárásokra is készülni kell, de a nyári főszezonban, 2020 júniusának közepétől augusztus végéig felfüggesztik a korlátozással járó munkálatokat.

        Nyitókép: Pexels.com
      
