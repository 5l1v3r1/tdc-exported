
# Fehérváry sa stal treťou hviezdou zápasu AHL, gól strelil aj Ružička a Lantoši asistoval

Published at: **2019-11-03T09:35:06+00:00**

Author: **Webnoviny**

Original: [Denník politika](http://dennikpolitika.sk/archiv/88539)

3.11.2019 (Webnoviny.sk) – Slovenský obranca Martin Fehérváry strelil gól, pridal aj asistenciu a výrazne sa podieľal na triumfe hokejistov Hershey nad súpermi z Providence 5:3 v sobotňajšom zápase American Hockey League (AHL). Iba 20-ročný Fehérváry sa stal treťou hviezdou, na strane Providence si o štyri roky starší Róbert Lantoši pripísal asistenciu, ale aj štyri trestné minúty. Celkovo má v sezóne 7 kanadských bodov (3+4). Peter Cehlárik nepomohol v tomto zápase Bruins. Jeden z troch najproduktívnejších hráčov Providence sa v sobotu predstavil v drese Bostonu proti Ottawe v NHL.
Stockton prehral s Tucsonom 3:4 po predĺžení. Domácim nepomohol ani zásah Adama Ružičku, ktorý v siedmej minúte tretej tretiny priebežne vyrovnal na 3:3. Bol to vôbec prvý gól 20-ročného slovenského útočníka v zámorskej kariére v AHL, aktuálne má na konte 4 body z 10 zápasov v drese Stockton Heat. Jeho slovenský spoluhráč Martin Pospíšil do súboja s Tucsonom nezasiahol.
V sobotu hral aj Marián Studenič, ktorý si pripísal asistenciu. Jeho Binghamton však prehral na ľade Syracuse 2:3. Účastník tohtoročných majstrovstiev sveta v Košiciach Studenič v deviatich zápasoch v tejto sezóne AHL nazbieral tri body (2+1).
Hershey – Providence 5:3 (2:2, 1:1, 2:0)*Martin Fehérváry (Hershey) 1 gól, 1 asistencia, 3 strely, 2 plusové body, 3. hviezda – Róbert Lantoši (Providence) 1 asistencia, 3 strely, 4 trestné minúty
Syracuse – Binghamton 3:2 (3:1, 0:1, 0:0)*Marián Studenič (Binghamton) 1 asistencia, 1 strela, 1 plusový bod
Stockton – Tucson 3:4 po predĺžení (1:2, 1:1, 1:0 – 0:1)*Adam Ružička (Stockton) 1 gól, 2 strely, 1 plusový bod
Viac k témam: AHLZdroj: Webnoviny.sk – Fehérváry sa stal treťou hviezdou zápasu AHL, gól strelil aj Ružička a Lantoši asistoval © SITA Všetky práva vyhradené.
