
# Ανάληψη ευθύνης για την επίθεση με μολότοφ στο Αστυνομικό Τμήμα Πεντέλης

Published at: **2019-11-04T08:32:00+00:00**

Author: ****

Original: [enikos.gr](http://www.enikos.gr/society/682147/analipsi-efthynis-gia-tin-epithesi-me-molotof-sto-astynomiko-tmim)

Την ευθύνη για την επίθεση με μολότοφ στο Αστυνομικό Τμήμα Πεντέλης που σημειώθηκε στις 12 Οκτωβρίου, ανέλαβε η «Μηδενιστική Ταξιαρχία» με κείμενό της σε ιστοσελίδα του αντιεξουσιαστικού χώρου.
Όπως αναφέρει η ομάδα στο κείμενο της ανάληψης ευθύνης, «η επίθεση αυτή δεν έγινε συμβολικά ή ως ένδειξη διαμαρτυρίας, αλλά ως μια πράξη πολέμου ενάντια στο κράτος». «Βρισκόμαστε σε συνεχή πόλεμο με το κράτος, γι'αυτό επιτιθόμαστε και θα επιτιθόμαστε με κάθε ευκαιρία», αναφέρουν στο κείμενό τους οι αντιεξουσιαστές, προσθέτοντας ότι δεν περιμένουν κανένα κάλεσμα από τον αναρχικό χώρο για να αναλάβουν δράση.
Αναφορικά με την επιλογή του στόχου τους, γράφουν: «Ένας ακόμα λόγος που επιλέξαμε σαν στοχοθεσία το ΑΤ Πεντέλης είναι γιατί πιστεύουμε ότι είναι πολύ σημαντικό να εξαπλώσουμε τη σύγκρουση έξω από τα Εξάρχεια και το κέντρο της Αθήνας γενικά. Αυτή τη στιγμή, τα Εξάρχεια είναι το επίκεντρο της προσοχής και της "ασφάλειας", και πιστεύουμε ότι συγκεντρώνοντας τις επιθέσεις και τις συγκρούσεις σε ένα μόνο μέρος της πόλης μόνο αρνητικές επιπτώσεις θα έχει παρά θετικές... Δεν μας αρκεί να περιοριστούμε στον μικρόκοσμο των Εξαρχείων. Είναι πολύ εύκολη και αποτελεσματική, η επιτήρηση για το κράτος, με το να συγκεντρώνει τα ταραχοποιά και ανεπιθύμητα στοιχεία της κοινωνίας, σε μια περιοχή της μητρόπολης».
Στην ανάληψη ευθύνης της, η «Μηδενιστική Ταξιαρχία» διέψευσε τις πληροφορίες που μετέδωσαν ΜΜΕ, ότι δηλαδή οι αστυνομικοί καταδίωξαν και προσήγαγαν τους ανθρώπους που πραγματοποίησαν την επίθεση, λέγοντας ότι είναι απολύτως ψεύτικες.
Πηγή πληροφοριών: ant1news.gr
