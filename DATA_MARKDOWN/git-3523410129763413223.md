
# 
        گوگل با قرارداد 2.1 میلیارد دلاری شرکت فیت بیت را تصاحب کرد
      

Published at: **2019-11-01T23:00:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637394/%DA%AF%D9%88%DA%AF%D9%84-%D8%A8%D8%A7-%D9%82%D8%B1%D8%A7%D8%B1%D8%AF%D8%A7%D8%AF-21-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%B4%D8%B1%DA%A9%D8%AA-%D9%81%DB%8C%D8%AA-%D8%A8%DB%8C%D8%AA-%D8%B1%D8%A7-%D8%AA%D8%B5%D8%A7%D8%AD%D8%A8-%DA%A9%D8%B1%D8%AF)

گروه IT: گوگل به صورت رسمی خبر از خرید فیت بیت با قیمت 2.1 میلیارد دلار داد. این غول جستجوی اینترنتی قصد دارد در آینده گجت های پوشیدنی Made by Google را تولید کند و در این بخش از بازار سهم بیشتری داشته باشد. در روزهای گذشته رویترز با انتشار گزارشی خبر از احتمال این معامله داده بود.   به گزارش بولتن نیوز به نقل از کلیک، بر اساس این قرارداد، فیت بیت با گوگل ادغام می شود. برند فیت بیت در بیانیه ای به اهمیت اطلاعات کاربران اشاره کرده است. این شرکت اعلام کرده اطلاعات مربوط به سلامتی کاربران برای بخش تبلیغات گوگل مورد استفاده قرار نمی گیرد. تصاحب Fitbit توسط گوگل منطقی به نظر می رسد. این شرکت در سال های گذشته روی توسعه سیستم عامل Wear OS تمرکز کرده است؛ با این حال نتوانسته به سهم مناسبی از بازار دست پیدا کند.شرکت فیت بیت در ساخت سخت افزار عملکرد مناسبی دارد؛ با این حال محصولات آن چندان هوشمند نیستند. گوگل در زمینه سیستم عامل و نرم افزار فعالیت بالایی دارد و این موضوع می تواند همراه با سخت افزار مناسب، باعث تولید ساعت های هوشمند قدرتمند و جذابی شود.  
در گذشته این غول جستجوی اینترنتی با پرداخت مبلغ 40 میلیون دلار، یک تکنولوژی ناشناخته را از شرکت فسیل خریداری کرده بود. فسیل در سال 2015 با پرداخت مبلغ 260 میلیون دلار، سازنده گجت های پوشیدنی، Misfit را خریداری کرده بود.در سال های اخیر شاهد انتشار گزارش ها و شایعات زیادی در رابطه با پیکسل واچ گوگل بودیم. با توجه به خرید جدید این شرکت، انتظار می رود سال آینده این شایعات به حقیقت بپیوندد و گوگل از ساعت هوشمند خود به صورت رسمی رونمایی کند. این شرکت در گذشته با خرید بخش موبایل اچ تی سی، تولید گوشی های سری پیکسل را بر عهده گرفت، بنابراین پیش بینی چنین سرنوشتی برای ساعت های هوشمند آن منطقی به نظر می رسد.
