
# ยัวะเปิดไม้กั้นเข้าหมู่บ้านช้า 'แท็กซี่หัวร้อน'ต่อยลุงรปภ.

Published at: **2019-11-05T00:40:00+00:00**

Author: ****

Original: [เดลินิวส์](https://www.dailynews.co.th/crime/740028)


        โชเฟอร์แท็กซี่หัวร้อนสุดๆ ปรี่ต่อย รปภ.หมู่บ้านรุ่นลุงจนหน้าหัน ปมเหตุจากเรื่องเปิดไม้กั้นทางเข้าช้า ทั้งๆที่อ้างแล้วว่าเปิดไฟคำว่า "ว่าง" ก็คือหมายถึงว่าเป็นลูกบ้าน
      
เมื่อวันที่ 5 พ.ย. นายณรงค์เดช ภาพติ๊บ อายุ 59 ปี รปภ.ของบริษัทที่ประจำอยู่ในหมู่บ้านแห่งหนึ่ง ต.บางเพรียง อ.บางบ่อ จ.สมุทรปราการ ได้เข้าพบ ร.ต.อ.จักรทอง คำมาลา รอง สว (สอบสวน) สภ.บางบ่อ เพื่อแจ้งความดำเนินคดีกับโชเฟอร์แท็กซี่ที่เข้ามาทำร้ายร่างกายจนบาดเจ็บนายณรงค์เดช ให้การว่า เป็นรปภ.ของหมู่บ้านได้มาเข้าเวรทำงานเวลา 19.00 น.วานนี้ (4 พ.ย.) ต่อมาเมื่อเวลา 21.00 น.ขณะทำหน้าที่อยู่ที่ป้อมยาม ปากทางเข้าหมู่บ้านตามปกติ ก็มีรถแท็กซี่โตโยต้า สีเขียว-เหลือง ทะเบียน มฎ 4181 กรุงเทพฯ ขับเข้ามาที่ป้อม แล้วมาจอดตรงไม้กั้นเข้าหมู่บ้าน แต่ตนยังไม่ได้เปิดไม้กั้นเนื่องจากต้องเข้าไปสอบถามก่อนว่าจะเข้ามารับคนในหมู่บ้านหรือเปล่า เพียงถามเท่านี้ก็ทำให้โชเฟอร์โมโหมากที่ไม่ยอมเปิดทางเข้า
"จากนั้นเขาก็ลดกระจกลงแล้วต่อว่าด้วยถ้อยคำรุนแรงผมที่เปิดทางเข้าช้า และตะโกนว่าเขาเป็นลูกบ้าน ทำไมไม่สังเกตุที่ไฟในรถ เพราะเปิดสัญญาณว่า "ว่าง" ถ้าไม่ใช่ลูกบ้านแล้วจะเปิดคำว่า "ว่าง" เข้ามาในหมู่บ้านทำไม ผมก็อธิบายไปว่าผมทำไปตามหน้าที่ต้องตรวจดูสติกเกอร์เข้าออกและสอบถามให้แน่ชัดเสียก่อนเพื่อความปลอดภัย ทำให้โชเฟอร์ฉุนขาดลงมาจากรถแล้วปรี่เข้ามาต่อยหน้าผมทันที ผมตัวเล็กกว่าเลยทำได้แค่ป้องกันตัว โชคดีที่มีพลเมืองดีเห็นและมาช่วยห้าม เขาเลยยอมกลับขึ้นรถและขับออกไป ผมจึงเข้ามาแจ้งความ"ต่อมา หลังรับแจ้งความตำรวจได้ให้ นายณรงค์เดช ไปตรวจร่างกายที่ รพ.บางบ่อ เพื่อรวบรวมหลักฐานดำเนินคดีกับคนขับแท็กซี่เขียวเหลืองคันที่ก่อเหตุต่อไป.
