
# Кличко написав заяву в поліцію щодо самоправства Богдана, - ЗМІ

Published at: **2019-11-01T21:06:00+00:00**

Author: ****

Original: [ZIK.UA](https://zik.ua/news/2019/11/01/klychko_napysav_zayavu_do_politsii_na_bogdana_shchodo_samopravstva__zmi_1681961)


        Мер Києва Віталій Кличко написав заяву до Національної поліції, де просить відкрити кримінальне провадження щодо «самоправства» голови Офісу президента Андрія Богдана.
      
Про це повідомляє Радіо Свобода  з посиланням на заяву, що потрапила в їхнє розпорядження.
Згідно із повідомленням, Віталій Кличко вважає, що Андрій Богдан вчинив кримінальне правопорушення, коли звернувся до уряду з листом щодо його звільнення. На думку мера,  такі дії не належать до посадових обов’язків Богдана як голови Офісу президента.
"З урахуванням того, що керівник Офісу президента України не наділений повноваженням щодо ініціювання звільнення голови КМДА, однак, вчинив дії, направлені на усунення Кличка В. В. з посади голови КМДА, що свідчить про здійснення Богданом А. Й. самовільного та всупереч установленого порядку вчинення дій щодо звільнення Кличка В. В. із займаної посади", - вказано у заяві.
Саме тому, Кличко просить правоохоронців внести відомості в Єдиний реєстр досудових розслідувань і розпочати розслідування "незаконних дій" Андрія Богдана.
"Вважаю, що з огляду на вказані обставини дана заява містить достатньо фактів на підтвердження того, що в діях Керівника офісу президента А. Богдана міститься склад кримінального правопорушення, передбачений статтею 356 КК України (самоправство – ред.)", - зазначено в документі.
Віталій Кличко підсумовує у заяві: "З урахувань того, що головою КМДА може бути лише Київський міський голова, який обирається на виборах до місцевого самоврядування, тобто згідно з установленим порядком, головою КМДА назначається особа, яка обрана міським головою, а спонукання до звільнення голови з посади всупереч визначеним нормам є кримінальним провопорушенням". 
Нагадаємо, Окружний адміністративний суд міста Київ відкрив провадження у справі за позовом Віталія Кличка до керівника Офісу Президента України Андрія Богдана. 
