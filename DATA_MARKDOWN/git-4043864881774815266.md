
# На кордоні завернули російську актрису, яка прилетіла на зйомки в Київ

Published at: **2019-11-06T09:52:43+00:00**

Author: ****

Original: [Українська правда](https://www.pravda.com.ua/news/2019/11/6/7231144/)

Через незаконні візити в окупований Крим на 3 роки "закрили" український кордон російській актрисі Маргариті Аброськіній.
Джерело: Державна прикордонна служба, Українська правда
Дослівно ДПСУ: "В аеропорту "Бориспіль" серед пасажирів рейсу з Мінська прикордонники виявили правопорушницю українського законодавства. Нею виявилася громадянка РФ - актриса, яка прилетіла в Україну на зйомки. Однак з’ясувалося, що у 2018 році росіянка незаконно відвідувала окупований її країною Кримський півострів.
За порушення вимог українського законодавства актрисі заборонили в’їзд в Україну на 3 роки. З відповідним штампом у документі вона вилетіла зворотним рейсом у Білорусь".
Деталі: Прикордонники традиційно не називають ім’я персони нон грата, але за даними УП, йдеться про 25-річну актрису серіалів Маргариту Аброськіну.
Прикордонники зазначають, що загалом з початку року виявили понад 5 тисяч  фактів порушення особами порядку в’їзду/виїзду з/до тимчасово окупованих територій. За це порушення (за ст.204-2 КУпАП) складено 4 251 адмінпротокол.  
Крім того, за це правопорушення 1314 іноземцям відмовлено у перетинанні державного кордону, а стосовно майже 915 – прийнято рішення про заборону в’їзду в Україну.
Також від початку року заборону в’їзду в Україну отримали 43 іноземці з числа діячів культури та мистецтва.
