
# Лейди Гага с нова филмова роля - на Черната вдовица от модна династия Гучи

Published at: **2019-11-02T15:28:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/lejdi-gaga-s-nova-filmova-rolja-na.html)

Лейди Гага ще изпълни ролята на съпругата на убит наследник на модната династия "Гучи" във филм на Ридли Скот, съобщи Ройтерс.
Тя ще играе Патриция Реджани, която лежа 18 години в италиански затвор за организирането на убийството на съпруга й Маурицио Гучи през 1995 г. Реджани, наричана Черната вдовица, излезе от затвора през 2016 г.
Това е едно от най-скандалните престъпления във висшето общество в Италия.
Маурицио, който е внук на основателя на модната къща, има две дъщери от Патриция, но я напуска заради друга жена.
Децата им обясняват действията й с претърпяна операция заради мозъчен тумор. Обществото обаче я възприема като темпераментна жена, търсеща отмъщение, пише Контактмюзик.
Това ще е първото участие на певицата Лейди Гага във филм след дебютната й главна роля в киното през миналата година в "Роди се звезда".
Тя й донесе много похвали от критиката и номинация за награда "Оскар" за най-добра актриса.
Лейди Гага е родена в Ню Йорк, но е с италиански произход. За участието си във филма "Роди се звезда" тя спечели награда "Оскар" за най-добра оригинална песен - "Shallow". 
