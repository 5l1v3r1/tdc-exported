
# Už se těším do Austrálie, hlásí z Bratislavy Jebavý. S parťákem je domluven

Published at: **2019-11-07T00:00:00+00:00**

Author: ****

Original: [Tenisový svět](https://www.tenisovysvet.cz/article/detail/10642--uz-se-tesim-do-australie-hlasi-z-bratislavy-jebavy-s-partakem-je-domluven)


        Roman Jebavý je jediným českým zástupcem v elitní stovce žebříčku čtyřhry. Devětadvacetiletý tenista se letos v březnu dokonce objevil na svém kariérním maximu 43. místě, nyní je čtyřiašedesátý. V rozhovoru pro Tenisový svět na halovém challengeru v Bratislavě zhodnotil svou letošní sezónu a také oznámil jméno svého spoluhráče pro australské turnaje v následující sezóně.
      
Titul z antukového turnaje v argentinské Córdobě a dalších pět semifinále z ATP podniků, ale i dvě dlouhé série porážek o jedenácti a šesti zápasech. Tak by se dala ve zkratce shrnout letošní sezóna českého deblového specialisty Romana Jebavého.
Devětadvacetiletý matador aktuálně bojuje na challengeru v Bratislavě, který je už jeho pětatřicátým letošním turnajem! „Vysoký počet účastí byl dán i tím, že jsem hodně prohrával v prvních kolech. Chyběly mi zápasy, v nichž se člověk přece jenom naučí víc. Na konec sezóny se už samozřejmě těším,“ komentoval exkluzivně pro Tenisový svět Jebavý, který si po Bratislavě dopřeje zasloužené volno.
Letos posedmé absolvujete turnaj po boku Slováka Igora Zelenaye. Jak se vám s ním hraje?Sedí nám to. Sice jsme prohráli nějaké smolné zápasy, ale porazili jsme i dobré týmy. Jsme už domluveni na celou Austrálii. Snad to bude klapat dál.
Během roku 2019 jste nicméně musel strpět dvě dlouhé série porážek. Která z nich byla horší?Určitě ta delší (jedenáct proher; pozn. red.). Po Jižní Americe jsem dlouho neobhajoval žádné body. Přestože jsem nic neuhrával, zlepšoval jsem si žebříček. Až když mě dohnaly obhajoby, začal jsem hrát zase dobře.
Tento rok byl celý podivný, psychicky hodně těžký. Jsem rád, že jsem to nějak ustál a že budu moct hrát v Austrálii. Posledních pár týdnů se už cítím dobře, tak snad to vydrží i do příštího roku. Těším se.
Po australských turnajích se hraje i v Jižní Americe, kde se vám loni mimořádně dařilo. Zaznamenal jste titul, dvě semifinále a jedno čtvrtfinále. Ostatní Češi tam ale tolik nejezdí. Čím si to vysvětlujete?Jsou tam samozřejmě úplně jiné podmínky. Když je u nás v únoru zima, tam je teplo. Hraje se venku na antuce. Byl jsem tam už loni společně s Jirkou Veselým. Letos jsem tam jel kvůli argentinskému parťákovi Andresi Moltenimu. Patrně tam pojedu i příští rok.
Co byste si do následující sezóny 2020 přál?Určitě víc konzistentní výsledky. Letos to bylo hodně nahoru dolů. Máme úroveň na to, abychom porazili silné týmy. Ještě je ale potřeba se více soustředit proti slabším soupeřům.
