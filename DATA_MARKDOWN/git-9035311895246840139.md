
# Fatih'te ölü bulunan 4 kardeşin otopsisinde siyanür tespit edildi

Published at: **2019-11-06T18:20:01+00:00**

Author: **Euronews **

Original: [euronews](https://tr.euronews.com/2019/11/06/fatihte-olu-bulunan-4-kardesin-otopsisinde-siyanur-tespit-edildi)

İstanbul Fatih'te bir evde 2'si kadın 4 kardeşin cesedi bulundu. Adli Tıp Kurumu'nda yapılan ön otopside kardeşlerin siyanür içtikleri tespit edildi.
Molla Gürani Mahallesi'ndeki bir evde yaşayanlara ulaşılamadığı ihbarı üzerine, polis ekipleri söz konusu eve gitti. Emniyet görevlileri evin kapısında "Dikkat siyanür var, polisi arayın, içeri girmeyin." notuyla karşılaştı.
Ekipler Cumhuriyet savcısının talimatıyla dairenin kapısını açan ve içeri girdi.
Ekipler, evde hareketsiz yatan Cüneyt (48), Oya (54), Kamuran (60) ve Yaşar Y. (56) isimli 4 kardeşin hayatını kaybettiğini belirledi.
Polis ekipleri, kapıdaki not ve evdeki koku nedeniyle ortamda kimyasal madde olması ihtimaline karşın, AFAD ekiplerine bilgi verdi.
AFAD ve polis ekipleri giydikleri özel kıyafetlerle evde yaklaşık 2,5 saat inceleme yaptı.
İncelemenin ardından cesetler, kesin ölüm nedeninin belirlenmesi için İstanbul Adli Tıp Kurumuna gönderildi.
Kapıda her hangi bir zorlama olmaması ve kapıya bırakılan not nedeniyle 4 kardeşin kimyasal bir ilaçla intihar ettiği üzerinde duruluyor.
Adli Tıp Kurumu'nda yapılan ön otopside kardeşlerin siyanür içtikleri tespit edildi. Kesin otopsi sonuçlarının çıkmasının zaman alacağı belirtilirken olay yeri inceleme ekiplerinin evden aldığı su bardakları incelemeye alındı.
Komşuları anne ve babalarının ölümünden sonra kardeşlerin yüklü bir borç altında kaldıklarını ve maddi olarak zor bir dönemden geçtiklerini belirtti.
Polislerin evde yaptıkları incelemenin ardından yerel saatle 09.30 sıralarında BEDAŞ ekipleri, 607,16 liralık elektrik faturasının 2 aydır ödenmediği gerekçesiyle elektrikleri kesti.
