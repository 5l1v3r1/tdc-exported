
# پخش تلویزیونی تحقیقات استیضاح ترامپ از هفته آینده؛ جمهوری‌خواهان آرایش تهاجمی می‌گیرند

Published at: **2019-11-07T11:01:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620324/%D9%BE%D8%AE%D8%B4-%D8%AA%D9%84%D9%88%DB%8C%D8%B2%DB%8C%D9%88%D9%86%DB%8C-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%D8%A7%D8%B2-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87-%D8%AC%D9%85%D9%87%D9%88%D8%B1%DB%8C%E2%80%8C%D8%AE%D9%88%D8%A7%D9%87%D8%A7%D9%86-%D8%A2%D8%B1%D8%A7%DB%8C%D8%B4-%D8%AA%D9%87%D8%A7%D8%AC%D9%85%DB%8C-%D9%85%DB%8C%E2%80%8C%DA%AF%DB%8C%D8%B1%D9%86%D8%AF)


        مجلس نمایندگان آمریکا از چهارشنبه هفته بعد (سیزدهم نوامبر) جلسات علنی تحقیقات مربوط به استیضاح رئیس جمهوری آمریکا را آغاز می‌کند. در روزهای اول کسانی برای شهادت حاضر می‌شوند که پیشتر پشت درهای بسته به سوال‌ها پاسخ داده بودند. این شهادت‌ها از تلویزیون به صورت زنده پخش خواهد شد. همزمان با جدی شدن تحقیقات و به تحریک دونالد ترامپ، جمهوری‌خواهان در مجلس نمایندگان آرایش تهاجمی می‌گیرند.
      

        آفتاب‌‌نیوز :
      
تحقیقات مربوط به استیضاح رئیس جمهوری آمریکا را کمیته اطلاعاتی به عهده دارد. یعنی شاهدها قرار است که جلوی این کمیته حاضر شوند و به سوال‌های اعضای این کمیته پاسخ دهند. بعدا هم که تحقیقات تمام شد، مواد اتهامی را رئیس این کمیته در دادگاه برکناری رئیس جمهوری ارائه خواهد کرد. دادگاهی که در سنای آمریکا برگزار می‌شود؛ رئیسش قاضی ارشد دیوان عالی خواهد بود و سناتورها در مقام هیئت منصفه شنونده استدلال‌های مجلس نمایندگان و دفاعیات دولت خواهند بود.
از آنجا که اکثریت در مجلس نمایندگان در دست اعضای حزب دموکرات آمریکاست، رئیس این کمیته هم یکی از اعضای همین حزب است؛ آدام شیف. آقای شیف در چشم جمهوری‌خواهان و در راس آنها رئیس جمهوری آمریکا مهمترین مهره دموکرات‌ها در مقابله با دولت آمریکاست. برای همین مکرر مورد حملات سیاسی و حتی کلامی آقای ترامپ قرار گرفته است.
دموکرات‌ها می‌گویند رئیس جمهوری برای مجبور کردن کشور اوکراین به پاپوش‌دوزی برای جو بایدن، رقیب احتمالی آقای ترامپ در انتخابات، کمک‌های مالی مصوب کنگره به این کشور را بلوکه کرده بود. آقای ترامپ اما می‌گوید که هیچ قصدی برای سواستفاده از موقعیت خود نداشته و صرفا می‌خواسته اوکراین را مجبور به مبارزه با فساد کند. آقای ترامپ و اطرافیانش می‌گویند هانتر بایدن در زمان حضور پدرش در دولت باراک اوباما از موقعیت او سواستفاده کرده و عضو هیئت مدیره یک شرکت انرژی بوده است.
جمهوری‌خواهان تصمیم گرفته‌اند که برای مقابله با آقای شیف، دو نفر از چهره‌های جنجالی خود را به طور موقت به کمیته اطلاعاتی مجلس نمایندگان بفرستند. کوین مک‌کارتی، رهبر اقلیت جمهوری‌خواه در مجلس نمایندگان آمریکا، در یک مصاحبه گفته که می‌خواهد برای مدت کوتاهی "جیم جردن" یکی از نمایندگان ایالت اوهایو و "مارک میدوز" از ایالت کارولینای شمالی را از کمیته نظارتی خارج کرده و به کمیته اطلاعاتی بفرستد. آقای جوردن رئیس اقلیت در کمیته نظارتی است.
روزنامه واشنگتن پست گزارش کرده که آقای ترامپ شخصا به شیوه بحث و جدل جیم جردن علاقه‌مند است او را "جنگجو" می‌خواند و برای تشکر از او دست‌نوشته هم فرستاده است.
مارک میدوز هم از هواداران سفت و سخت آقای ترامپ است که چند روز پیش مهمان رئیس جمهوری در مسابقه کشتی کج بود و با هم این مسابقه را تماشا کردند.
رهبران اقلیت و اکثریت در مجلس نمایندگان می‌توانند نمایندگان هم‌حزبی خود را برای عضویت در کمیته‌های مختلف انتخاب کنند. اکثریت اعضای حزب بعدا باید با حضور آن نماینده در کمیته مورد نظر موافقت کنند.
این دو نماینده که اسمشان آورده شده، از چهره‌های جنجالی حزب جمهوری‌خواه در مجلس نمایندگان هستند. هر دو نشان‌ داده‌اند که اهل بحث هستند و از موضع خود کوتاه نمی‌آیند. جیم جردن که پیشتر کشتی‌گیر و مربی کشتی بوده، سال‌ها در مجلس ایالتی قانون‌گذار بوده است. او معمولا کت نمی‌پوشد و انگار که همیشه آماده مبارزه است.
در معرفی مارک میدوز همین بس که گزارش شده ساعت‌ها با رئیس جمهوری آمریکا تلفنی صحبت می‌کند و به او بسیار نزدیک است.
آقای میدوز پیشتر اعلام کرده بود که علاقه‌مند به تصدی پست ریاست دفتر رئیس جمهوری کنونی آمریکاست. نکته جالب دیگر در مورد آقای میدوز این است که او از دوستان یکی از نمایندگان دموکرات مجلس هم بود. الیجا کامینگز که چندی پیش در گذشت از دوستان آقای میدوز بود و وقتی که رئیس جمهوری آمریکا حملات خود به آقای کامینگز را در تابستان شدت بخشیده بود، آقای میدوز که در دعوای دو نفر از دوستانش گیر کرده بود، به حمایت از آقای کامینگز وارد میدان شد و در ضمن گفت که هیچ کدام از این دو نفر "نژاد پرست" نیستند. آقای کامینگز سیاه‌پوست بود و نماینده شهر بالتیمور از ایالت مریلند.
تحقیقات اولیه مربوط به استیضاح رئیس جمهوری آمریکا تا به حال به جز یک جلسه شهادت، همگی پشت درهای بسته بودند. جمهوری‌خواهان با این روش مخالفت می‌کردند اما دموکرات‌ها می‌گفتند که با مخفی نگه داشتن متن صحبت‌های شاهدان عینی، می‌خواستند جلوی تاثیر گرفتن از یک‌دیگر و عوض کردن شرح ماوقع را بگیرند.
قرار است سرپرست موقت سفارت آمریکا در اوکراین نخستین کسی باشد که به صورت علنی شهادت می‌دهد. بیل تیلور که از کارمندان بازنشسته وزارت خارجه آمریکاست به درخواست وزیر خارجه برای مدیریت موقت سفارت به وزارت خارجه بازگشت. در پیامک‌هایی که از او منتشر شده، او به وضوح با سیاست‌های اطرافیان آقای ترامپ در مواجهه با اوکراین مخالفت کرده بود.
در دوره مخفی بودن تحقیقات، فقط نمایندگانی که عضو شش کمیته دخیل در تحقیقات بودند، و چند نفری از کارمندانشان اجازه ورود به اتاق امن محل تحقیقات را داشتند. جمهوری‌خواهان در عمل مخالف این شیوه بودند اما به اندازه دموکرات‌ها فرصت داشتند که از شاهد‌ها سوال بپرسند. آقایان میدوز و جردن در بیشتر این جلسات که گاهی بیش از ده ساعت به طول می‌انجامید، شرکت می‌کردند. مخالفت جمهوری خواهان با برگزاری تحقیقات پشت درهای بسته سبب شد که گروهی از نمایندگان به صورت نمادین اتاق محل تحقیقات را اشغال کنند.
ترکیب اعضای کمیته‌های مجلس را اکثریت تعیین می‌کند. در حال حاضر ۱۳ نفر دموکرات و ۹ نفر جمهوری‌خواه در کمیته اطلاعاتی می‌نشینند. احتمالا اگر این دو نفر بخواهند به کمیته اضافه شوند، جمهوری‌خواهان باید دو نفر از خودشان را از کمیته خارج کنند.
هم اکنون "دوین نونس" رهبر جمهوری‌خواهان در کمیته اطلاعاتی است. گزارش شده که در جلسات پشت درهای بسته آقای نونس ترجیح می‌داده که سوالی نپرسد و وقت خود را به آقای جردن واگذار می‌کرده است.
با آغاز جلسات علنی، هر دو طرف خواهند کوشید تا با ارائه روایت خود از ماجرا، عموم مردم آمریکا را با خود همراه کنند. برای همین هر دو طرف احتیاج دارند که با پرسیدن سوال‌های خوب و بیان به موقع، ساده و صریح نظراتشان میلیون‌ها تماشاگر تلویزیونی این تحقیقات را با خود همراه کنند.
