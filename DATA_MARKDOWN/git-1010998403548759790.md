
# За отговорността към науката и признанието на учениците

Published at: **2019-11-01T21:04:00+00:00**

Author: **Николета Хаджийска**

Original: [bTV Новините](https://btvnovinite.bg/bulgaria/za-otgovornostta-kam-naukata-i-priznanieto-na-uchenicite.html)

Часът по химия е вълнуващ за учениците от Първа английска езикова гимназия. Това е време, в което химията за децата е интересна, любопитна и забавна благодарение на д-р Петя Петрова.
Като малка, в света на науката, тя намерила своето призвание. Учи в Кралския технологичен институт в Стокхолм, преподава в БАН, а години по-късно в класната стая, сред децата, всеки ден намира смисъла.
„Науката, освен моя живот, е сбъдната мечта и моето бъдеще, с което да покажа на децата, че има смисъл от знанието, от науката, за да бъдат добре развити и успешни в живота”, заяви гл ас. инж. Д-р Петя Петрова.
За учениците нейното преподаване е ключът към отличните резултати.
„Ако се започне с трудните термини, от които ни става лошо, нищо няма да научим, първо трябва практика”, каза Десислава Аврамова, ученичка в 1-ва ЕГ.
"Аз играя ролята на живия телефон, който е в ръцете им, аз демонстрирам, за да покажа смисъла”, допълни д-р Петрова.
На днешния празник на народните будители доктор Петрова не иска много – здраве, вдъхновение, късмет и в бъдеще. Защото и с малко, тя ще продължава да буди.
