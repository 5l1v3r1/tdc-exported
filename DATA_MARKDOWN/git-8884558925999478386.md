
# Grški parlament je sprejel strožjo azilno zakonodajo

Published at: **2019-11-01T10:51:16+00:00**

Author: **STA**

Original: [Primorske novice](https://www.primorske.si/svet/grski-parlament-je-sprejel-strozjo-azilno-zakonoda)


        Grški poslanci so zgodaj davi po več kot 14-urni razpravi sprejeli strožjo azilno zakonodajo. Konservativna vlada premierja Kiriakosa Micotakisa želi z novo zakonodajo pospešiti azilni postopek in poenostaviti vračanje nezakonitih migrantov v Turčijo. Do konca leta pa želi 20.000 migrantov preseliti s preobremenjenih grških otokov na celino.
      
ATENE > Po novi zakonodaji bodo vsako prošnjo za azil preverili po šestih mesecih namesto po devetih, kot je veljalo doslej. Če prosilci za azil ne bodo sodelovali z oblastmi, pa bodo lahko te prošnjo razglasile za neutemeljeno, poroča nemška tiskovna agencija dpa.
Kiriakos Micotakis je v govoru v parlamentu med drugim znova pozval države članice EU k solidarnosti. “Ni prav, da država koristi ugodnosti EU in se istočasno izogiba tudi najmanjši delitvi bremen,” je poudaril in dodal, da evropska solidarnost ni “a la carte”.
Opozicija ter humanitarne organizacije so novo zakonodajo že pred sprejetjem kritizirale, češ da spodkopava pravico prosilcev za azil do celovite obravnave njihove prošnje.
Po zadnjih podatkih Visokega komisariata ZN za begunce (UNHCR) je v Grčijo letos prispelo 55.348 migrantov in beguncev, od tega 43.683 po morju. Od aprila se je število migrantov v begunskih taboriščih na grških otokih v Egejskem morju s 14.000 povečalo na 35.000. Že aprila je število migrantov občutno presegalo nastanitvene kapacitete, saj je v vseh begunskih centrih skupaj prostora le za približno 7000 prebežnikov. Grška vlada je zato začela del migrantov premeščati na celino.
