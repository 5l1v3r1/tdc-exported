
# 
        پیدا شدن شواهد جدید در تأیید تعدی جنسی ترامپ به یک زن
      

Published at: **2019-11-05T19:31:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638400/%D9%BE%DB%8C%D8%AF%D8%A7-%D8%B4%D8%AF%D9%86-%D8%B4%D9%88%D8%A7%D9%87%D8%AF-%D8%AC%D8%AF%DB%8C%D8%AF-%D8%AF%D8%B1-%D8%AA%D8%A3%DB%8C%DB%8C%D8%AF-%D8%AA%D8%B9%D8%AF%DB%8C-%D8%AC%D9%86%D8%B3%DB%8C-%D8%AA%D8%B1%D8%A7%D9%85%D9%BE-%D8%A8%D9%87-%DB%8C%DA%A9-%D8%B2%D9%86)

به گزارش بولتن نیوز، یک رسانه آمریکایی گزارش داده سوابق تماس‌های تلفنی «دونالد ترامپ»، رئیس‌جمهور آمریکا ادعاهای دست‌کم یکی از زنانی که از او به دلیل تعدی جنسی شکایت کرده‌اند تأیید می‌کند. 
«سامر زوروس»، زنی که گفته بعد از شرکت در یکی از شوهای تلویزیونی ترامپ توسط او مورد تعرض جنسی قرار گرفته در دادخواستی که به رویت خبرگزاری آسوشیتدپرس رسیده گفته که ترامپ یکی از روزهای دسامبر ۲۰۰۷ با او تماس تلفنی برقرار کرده و او را به ضیافت شام دعوت کرده است. 
زوروس گفته که او به امید دریافت راهنمایی درباره کار به آنجا رفته اما سرانجام مورد تعدی جنسی قرار گرفته است. سوابق تلفنی ترامپ نشان می‌دهند ترامپ روز بعد از آن دیدار با تلفن زوروس تماس برقرار کرده است. 
«مارک کاسوویتز»، وکیل ترامپ روز دوشنبه مدعی شده که ادعاهای زوروس کاملاً بی‌اساس هستند و هیچ سندی در تأیید آنها وجود ندارد. سندی که آسوشیتدپرس امروز منتشر کرده ادعاهای وکیل ترامپ را نقض می‌کند.
زوروس که یک رستوران‌دار اهل کالیفرنیا است سال ۲۰۰۶ در برنامه تلویزیونی موسوم به «کارآموز» که ترامپ مجری آن بود شرکت کرد. او می‌گوید بعداً به امید اینکه بتواند کسب و کارش را رونق ببخشد دعوت ترامپ را پذیرفته است. 
او گفته ترامپ که در آن زمان تاجر بوده دو بار در دسامبر ۲۰۰۷ او را مورد تعرض جنسی قرار داده: یک بار در برج ترامپ در نیویورک و بعداً در هتل بورلی هیلزدر کالیفرنیا. 
زوروس یکی از حدود ۱۲ زدنی است که بعد از ورود ترامپ به کارزار انتخابات ریاست‌جمهوری آمریکا در سال ۲۰۱۶ او را به تعرض جنسی متهم کرده‌اند. ترامپ این زن‌ها را دروغگو خوانده و مدعی شده که روایت‌های آنها جعلی است. 
ادعاها علیه ترامپ در این مورد زمانی تشدید شد که در سال ۲۰۱۶ یک فایل ویدئویی از صحبت‌های او منتشر کردند. ترامپ در آن فایل ویدئویی با لحنی مفتخرانه از تجاوز جنسی به زنان سخن می‌گوید. 
انتهای پیام/
