
# 
        جنایت وحشتناک خانوادگی در شهریار
      

Published at: **2019-11-04T13:40:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638070/%D8%AC%D9%86%D8%A7%DB%8C%D8%AA-%D9%88%D8%AD%D8%B4%D8%AA%D9%86%D8%A7%DA%A9-%D8%AE%D8%A7%D9%86%D9%88%D8%A7%D8%AF%DA%AF%DB%8C-%D8%AF%D8%B1-%D8%B4%D9%87%D8%B1%DB%8C%D8%A7%D8%B1)

به گزارش بولتن نیوز، سرهنگ مهدی سرپناه معاون اجتماعی فرماندهی انتظامی غرب استان تهران گفت: نوجوان ۱۸ ساله‌ای در اقدامی پدر، مادر و برادر ۱۳ ساله خود را با وارد کردن ضربات چاقو به قتل رساند.
معاون اجتماعی فرماندهی انتظامی غرب استان تهران افزود: متهم در اظهارات اولیه خود عنوان کرد که تبعیض بین او و برادر کوچکش توسط والدین، علت ارتکاب قتل‌ها بود و به دلیل عقده گشایی اقدام به این عمل کرده است.
سرهنگ سرپناه تصریح کرد: از آنجایی که والدین متهم نوجوان شاغل بودند، او با استفاده از فرصت پیش آمده ابتدا برادر ۱۳ ساله خود را با ضربات پی در پی چاقو به قتل رساند و بدن بی جان برادرش را به اتاق خواب برد.
وی افزود: در اواخر همان روز که پدر این فرد از سرکار به منزل بازگشت، به محض ورود به خانه توسط پسر مورد هجوم قرار گرفته و به دلیل جراحات وارده از ناحیه گردن توسط فرزندش به قتل رسید.
معاون اجتماعی فرماندهی انتظامی غرب استان تهران گفت: همین روال نیز برای مادر خانواده رخ داد و به این ترتیب یک جنایت خانوادگی در شاهدشهر شهریار به وقوع پیوست.
وی افزود: پس از انجام قتل‌ها توسط متهم، او تعدادی از انگشتان خود را بریده و کلانتری محل آمد و مدعی شد که فردی نقاب دار به داخل خانه آمده و پدر، مادر و برادر کوچک خود را به قتل رسانده است و انگشتان من را نیز برید که در آخر توانستم از دست او فرار کردم.
سرهنگ سرپناه اظهار کرد: با توجه به موضوع و بررسی صحنه جنایت، بازجویی‎ها از این فرد صورت گرفت و با توجه به زاوایای پرونده و بررسی ماموران، متهم به ناچار به جنایت ارتکابی خود اعتراف کرد و ماجرا را برای پلیس تشریح کرد.
به گفته این مقام انتظامی پرونده برای سیر مراحل قانونی در اختیار مرجع قضایی گذاشته شد.
