
# Манолова съди Борисов, иска 15 000 лева

Published at: **2019-11-07T16:54:15+00:00**

Author: **Редактори**

Original: [Стандарт Новини](https://standartnews.com/balgariya-politika/manolova-sdi-borisov-iska-15-000-leva-406129.html)

Неуспелият кандидат за кмет на София Мая Манолова депозира в съда искова молба за обезщетение в размер на 15 000 лева от страна на премиера Бойко Борисов, съобщиха от екипа на Манолова.
Исковата молба до Софийския районен съд е за нанесени неимуществени вреди от "неистински" и "опозоряващи" твърдения от страна на Бойко Борисов в ефира на една от националните телевизии.
Ден преди края на кампанията за местните избори Бойко Борисов даде интервю, в което обвини кандидата за кмет Мая Манолова, че участва в "уйдурми" за ромски гласове във Волуяк и нарече екипа й "сбирток".
Ако бъде уважен искът й в съда, Манолова заявява, че ще дари парите за изграждането на детска площадка във Волуяк, където по време на предизборната й среща с гражданите, децата споделели, че нямат къде да играят.
