
# Εργαζόμενοι ΚΕΘΕΑ: Άπραγο αποχώρησε το διορισμένο ΔΣ - Ζητάμε διάλογο με σεβασμό στο αυτοδιοίκητο του Οργανισμού

Published at: **2019-11-05T05:22:00+00:00**

Author: ****

Original: [enikos.gr](http://www.enikos.gr/society/682222/ergazomenoi-kethea-aprago-apochorise-to-diorismeno-ds-zitame-dial)

Την απόσυρση της ΠΝΠ για το ΚΕΘΕΑ και την άμεση έναρξη διαλόγου για την επίλυση του προβλήματος, με σεβασμό στο αυτοδιοίκητο του Οργανισμού, ζητούν για μία ακόμη φορά οι εργαζόμενο, κάνοντας λόγο για “θεσμικό πραξικόπημα” με τον “διορισμό ενός πλήρως ελεγχόμενου κομματικού Διοικητικού Συμβουλίου”.
Όπως αναφέρει σε σχετική ανακοίνωση το ΔΣ του Συλλόγου Εργαζομένων στο ΚΕΘΕΑ, “το διορισμένο διοικητικό συμβούλιο προσήλθε σήμερα στις Κεντρικές Υπηρεσίες του ΚΕΘΕΑ, αλλά αποχώρησε άπραγο, καθώς το κτίριο είχε αδειάσει λόγω στάσης εργασίας του Συλλόγου Εργαζομένων”.
Σύμφωνα με τους εργαζόμενους, “στη θέση των άμισθων και επιφανών που συγκροτούσαν για 33 χρόνια τις αιρετές διοικήσεις του ΚΕΘΕΑ, επέλεξε ανθρώπους άμεσα συνδεδεμένους με την παράταξή του, απολύτως ελεγχόμενους και ενίοτε με εξαιρετικά επιθετική ρητορική εναντίων αυτών που καλούνται να ‘διοικήσουν’. Ταυτόχρονα επιχειρείται με εξαιρετικά μεγάλη επικοινωνιακή προσπάθεια να παρουσιαστεί η κατάληψη ως προστασία και το πραξικόπημα ως ενίσχυση του αυτοδιοίκητου!”.
Όπως αναφέρουν, δύο πράγματα μπορεί να συμβαίνουν: “Είτε το ΚΕΘΕΑ είναι ένα ακόμη λάφυρο που διανέμεται στο κομματικό κράτος, είτε η κατάληψή του είναι ένα πρώτο βήμα σε ανομολόγητους σχεδιασμούς για το χώρο της απεξάρτησης και της δημόσιας υγείας” και όπως επισημαίνουν, "και τα δύο είναι εξαιρετικά ανησυχητικά όχι μόνο για μας αλλά για το σύνολο της κοινωνίας".
“Εμείς, οι εργαζόμενοι στο ΚΕΘΕΑ, παραμένουμε απόλυτα δεσμευμένοι στο αυτοδιοίκητο του Οργανισμού όχι μόνο ως μορφή δημοκρατικής οργάνωσης δημόσιων φορέων, αλλά και ως αποκρυστάλλωση στο διοικητικό επίπεδο της αυτοδιαχειριστικής θεραπευτικής πρότασης του ΚΕΘΕΑ. Παραμένουμε προσηλωμένοι στη λογική της δημόσιας και δωρεάν φροντίδας των εξαρτημένων και των οικογενειών τους, ανεξαρτήτως φυλής, εθνικότητας, σεξουαλικού προσανατολισμού, κοινωνικής τάξης και εισοδήματος. Και για αυτά θα συνεχίσουμε να αγωνιζόμαστε”, σημειώνουν στην ανακοίνωσή τους.
Οι ίδιοι υπογραμμίζουν πως “δεν μπορούμε παρά να θεωρήσουμε το διορισμένο Διοικητικό Συμβούλιο ως ορισμένου χρόνου και ενδεχομένως ειδικού σκοπού, το οποίο δεν θα λογοδοτεί παρά μόνον σε αυτόν που το διόρισε” και κατηγορούν τον υπουργό Υγείας πως δεν έχει ανταποκριθεί σε καμία πρωτοβουλία για ουσιαστικό διάλογο.
