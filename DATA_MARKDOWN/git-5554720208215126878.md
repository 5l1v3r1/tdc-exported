
# क्या केंद्रीय मंत्री नितिन गडकरी होंगे महाराष्ट्र के अगले मुख्यमंत्री? जानिए इस सवाल पर क्या बोले BJP नेता

Published at: **2019-11-07T09:18:57+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/nitin-gadkari-says-no-question-of-me-returning-to-maharashtra/271680/)

भारतीय जनता पार्टी (भाजपा) के वरिष्ठ नेता और केंद्रीय सड़क और परिवहन मंत्री नितिन गडकरी ने गुरूवार को कहा कि महाराष्ट्र में सरकार गठन पर दुविधा को दूर करने के लिए जल्द फैसला होगा। भाजपा, शिवसेना को सरकार गठन के लिए जनादेश मिला है और फड़णवीस नई सरकार का नेतृत्व करेंगे।
केंद्रीय मंत्री नितिन गडकरी ने गुरुवार को कहा कि राष्ट्रीय स्वयंसेवक संघ (आरएसएस) के सरसंघचालक मोहन भागवत का नाम महाराष्ट्र में सरकार गठन संबंधी कदमों से नहीं जोड़ा जाना चाहिए। भाजपा नेता ने संवाददाताओं से बातचीत के दौरान शीर्ष पद संभालने के लिए राज्य में अपनी वापसी की खबरों को भी खारिज कर दिया। उन्होंने कहा, ‘देवेंद्र फड़णवीस नई सरकार का नेतृत्व करेंगे।’ उन्होंने कहा कि महाराष्ट्र में सरकार गठन पर गतिरोध को दूर करने के लिए जल्द फैसला किया जाएगा।
बता दें कि, महाराष्ट्र में सरकार बनाने को लेकर बीजेपी-शिवसेना के बीच जारी गतिरोध के बीच नितिन गडकरी नागपुर पहुंचे हैं। यहीं पत्रकारों के सवाल पर केंद्रीय मंत्री ने कहा, ‘जो चल रहा है (सरकार गठन को लेकर) उससे आरएसएस सरसंघचालक को जोड़ना सही नहीं होगा।’ उन्होंने कहा कि भाजपा और शिवसेना को राज्य में नई सरकार के गठन के लिए जनादेश मिला है।
नितिन गडकरी ने खुद के महाराष्ट्र के अगले मुख्यमंत्री बनाए जाने को लेकर जारी बातों को भी अटकलबाजी करार दिया।महाराष्ट्र में अगले मुख्यमंत्री के खुद के नाम पर नितिन गडकरी ने कहा कि मेरे लिए महाराष्ट्र लौटने का कोई सवाल नहीं है, मैं दिल्ली में काम करना जारी रखूंगा।
