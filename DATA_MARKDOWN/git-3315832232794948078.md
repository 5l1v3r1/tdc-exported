
# Noi demiteri și numiri în Executiv; Un secretar de stat pleacă din funcție: „Regimul de la Guvern nu e pe placul tuturor”

Published at: **2019-11-01T11:23:19+00:00**

Author: **Jurnal.md**

Original: [Jurnal.md](http://jurnal.md/ro/news/7866a7662e1ce83e/noi-demiteri-si-numiri-in-executiv-un-secretar-de-stat-pleaca-din-functie-regimul-de-la-guvern-nu-e-pe-placul-tuturor.html?utm_source=RSS&utm_medium=RSS&utm_campaign=RSS)


        Secretarul de stat de la Ministerul Justiției, Laurențiu Hadârcă, și-a dat demisia. Despre aceasta a anunțat ministrul Justiției, Olesea Stamate, astăzi, la ședința Guvernului.
      
„Probabil regimul de la Guvern nu este pe placul tuturor. Este destul de greu să ții pasul. Regretăm și noi. Sperăm să găsim în curând o persoană potrivită”, a comentat Stamate, iar Guvernul a aprobat cererea de demisie a lui Laurențiu Hadârcă.
Acesta are masterat în drept constituțional și un stagiu de muncă de peste 15 ani la nivel internațional. A activat în diverse proiecte ONU și OSCE.
De asemenea, Executivul l-a numit astăzi pe Anatolie Topală în funcția de secretar general al Ministerului Educației, Culturii și Cercetări. Topală a fost până acum director al Agenției Naționale pentru Curriculum și Evaluare.
Tot astăzi, Guvernul a aprobat cererea de demisie a directorului Biroului Național de Statistică, Vitalie Valcov. Totodată, a fost eliberat din funcție directorul adjunct de la Moldsilva, Ion Platon.
