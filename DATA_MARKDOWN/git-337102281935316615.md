
# عادل عبدالمهدی، در بحران میان ماندن و رفتن

Published at: **2019-11-06T16:41:36+00:00**

Author: ****

Original: [RFI](http://fa.rfi.fr/%D8%B9%D8%A7%D8%AF%D9%84-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C%D8%8C-%D8%AF%D8%B1-%D8%A8%D8%AD%D8%B1%D8%A7%D9%86-%D9%85%DB%8C%D8%A7%D9%86-%D9%85%D8%A7%D9%86%D8%AF%D9%86-%D9%88-%D8%B1%D9%81%D8%AA%D9%86-20191106/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        به گفته برخی مقامات ارشد عراق، در برابر حادترین بحران اجتماعی عراق پس از صدام حسین، قدرت عمل نخست وزیر که مورد انتقاد معترضان است، به وسیله شرکایش در قدرت و همچنین فشارهای ایران و متحدانش در بغداد تقریبا از بین رفته است.
      
خبرگزاری فرانسه در گزارشی با عنوان "در عراق در حال بحران، نخست وزیر زیر فشار متحدان ایران است" به سراغ برخی مقامات ارشد این کشور رفته و از آنها درباره وضعیت عادل عبدالمهدی، رئیس دولت پرسیده است.
از ابتدای ماه میلادی گذشته در عراق، اعتراضات اجتماعی در شهرهای مختلف این کشور شدت گرفته است. معترضان ضمن انتقاد از "فساد" دولت، خواستار استعفای نخست وزیر هستند.
یک سال پیش عادل عبدالمهدی ۷۷ ساله مستقل و غیرحزبی، در راس یک تیم شکننده به نخست وزیری رسید.
به گفته خبرگزاری فرانسه هرچند برخلاف پیش‌بینی ناظران، او از اعتراضات تقریبا خشونت‌آمیز تابستان گذشته جان به در برد، اما از ابتدای ماه اکتبر گذشته او با یک حرکت خودجوش اعتراضی مواجه شده است.
طی این اعتراضات ده‌ها نفر کشته شدند.
معترضان که بخش عمده‌ آنها را جوانان بیکار تشکیل می‌دهند، از دولت درخواست خدمات عمومی و اشتغال دارند و از "فساد" در دولت گلایه می‌کنند.
سه مقام ارشد عراقی در گفت‌وگو با خبرگزاری فرانسه می‌گویند که در پی درخواست‌ها برای استعفای عبدالمهدی، او با پذیرش این موضوع خواسته بود که استعفای خود را به صورت زنده در تلویزیون اعلام کند.
سخنرانی‌ای که متن آن را خود او تهیه کرده بود اما این متن را در نهایت عراقی‌ها هرگز نشنیدند.
به جای آن معترضان عراقی با سخنرانی تند و آتشینی مواجه شدند که در ساعت دو بامداد از تلویزیون پخش شد و به آنها پیشنهاد کمک‌های اجتماعی موردی و موقت را می‌داد. امری که بیش از پیش خشم آنها را برانگیخت.
به گفته یکی از این مقامات، نخست وزیر "مایل به استعفا بود اما به دلیل فشار احزاب مختلف مجبور به ماندن شد."
همچنین یکی دیگر از این مقامات می‌گوید که "دستان" نخست وزیر "به دستان احزاب سیاسی‌ای که او را به قدرت رسانده‌اند، گره خورده است". وی می‌افزاید: "از آن زمان او لحن توهین‌آمیزتری علیه معترضین اتخاذ کرده است."
معترضینی که این مقام عراقی می‌گوید اکنون "خواستار سقوط عبدالمهدی هستند."
متحدان نخست وزیر به ویژه متحدان نزدیک به ایران، عبدالمهدی را مطمئن کرده‌اند که استعفای او سبب به هم ریختن اوضاع و هرج و مرج می‌شود و خود او نیز بارها تصدیق کرده که تصمیم و عزم و اراده او برای ماندن در قدرت برای جلوگیری از رکود سیاسی و اقتصادی مجدد است.
وی اکنون معترضین را که طی۳ روز گذشته ۱۰ نفر از آنها کشته شدند دعوت کرده تا به جای قرار گرفتن به عنوان "سپر انسانی به "زندگی عادی" بازگردند.
یکی از این مقامات به خبرگزاری فرانسه می‌گوید که عادل عبدالمهدی "در یک حباب محبوس شده است. به او گفته می‌شود که این تظاهرات علیه دولت وی است و لازم است که او همچنان در قدرت باقی بماند."
از سوی دیگر به گفته این مقامات نباید تاثیر ایران را نیز در این زمینه نادیده گرفت.
روز سه‌شنبه پنجم نوامبر عادل عبدالمهدی، برگزاری انتخابت زودهنگام را "غیرعملی" خواند.
به گفته یکی از مقامات دولت عراق، نخست وزیر "فکر می‌کند اگر او قرار است سقوط کند، همه باید با او سقوط کنند."
برخی دیگر از مقامات هم در این زمینه به فشارهای وارد شده از سوی ایران و همچنین متحدان او در عراق اشاره می‌کنند.
به گفته یکی از آنان ، نخست وزیر "در موقعیتی نیست که بتواند مقاومت کند: او می داند که اگر خط ایران را دنبال نکند ، از نخست وزیری برکنار می‌شود.
