
# Bogdan Planić pred transferom karijere! Hteo je u Zvezdu, htela i ona njega, ali nije bilo izvodljivo?

Published at: **2019-11-04T00:00:00+00:00**

Author: **Aleksandar Gligorić**

Original: [MozzartSport](https://mozzartsport.com/fudbal/vesti/bogdan-planic-pred-transferom-karijere-hteo-je-u-zvezdu-htela-i-ona-njega-ali-nije-bilo-izvodljivo/341608)

Bogdan Planić je jedna od najvrelijih tema u rumunskoj sportskoj javnosti ovih dana.
Prema saznanjima tamošnjih medija, srpski štoper koji je član FSCB-a (nekadašanja Steaua), nalazi se na korak od transfera u Fenerbahče, iako se nadao i opciji povratka u Crvenu zvezdu.
Planić je leta 2017. došao u tadašnju Steauu iz Vojvodine u transferu teškom 300.000 evra i potpisao je ugovor na tri godine. Postao je stub odbrane, zvanično najbolji štoper lige, a potom je izabran i za najboljeg stranog fudbalera rumunskog šampionata . U jednom periodu je bio i kapiten kluba iz Bukurešta i postao jedan od najvrednijih igrača u rumunskom fudbalu. Čak se spekulisalo da je na pragu milionskog transfera u Ajntraht iz Frankfurta, ali ga je kontroverzni gazda kluba Điđi Bekali zadržao uz zahtev da zainteresovani klub mora da plati otkupnu klauzulu od 10.000.000 evra.
Kako niko nije hteo da plati toliki novac, Planić je ostao i imao uspone i padove. Kontroverzni Bekali, koji je poznat po čudnom ponašanju prema igračima, je u jednom trenutku pretio da će ga izbaciti iz tima zbog slabih rezultata celog tima, ali Planić je ipak ostao stub odbrane.
Sada mu Bekali nudi novi ugovor?!
Zato što je Planić ušao u poslednju godinu aktuelnog ugovora. Od 1. januara, na šest meseci pre isteka, će moći bez dozvole FSCB-a da potpiše predugovor sa bilo kojim zainteresovanim klubom i da ode na leto bez obeštećenja. Bekali je svetsan da u toj priči gubi veliki novac i zato nudi srpskom štoperu produžetak saradnje.„Ponudio sam mu povišicu sa 12.000 evra mesečno na 15.000 mesečno. Sa porezima, njegova plata me košta 25.000 evra mesečno jer je stranac“, rekao je Bekali.
Inače, najplaćeniji igrač u klubu je Denis Man sa 186.000 evra mesečno, slede Pincili, Njoere, Koman, Tanase, Momčilović, Hora i Salomao sa po 180.000 evra godišnje neto. U tu grupu bi ušao i Planić kada bi prihvatio novi ugovor, ali prema szananjima rumunskih medija, to se neće desiti.
Srbinu je izgleda dosta Bekalija i lude atmosfere u klubu. Da bi prihvatio novi ugovor, očekivao bi i bonus za potpis koji Bekali ne želi da ponudi iako će potom morati da kupuje štopera koji bi zamenio Planića i sigurno će ga više koštati?!
Kako pišu rumunski mediji, Planić se već poverio prijateljima u svlačionici da ima ponudu Fenerbahčea i da je ona najbolja od svih koje je dobio. Najverovatnije će je prihvatiti, mada je navodno njegova želja bila da se vrati u Crvenu zvezdu za koju je igrao u sezoni 2014/15. Pogotovo što je sada Crvena zvezda mnogo napredovala u odnosu na period kada je Planić igrao na Marakani i velika mu je želja da sa crveno-belima igra u Evropi. Rumuni pišu da je interes bio obostran, ali da se nije daleko odmaklo jer Zvezda nije prodala mladog štopera kojeg je planirala za prodaju (najverovatnije Babić op.a.) i zato se nije daleko odmaklo u razgovorima oko povratka Planića.
U ovom trenutku, Planić je najbliži prelasku u Fenerbahče, a izgleda da je samo pitanje samo momenta za realizaciju transfera. Da li će Bekali da prihvati simbolično obeštećenje u januaru i pustiti ga u Tursku ili će mu zagorčati život do kraja sezone, skoniti ga iz tima i onda ga izgubiti bez obeštećenja na leto?
Kako god, Planić je taj koji drži sve karte u rukama, pa se Điđi Bekali ne pita mnogo oko konačnog raspleta.
 

        
          Pogledajte novu epizodu serije Ekipizza...
        
      
