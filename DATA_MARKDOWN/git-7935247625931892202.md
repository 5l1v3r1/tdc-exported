
# Şehir içinde hız sınırlarını belirlemede kriter nedir?

Published at: **2019-11-05T01:00:00+00:00**

Author: **Söz Sizde**

Original: [OLAY](https://www.olay.com.tr/sehir-icinde-hiz-sinirlarini-belirlemede-kriter-nedir-15525yy.htm)

Merhaba Günay Bey, köşenizi ilgiyle takip ediyorum.
Burada yayımlanan sorunlara hızlı bir şekilde yanıt verildiğini gördüğümden ben de bir konuyu ileteyim istedim.
Benim dikkatimi çeken sorun, şehir içindeki hız sınırlarındaki dengesizlik.
Bilindiği gibi bundan yaklaşık 6 sene önce şehir içindeki hız sınırlarını belirlemede Ulaşım Koordinasyon Merkezleri (UKOME) ile il trafik komisyonlarına hız sınırını artırma yetkisi verildi.
Fakat şehrimizdeki çeşitli yollardaki fiziki şartlar farklı olmasına rağmen benzer hız sınırlarını görmekteyiz.
Örneğin Bursa’nın ana arterlerinden biri olan Ankara Yolu Caddesi’nde hız sınırı araç cinslerine göre 82-70-70 olarak ayrılmakta.
Aynı şekilde yakın çevre yolu da aynı hız sınırına sahip. Fakat benzer fiziki şartlara sahip olan hatta daha da geniş bir cadde olarak gözlemlediğim Nilüfer ilçesindeki Ata Bulvarı’nda sınırlama 70-50-50 şeklinde. Yani burada hafif ticari araçların hız sınırı 50 km.
Ancak, oturduğum bölgedeki Yıldırım Spor Kompleksi’nin altındaki Yunus Emre Bulvarı’nda da (fiziki şartları daha yetersiz olmasına ve mahalle arasında yer almasına rağmen) hız sınırı 50.
Hatta buradan çok daha mahalle için olan ve araçlar park etmediğinde 2, genel olarak da tek şeritten işleyen Derya Caddesi’nde de hız sınırı 50.
Örneklerini verdiğim bu caddeler göz önüne alındığında hız sınırında çok ciddi bir dengesizlik göze çarpıyor.
Sizin aracılığınızla bunun gibi dengesizlikleri ortadan kaldırmak için Bursa içindeki hız sınırlarının yeniden gözden geçirilmesini talep ediyorum.
Örnegin Derya Caddesi’nin 30 km ile sınırlandırılması, Ata Bulvarı’nın da 82-70-70 sınırlarına çekilmesi gerektiğini düşünüyorum.
Saygılarımla.

        Bir okur
      
 

        Sabaha kadar fabrika dumanı soluyoruz
      
Yıldırım ilçesi Samanlı Mahallesi’nde ikamet etmekteyim. Kocaali Caddesi üzerinde bulunan fabrikanın çevre kirliliğinden rahatsız olmaktayız. Her gece fabrikanın bacaları açılıyor ve mahalle duman içinde kalıyor. Bütün gece bu zehiri solumak zorunda kalıyoruz. Yetkililerden çözüm istiyoruz.

        Semt sakini bir okur
      
