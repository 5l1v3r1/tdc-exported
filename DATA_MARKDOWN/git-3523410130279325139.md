
# 
        پرداخت ۲۵ میلیون تومان کمک بلاعوض به ساخت مسکن محرومان
      

Published at: **2019-11-02T13:31:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637478/%D9%BE%D8%B1%D8%AF%D8%A7%D8%AE%D8%AA-%DB%B2%DB%B5-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%DA%A9%D9%85%DA%A9-%D8%A8%D9%84%D8%A7%D8%B9%D9%88%D8%B6-%D8%A8%D9%87-%D8%B3%D8%A7%D8%AE%D8%AA-%D9%85%D8%B3%DA%A9%D9%86-%D9%85%D8%AD%D8%B1%D9%88%D9%85%D8%A7%D9%86)

به گزارش بولتن نیوز، حمیدرضا سهرابی در خصوص مسکن محرومان و اقدامات بنیاد مسکن، گفت: در ۴ سال گذشته نزدیک به ۲۲۰ میلیارد تومان تسهیلات بلاعوض و حدود ۱۱۵ میلیارد تومان قرض‌الحسنه از محل حساب ۱۰۰ به خانوارهای معلول تعلق گرفته است.
به گفته وی، از سال ۹۴ تاکنون حدود ۱۰۵ هزار خانوار روستایی مشمول دریافت بلاعوض و قرض‌الحسنه از حساب ۱۰۰ امام‌خمینی (ره) شدند.
مدیرکل مسکن روستایی بنیاد مسکن انقلاب اسلامی یادآور شد: تاکنون برای پنج استان محروم در خصوص مسکن روستایی از جمله جنوب کرمان، سیستان‌ و بلوچستان، خراسان‌جنوبی، چهارمحال‌ و بختیاری و لرستان با سازمان برنامه و بودجه تفاهم شده است که رقم بلاعوض ۲۵ میلیون تومان بلاعوض و ۴۰ میلیون تومان تسهیلات ۴۰ میلیون تومانی با سود ۵ درصد و ۱۵ ساله پرداخت می‌شود.
پرداخت ۲۵ میلیون تومان بلاعوض به خانوارهای محروم
سهرابی اعلام کرد: در مناطق محروم روستایی که واحدهای فرسوده دارند و خود توان و آورده‌ای ندارند مقرر شده تا به هر واحد واجد شرایط ۲۵ میلیون تومان به مالکان به صورت بلاعوض پرداخت شود تا واحدهای نیمه تمام خود را به اتمام برسانند.
وی خاطرنشان کرد: تاکنون ارایه تسهیلات بلاعوض ۲۵ میلیون تومان برای تکمیل واحدهای مسکونی روستایی در بافت‌های فرسوده برای ۲۰هزار و ۴۴۰ خانوار روستایی در قالب تفاهم نامه مشترک بین بنیاد مسکن، کمیته امداد و بهزیستی انجام شده است که نزدیک به ۱۶ هزار واحد آغاز شده است. از این ۱۶ هزار واحد نزدیک به ۱۱هزار واحد فوندانسیون‌ها پی‌ریزی شده و شروع به کار کرده‌اند و نزدیک به ۵ هزار واحد اسکلت انجام شده است.
به گفته مدیرکل مسکن روستایی بنیاد مسکن انقلاب اسلامی در دو ماه آتی نیز استان‌های ایلام، هرمزگان و آذربایجان‌غربی به پنج استان نامبرده شده اضافه می‌شوند.
وی اعلام کرد: بنیاد مسکن به صورت مستمر از کمیته امداد و بهزیستی آمار محرومان را دریافت می‌کند و بر اساس شاخص‌هایی که وجود دارد محرومان در اولویت فعالیت‌های بنیاد هستند.
سهرابی توضیح داد: تاکنون حدود ۲۲۰ میلیاردتومان بلاعوض از حساب ۱۰۰ امام پرداخت شده که بیشترین بلاعوض و تسهیلاتی که پرداخت شده است به استان‌های سیستان و بلوچستان، کرمان، هرمزگان و خوزستان بوده است.
