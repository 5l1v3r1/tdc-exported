
# Кошмарно преживяване с БДЖ

Published at: **2019-11-05T11:22:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Koshmarno-prezhivyavane-s-BDZh-911343)

Кошмарно преживяване с железниците в неделния ден. Близо 50 души пътуваха разстоянието от Варна до София прави. Причината: композицията тръгнала без вагон за първа класа, съобщава bTV.
Минути преди 18 ч. влакът Варна-София пристига навреме на столичната Централна гара. От него обаче слязоха десетки недоволни пасажери. Сред тях и Радослав. Тръгнал от Белослав до столицата за планова операция.
"От Горна Оряховица ме вдигнаха и ми казаха, че няма свободни места. Идват хората и казват: Това място е моето. И аз трябва да стана", допълни Радослав.
Така мъжът продължава пътуването си прав. Въпреки че 5 дни по-рано си е купил билет за първа класа със запазено място. Оказва се, че заради техническа неизправност влакът потеглил без вагон първа класа.
По-сериозно струпване на граждани имало след Плевен. А грешка на служителите е, че не насочвали пътниците, обясниха от БДЖ.
"Техническа неизправност е причината бързият влак Варна - София на 3.11. 2019 г., да потегли без вагон първа класа. Грешка на служителите е, че не са насочвали пътниците към свободните места", отговориха от БДЖ.
Андрей, който купил билета си онлайн, споделя, че това се случва за втори път в рамките на седмица. Според мъжа на касите са имали информация за проблема, но не са уведомявали пътниците. Железницата се извинява за причиненото неудобство и ще компенсира гражданите, подали жалба, с билет за друго пътуване.
