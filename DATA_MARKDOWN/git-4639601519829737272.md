
# Πέτσας για προσφυγικό : Ετσι θα γίνει η κατανομή στη ενδοχώρα

Published at: **2019-11-05T12:03:45+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/05/politics/petsas-gia-prosfygiko-etsi-tha-ginei-i-katanomi-sti-endoxora/)

Στο Προσφυγικό και στην προσπάθεια της κυβέρνησης για αποσυμφόρηση των νησιών του Αιγαίου αναφέρθηκε ο κυβερνητικός εκπρόσωπος Στέλιος Πέτσας γνωστοποιώντας λεπτομέρειες σχετικά με το πως θα γίνει το επόμενο διάστημα η μετεγκατάσταση προσφύγων σε δομές της ενδοχώρας.
Ο κ. Πέτσας κατά τη διάρκεια ενημέρωσης των πολιτικών συντακτών αναφέρθηκε στην τελευταία νομοθετική πρωτοβουλία για τη χορήγηση ασύλου, σημειώνοντας ότι «επισπεύδουμε τις αιτήσεις εξέτασης ασύλου».

        Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι
      
Αναφερόμενος στη μεταφορά προσφύγων από τα νησιά του Αιγαίου τα οποία «ασφυκτιούν» λόγω των προσφυγικών ροών από τα τουρκικά παράλια, τόνισε πως τις τελευταίες ημέρες έχουν μεταφερθεί 1.100 πρόσφυγες ενώ όπως είπε συνολικά από τον Ιούνιο έως τον Οκτώβρη έχουν φύγει από τις Δομές στα νησιά 6.500 άτομα.
«Προτεραιότητά μας είναι η αποσυμφόρηση των νησιών» επεσήμανε ο κ. Πέτσας προσθέτοντας ότι στόχος είναι να φύγουν άλλοι 4.000 πρόσφυγες από τα νησιά.
Σύμφωνα με τον κυβερνητικό εκπρόσωπο, θα πρέπει να υπάρξει δίκαιη κατανομή των προσφύγων σε όλη τη χώρα. «Ακολουθούμε δύο αρχές. Η πρώτη είναι να βάζουν όρια στον αριθμό των ατόμων που θα μεταφέρονται σε κάθε περιοχή» είπε για να προσθέσει ότι ταυτόχρονα θα ενισχυθούν οι Δομές και οι σχετικές υπηρεσίες σε αυτές τις περιοχές.
Την ίδια στιγμή πάντως που η κυβέρνηση προσπαθεί να προχωρήσει στην αποσυμφόρηση των νησιών, ορισμένες μειοψηφίες αρνούνται να συναινέσουν στην μετεγκάτασταση προσφύγων σε ειδικά διαμορφωμένους χώρους σε διάφορα σημεία της ενδοχώρας.
Το τελευταίο περιστατικό σημειώθηκε το βράδυ της Δευτέρας, όταν κάτοικοι στη Νάουσα της Ημαθίας έστησαν  μπλόκο σε δρόμους προκειμένου να εμποδίσουν τη διέλευση τριών λεωφορείων με πρόσφυγες και μετανάστες.
Οι κάτοικοι έστησαν μπλόκο στην είσοδο της πόλης από νωρίς το βράδυ. Συγκεκριμένα, 80 με 100 κάτοικοι συγκεντρώθηκαν, γύρω στις 9.30 χθες το βράδυ, στην διασταύρωση του σιδηροδρομικού σταθμού της πόλης για να εμποδίσουν την έλευση λεωφορείων που μεταφέρουν αιτούντες άσυλο, ύστερα από σχετική πληροφορία που φαίνεται να κυκλοφόρησε και τελικώς αποδείχθηκε αναληθής.
Περίπου στη 01.00 τα ξημερώματα ενημερώθηκαν ότι δεν θα έρθουν πρόσφυγες στην περιοχή και αποχώρησαν με τα αυτοκίνητά τους.
Αμέσως μετά, πέρασαν μπροστά από κεντρικούς δρόμους αλλά και τα ξενοδοχεία που φιλοξενούν πρόσφυγες,  φωνάζοντας συνθήματα.
Το γεγονός ότι το Προσφυγικό εξελίσσεται σε βραδυφλεγή «βόμβα» για την κυβέρνηση δεν έχει περάσει απαρατήρητο ούτε από γερμανικά ΜΜΕ τα οποία επισημαίνουν ότι η ελληνική κυβέρνηση έχει θέσει ως προτεραιότητα την επίλυση του ζητήματος.
Η ελβετική εφημερίδα «Νeue Zuerchen Zeitung» υποστηρίζει ότι η μεταναστευτική κρίση είναι κορυφαία προτεραιότητα για την κυβέρνηση του Κυριάκου Μητσοτάκη και αναφέρεται στην πρωτοβουλία για τις αλλαγές στο καθεστώς χορήγησης ασύλου.
Στο ίδιο δημοσίευμα υπάρχουν αναφορές για τις αυξημένες ροές των τελευταίων ημερών από τα τουρκικά παράλια αλλά και για τις συνθήκες «ασφυξίας» που επικρατούν στις Δομές προσφύγων.
«Από το πικ της μεταναστευτικής κρίσης το 2015, ο αριθμός των αφίξεων δεν ήταν ποτέ τόσο υψηλός. Περίπου 35.000 άνθρωποι έχουν κολλήσει στα ελληνικά νησιά σε υπερπλήρεις προσφυγικούς καταυλισμούς. Υπάρχουν περίπου 80.000 μετανάστες σε ολόκληρη τη χώρα και οι εκκρεμείς υποθέσεις ασύλου ανέρχονται σε 68.000» σημειώνεται στο δημοσίευμα.

        Τι επιδιώκει, γιατί ανησυχεί ο Κώστας Καραμανλής
      
