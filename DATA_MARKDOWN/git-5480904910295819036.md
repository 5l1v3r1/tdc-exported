
# Statistici dnes zveřejní, jak se v září dařilo maloobchodu

Published at: **2019-11-07T00:10:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/statistici-dnes-zverejni-jak-se-v-zari-darilo-maloobchodu/1818116?utm_source=rss&utm_medium=feed)

Praha - Český statistický úřad (ČSÚ) dnes zveřejní, jak se v září dařilo tuzemskému maloobchodu. V srpnu zpomalil meziroční růst tržeb na 3,7 procenta ze sedmi procent v předchozím měsíci. Letošní srpen však měl o jeden pracovní den méně než loňský, po očištění o tento vliv tržby vzrostly stejně jako v červenci o 4,6 procenta.
Také ve druhé půlce letních prázdnin pokračoval růst prodejů v internetových a zásilkových obchodech. Jejich tržby v srpnu meziročně stouply o 14,6 procenta.
V obchodech s výrobky pro kulturu, sport a rekreaci činil v srpnu nárůst osm procent a v prodejnách s počítačovým a komunikačním zařízením 7,5 procenta. Za oděvy, obuv a výrobky pro domácnost lidé meziročně zaplatili o 6,5 procenta více a za farmaceutické, zdravotnické a kosmetické zboží o 3,2 procenta více. Tržby za prodej a opravy motorových vozidel v srpnu meziročně klesly o čtyři procenta.
Meziměsíčně se tržby v maloobchodě bez prodejů aut očištěné o sezonní vlivy zvýšily v srpnu o 0,1 procenta.
