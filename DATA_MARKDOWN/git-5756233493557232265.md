
# ناآرامی‌های عراق، اظهارات تریبون‌داران در تهران و حمله به کنسولگری ایران در کربلا| ماجرا چیست؟+فیلم

Published at: **2019-11-04T11:26:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619817/%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%B9%D8%B1%D8%A7%D9%82-%D8%A7%D8%B8%D9%87%D8%A7%D8%B1%D8%A7%D8%AA-%D8%AA%D8%B1%DB%8C%D8%A8%D9%88%D9%86%E2%80%8C%D8%AF%D8%A7%D8%B1%D8%A7%D9%86-%D8%AF%D8%B1-%D8%AA%D9%87%D8%B1%D8%A7%D9%86-%D9%88-%D8%AD%D9%85%D9%84%D9%87-%D8%A8%D9%87-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%DA%A9%D8%B1%D8%A8%D9%84%D8%A7%7C-%D9%85%D8%A7%D8%AC%D8%B1%D8%A7-%DA%86%DB%8C%D8%B3%D8%AA-%D9%81%DB%8C%D9%84%D9%85)


        برخی افراد از مطبوعات گرفته تا برخی روحانیون و شخصیت‌های ایرانی که به راحتی تظاهرکنندگان عراقی را دست‌نشاندگان و عوامل وابسته به استکبار معرفی نمودند، یا با سخنان نسنجیده مانند امام جمعه محترم مشهد، جریانات مختلفی را در عراق وابستگان ایران معرفی نمودند، قطعا در تحریک احساسات عراقی‌ها علیه ایران به شدت مؤثر بوده‌اند.
      

        آفتاب‌‌نیوز :
      
برخی معترضان عراقی شامگاه یکشنبه به کنسولگری ایران در شهر کربلا حمله کردند و به گفته شاهدان با بالا رفتن از دیوار کنسولگری یک پرچم ایران را پایین کشیدند و به جای آن پرچم عراق را بالا بردند.
به گزارش آفتاب‌نیوز؛ نیروهای امنیتی برای متفرق کردن معترضان که اقدام به پرتاب سنگ می‌کردند و لاستیک خودروهای اطراف ساختمان را به آتش کشیده بودند، تیر هوایی شلیک کردند. هنوز درباره تلفات و خسارت‌های این حادثه گزارشی منتشر نشده است. این دومین بار است که در اعتراض‌های یک ماه اخیرعراق، کنسولگری جمهوری اسلامی هدف حمله قرار می‌گیرد.
در حال حاضر اوضاع در اطراف مقر کنسلوگری جمهوری اسلامی به حالت عادی بازگشته است.
میرمسعود حسینیان، سرکنسول ایران در کربلا صبح روز دوشنبه ۱۳ آبان تاکید کرد که اوضاع در اطراف مقر کنسلوگری جمهوری اسلامی به حالت عادی بازگشته است.
از سوی دیگر شبکه تلویزیونی العالم وابسته به صدا و سیمای ایران اعلام کرد که نیروهای ضد اغتشاش پلیس عراق، گروه ناشناسی را که کنسولگری ایران در کربلای را محاصره کرده بود، متفرق کردند.به نوشته العالم، مهاجمان به کنسولگری ایران، نماینده معترضان عراقی نیستند و به زودی هویت واقعی آنان منتشر خواهد شد.

        سرکنسول ایران در کربلا: زائران سفرهای خود را به تعویق بیاندازند
      
از سوی دیگر سرکنسول ایران در کربلا همچنین به خبرگزاری فارس اعلام کرد که شرایط سفر به عتبات مهیا نیست و زائران تا برقراری امنیت لازم، سفر خود را به تعویق بیاندازند.
همزمان دونالد ترامپ، رئیس جمهوری آمریکا نیز در پی ناآرامی‌ها در کربلا، دو خبر درباره حمله به کنسولگری ایران در این شهر مذهبی را در حساب توئیتر خودش بازنشر کرد.
به نوشته یورونیوز؛ اعتراض‌های ضد دولتی در کربلا، بغداد و شهرهای جنوبی عراق در یک ماه اخیر اغلب به خشونت کشیده شده است و طبق گزارش‌ها معترضان ساختمان‌های دولتی و مقر برخی گروهای نزدیک به ایران را آتش زده‌اند.
ناآرامی های عراق از ابتدای ماه گذشته میلادی در اعتراض به فساد دولتی، وضعیت وخیم اقتصادی، بیکاری و ناکارآمدی خدمات عمومی از جمله برق رسانی به مناطق شهری و روستایی آغاز شد و هم اکنون معترضان خواهان تغییرات گسترده هستند و به استعفا در دولت رضایت نمی‌دهند.

        نخست وزیر عراق: زمان آن است که زندگی به حالت عادی برگردد
      
نخست وزیر عراق روز یکشنبه پس از گذشت یک ماه از تظاهرات گسترده از معترضان خواست که راه‌ها را باز کنند و گفت: «زمان آن است که زندگی به حالت عادی برگردد.»
عادل عبدالمهدی در بیانیه‌ای خواستار بازگشایی بازارها، کارخانه‌ها، مدارس و دانشگاه‌ها شد. او گفت که تهدید تاسیسات نفتی و بستن راه‌ها خسارت‌های بسیاری را برجای گذاشته است که از میلیاردها دلار فراتر می‌رود و این موضوع تمامی شهروندان را تحت تاثیر قرار می‌دهد.
وی تاکید کرد که تظاهرات نظام و ساختار سیاسی عراق را تکان داد و باعث شده تا در مواضع بازنگری شود.

        کمیسیون عالی حقوق بشر عراق: یک کنشگر عراقی ربوده شده است
      
همزمان، کمیسیون عالی حقوق بشر عراق می‌گوید که سیبا مهدی، کنشگر و پزشکی که در اعتراض‌ها حضور داشت از سوی یک گروه ناشناس ربوده شده است. این نهاد از دولت و نیروهای امنیتی خواست که محل نگهداری وی را فاش کنند. سیبا مهدوی یکی از چندین پزشکی است که به‌طور داوطلبانه به معترضان کمکی‌های پزشکی و درمانی ارائه می‌داد.
مقامات عراق تاکنون با طرح وعده برگزاری انتخابات زودهنگام و اجرای طرح اصلاحات اقتصادی تلاش کرده‌اند تا از گسترش اعتراضات جلوگیری کنند. با این حال تظاهرکنندگان ضمن تاکید بر ادامه اعتراضات خواستار «نافرمانی مدنی» شده‌اند. اعترضات عراق که از روز اول اکتبر (۹ مهر) آغاز شد تاکنون دستکم ۲۵۷ کشته بر جای گذاشته است.

        زنگ خطر کربلا و آتش‌بیاران معرکه
      
مرتضی باقری، کارشناس مسائل عراق در یادداشتی درباره ناآرامی های کربلا نوشته است: متأسفانه دیشب (یکشنبه شب) در پی حرکت اعتراض‌آمیز عده‌ای وارد ساختمان کنسولگری ایران در کربلا شده و سپس دست به تخریب و آتش زدن نمودند که البته با دخالت مأموران امنیتی این حادثه به اتمام رسید.
صاحب این قلم سال‌ها قبل به ریشه‌یابی این قبیل اتفاقات پرداخته و بصراحت به برخی افراد از جمله مسئولانی که فعلا نیازی به بردن اسامی آنها نیست، ریشه‌های تحریکات علیه ایران و امکان سوء استفاده جریانات مختلف را به تفصیل بیان نموده است. اکنون هم ضمن ابراز تأسف عمیق از اینکه در شهر کربلا چنین اقدامی علیه ایران صورت گرفته است، برخی نکات مهم و ضروری را جهت روشنگری و جلوگیری از استمرار و گسترش دامنه این ماجراها بیان می‌دارم:
۱- اینکه تمام تلقی‌ها و برداشت‌ها از اسلام و تشیع را صرفا بر اساس برداشت خاصی ارزیابی کنیم و به راحتی به هر جریان غیرخود، تهمت گمراه، دشمن و وابسته به استکبار و غرب بزنیم، طبعا این اتهامات نتایج مختلف از جمله اقدامات تند مخالفت‌آمیز را در پی خواهد داشت.
با فردی عراقی در کربلا صحبت مفصل داشتم با صراحت می‌گفت وقتی برخی در ایران به راحتی به ما اتهام وابستگی به غرب و گمراه می‌زنند، باید انتظار داشته باشند غلیان احساسات ما نیز علیه این جریانات شکل گیرد.
۲- برخی افراد از مطبوعات گرفته تا برخی روحانیون و شخصیت‌های ایرانی که به راحتی تظاهرکنندگان عراقی را دست‌نشاندگان و عوامل وابسته به استکبار معرفی نمودند، یا با سخنان نسنجیده مانند امام جمعه محترم مشهد، جریانات مختلفی را در عراق وابستگان ایران معرفی نمودند، قطعا در تحریک احساسات عراقی‌ها علیه ایران به شدت مؤثر بوده‌اند.
در برخی کلیپ‌ها در صف اول تظاهرکنندگان عراقی در کربلا علیه ایران، روحانیون عراقی شرکت داشته‌اند؛ این یعنی چه؟ یعنی نزاع‌های درون‌مذهبی در حال شکل گرفتن است و این زنگ خطر برای همه دلسوزان به سرنوشت کشور، دین و مذهب است.
۳- برخی که تریبون در اختیار دارند، در مطبوعات و ... به عراقی‌ها پیشنهاد صریح دادند سفارت آمریکا را در عراق اشغال کنند؛ اینها قطعا باید اینک شرمنده باشند که با گمراه خواندن برخی جریانات شیعی غیرخود و دعوت به اشغال سفارتخانه‌های غربی در عراق، عکس‌العمل تأسف‌بار علیه کنسولگری ایران در کربلا را مورد توجه قرار دهند و دوباره به این نزاعات درون‌مذهبی دامن نزنند و از ارائه نظرات غیرکارشناسی و مغایر با منافع و مصالح مردم عراق دست بردارند. نسخهپیچی‌های داخل ایران را سر و سامان دهند، آباد کردن کشورهای دیگر پیشکش.
۴- قطعا دست‌های خرابکار و فتنه‌گر در ایجاد اختلاف بین عراق و ایران در سطوح مختلف فعال هستند. راه‌های مقابله با این اقدامات، هوشیاری، دقت، توجه، صبوری و داشتن استراتژی مشخص و زبان گفت‌وگوی درون‌مذهبی و دینی است.
۵- اینک این اتفاقات کربلا میتواند دستمایه اقدامات و مواضع مجدد و تند برخی افراد در داخل ایران شود که مجددا ریختن بنزین روی آتش خواهد بود و به نظر می‌رسد حتی همان دستهای تحریک‌کننده در عراق می‌تواند منشأ تحریکات در داخل ایران شود. در این مرحله باید صدای وحدت‌بخش، رأفت، محبت و دوستی از ایران بلند شود. وقتی اهل بیت می‌توانند معجزه‌هایی نظیر اربعین خلق نمایند، طبعا در زدودن و محو نزاعات درون‌دینی و مذهبی هم عامل رفع اختلاف و ایجاد وحدت خواهند بود.
از شدت نگرانی، بعد از نماز صبح به برخی دوستان توصیه کردم مراقب غضنفرهای ایرانی باشند که آتش‌بیار معرکه هستند، اکنون وقت بلندشدن صدای محبت و همدلی و وحدت حول اهل بیت علیهم السلام از ایران است.
تعداد بازدید : 506
کد ویدیو دانلود فیلم اصلی
