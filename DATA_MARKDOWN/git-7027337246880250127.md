
# وزارت گردشگری ترکیه: ایرانی‌ها دومین گردشگران استانبول در سال 2019

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696340/%D9%88%D8%B2%D8%A7%D8%B1%D8%AA-%DA%AF%D8%B1%D8%AF%D8%B4%DA%AF%D8%B1%DB%8C-%D8%AA%D8%B1%DA%A9%DB%8C%D9%87-%D8%A7%DB%8C%D8%B1%D8%A7%D9%86%DB%8C%E2%80%8C%D9%87%D8%A7-%D8%AF%D9%88%D9%85%DB%8C%D9%86-%DA%AF%D8%B1%D8%AF%D8%B4%DA%AF%D8%B1%D8%A7%D9%86-%D8%A7%D8%B3%D8%AA%D8%A7%D9%86%D8%A8%D9%88%D9%84-%D8%AF%D8%B1-%D8%B3%D8%A7%D9%84-2019)


        در 9 ماهه نخست سال جاری میلادی در مجموع بیش از 41 میلیون گردشگر خارجی وارد ترکیه شده‌اند و این کشور بیش از 24 میلیارد دلار درآمد ارزی از گردشگران خارجی کسب کرده است.
      
بر اساس آمار جدید وزارت گردشگری ترکیه، گردشگران ایرانی پس از گردشگران آلمانی بیشترین میزان گردشگران شهر استانبول در سال جاری میلادی بوده‌اند.
به گزارش عصرایران به نقل از "سی‌ان‌ان ترک"، بر اساس آمار وزارت گردشگری ترکیه در 9 ماهه نخست سال 2019 (ژانویه تا پایان سپتامبر) گردشگران آلمانی با 858 هزار نفر بیشترین گردشگران خارجی استانبول بوده‌اند و پس از آنها گردشگران ایرانی با 687 هزار نفر در جایگاه دوم و عراقی‌ها با 545 هزار نفر در جایگاه سوم قرار گرفتند.
گردشگران روس با 512 هزار نفر چهارمین گردشگران خارجی استانبول در 9 ماهه سال 2019 هستند.
همچنین آمار وزارت گردشگری ترکیه نشان می‌دهد به دلیل رونق نسبی گردشگری در شهر استانبول، به طور متوسط 75 درصد از اتاق هتل‌های این شهر طی این مدت پُر بوده است.
 در 9 ماهه نخست سال جاری میلادی در مقایسه با مدت مشابه در سال گذشته آمار ورود گردشگران خارجی به استانبول 12 درصد افزایش داشته و این شهر در طی این مدت میزبان 11 میلیون و 342 هزار و 822 گردشگر خارجی بوده است.
همچنین در 9 ماهه نخست سال 2019 ورود گردشگران چینی به استانبول نیز افزایش قابل ملاحظه‌ای داشته و بیش از 300 هزار گردشگر چینی در طی این مدت وارد استانبول شده‌اند که حاکی از افزایش 11 درصدی نسبت به مدت مشابه پارسال است.
بر اساس آمار وزارت گردشگری ترکیه، در 9 ماهه نخست سال جاری میلادی در مجموع بیش از 41 میلیون گردشگر خارجی وارد ترکیه شده‌اند و این کشور بیش از 24 میلیارد دلار درآمد ارزی از گردشگران خارجی کسب کرده است.
 
