
# בירנבאום עוזב את חברת הקנאביס סידו: ליקויים שלא תוקנו

Published at: **2019-11-05T00:00:00+00:00**

Author: **תומר גנון וצלי גרינברג**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773063,00.html)

מנכ"ל סודהסטרים לשעבר דניאל בירנבאום הודיע אתמול בערב לחברת טכנולוגיות הקנאביס סידו (Seedo) על החלטתו לסיים את תפקידו כדירקטור, כך נודע ל"כלכליסט".
בירנבאום, אשר מונה לתפקיד לפני שישה חודשים, נימק את הסיבה לעזיבה בכך שהתריע על ליקויים וניגודי עניינים מצד חלק מהדירקטורים ועובדי החברה, אשר לדבריו לא תוקנו.
לא ידוע מהם הליקויים לכאורה שעליהם הצביע בירנבאום. בנוסף, כך נודע, בירנבאום נימק את עזיבתו בכך שלא היתה נכונות בסידו לשנות את התמהיל האנושי והמיקוד האסטרטגי כפי שציפה.
סידו מפתחת ומשווקת מערכת ביתית לגידול קנאביס באופן מבוקר. היא נסחרת בבורסת ה־OTC המשנית בארה"ב לפי שווי של 20 מיליון דולר. מעבר לסיוע במיקוד האסטרטגי, לפי מקורבים לחברה, היה בירנבאום הרוח החיה מאחורי החתמת זמר הראפ האמריקאי סנופ דוג כפרזנטור של סידו.
בסמוך למינויו כדירקטור, בחודש מרץ, השקיע בירנבאום 100 אלף דולר בסידו, עם אופציה להשקעה נוספת. כחודש לאחר מכן, באפריל השנה, גייסה החברה הון נוסף לצורך הקמת חוות קנאביס במושב ברוש שבנגב הצפוני בעלות של כ־12 מיליון שקל. במסגרת סבב גיוס זה השקיע בירנבאום סכום נוסף, ככל הנראה במסגרת האופציה הראשונית שניתנה לו. בסך הכל השקיע בירנבאום 350 אלף דולר שהם כ־0.7% מהמניות.
לפני כמה חודשים נכנסה סידו לשותפות בחוות גידול קנאביס נוספת, בקיבוץ דן שבצפון. עניין זה על פניו היה יכול לייצר ניגוד עניינים בין האינטרס של סידו לבין האינטרס בחברה אחרת שבה מושקע בירנבאום — קנביט — העוסקת גם כן בגידול קנאביס.
קנביט היא חברה ציבורית בשליטת קבוצת משקיעים בראשות ברק רוזן העוסקת בריבוי וגידול קנאביס.
יו"ר דירקטוריון החברה הוא איתן בן אליהו, לשעבר מפקד חיל האוויר. בירנבאום השקיע בעבר כ־5 מיליון שקל בקנביט והוא מחזיק בכ־4% ממניות החברה. סכום ההשקעה בקנביט התבסס על דיווח של החברה שלפיו קבוצת המשקיעים בראשות רוזן מעלה את השקעתה מ־27 מיליון שקל ל־32 מיליון שקל – עם צירופו של בירנבאום אליה.
בספטמבר האחרון עוכב בירנבאום לחקירה ברשות ניירות ערךבחשד שמסר מידע פנים בכמה מקרים למקורבת אליו, עובדת סודהסטרים לשעבר. פרסום דבר החקירה עורר תגובות מעורבות בדירקטוריון סידו. חלק מבעלי המניות טענו כי הם מצפים שיתפטר מתפקידו בחברה, אולם חלקם דרשו את הישארותו בה.
גורם בחברה מעריך כי דרישת ההתפטרות הגיעה גם על רקע ניסיונותיו של בירנבאום להסדיר את הליקויים בחברה. לאחר שנודע על חקירתו של בירנבאום, מסר אחד מבעלי המניות כי הוא היה דווקא רוצה שבירנבאום יישאר בחברה, וכי יפציר בו להישאר ולקבל עליו את תפקיד היו"ר. "חזקת החפות עומדת לכל אדם, בוודאי לאדם עתיר זכויות כמו דניאל", אמר אותו גורם, והוסיף כי "מדובר בראשיתה של חקירה ואין לדעת כיצד תתפתח".
