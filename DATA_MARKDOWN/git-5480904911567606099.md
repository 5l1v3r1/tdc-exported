
# Ondra čtyři týdny před kvalifikací na OH vyhrál domácí šampionát

Published at: **2019-11-03T22:31:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/ondra-ctyri-tydny-pred-kvalifikaci-na-oh-vyhral-domaci-sampionat/1816814?utm_source=rss&utm_medium=feed)

Praha - Sportovní lezec Adam Ondra čtyři týdny před olympijskou kvalifikací ve francouzském Toulouse vyhrál domácí šampionát v lezení na obtížnost. Mistr světa a vítěz Světového poháru v této disciplíně ve vysočanském centru BigWall potvrdil roli favorita a porazil Jakuba Konečného a Martina Stráníka.
Ondra, který se na OH 2020 nekvalifikoval ze srpnového mistrovství světa, je v plném tréninku na další boj o olympiádu. Tam bude závodit v kombinaci obtížnosti, boulderingu a rychlosti. Dnes se českým fanouškům představil ve své nejsilnější disciplíně.
"Bral jsem to jako příjemné přerušení tréninkové rutiny na nadcházející kvalifikační závod v Toulouse. Bylo to pro mě hodně důležité i z psychologického hlediska, chtěl jsem se cítit na tomhle závodě opravdu dobře," popisoval.
I když ještě cítil únavu z tréninku, který byl v posledních dvou týdnech poměrně intenzivní, předvedl dobré výkony. Pochvaloval si, že mu doma vyrostla kvalitní konkurence. "Bylo příjemné, že zatímco před pár lety to bylo jasnější a jednoznačnější, letos byli dva největší soupeři Jakub Konečný a Martin Stráník ve skvělé formě. Naštěstí se mi podařilo zalézt dobře a spadnout ve finále těsně pod topem, takže určitě radost," dodal.
Mezi ženami získala svůj první český titul Eliška Adamovská. Další medailové pozice obsadily Michaela Smetanová a Nikola Králíková.

        Mezinárodní mistrovství ČR v lezení na obtížnost v Praze:
      
Muži: 1. Ondra, 2. Konečný, 3. M. Stráník.
Ženy: 1. Adamovská, 2. Smetanová, 3. Králíková.
