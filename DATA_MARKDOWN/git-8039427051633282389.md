
# నెట్‌ఫ్లిక్స్‌కు పాస్‌వర్డ్స్ దెబ్బ... 11వేల కోట్ల రూపాయల నష్టం..

Published at: **2019-11-06T19:14:47+00:00**

Author: ****

Original: [Andhrajyothy](https://www.andhrajyothy.com/artical?SID=948049)

ADVT
న్యూఢిల్లీ: భారత్‌లో నెట్‌ఫ్లిక్స్ పాపులారిటీ గురించి ప్రత్యేకంగా చెప్పనక్కర్లేదు. ఒరిజనల్ కంటెంట్ ద్వారా భారతీయుల మనసు దోచుకున్న నెట్‌ఫ్లిక్స్ క్రమంగా తన కస్టమర్ల సంఖ్యను పెంచుకుంటోంది. అయితే నెట్‌ఫ్లిక్స్‌లో కంటెంట్ వీక్షించేందుకు అనేక మంది వినియోగించే పద్ధతి పాస్‌వర్డ్ షేరింగ్. ఓ వ్యక్తి సబ్‌స్క్రిప్షన్ తీసుకుంటే..అతడి పాస్ వర్డ్ సహాయంతో అతడి స్నేహితులు ఈ కంటెంట్‌ను ఉచితంగా వీక్షించడమే పాస్ వర్డ్ షేరింగ్. ఇది అందరికీ తెలిసిందే.
 అయితే ఇదే ఆ సంస్థకు తలనొప్పులు తెచ్చిపెడుతోంది. తాజాగా మాగిడ్ అనే అనలిటిక్స్ సంస్థ చేపట్టిన సర్వే ప్రకారం, ప్రపంచ వ్యాప్తంగా ఉన్న నెట్‌ఫ్లిక్స్ ఖాతాదారుల్లో దాదాపు 10% మంది పాస్ వర్డ్ షేరింగ్ ద్వారా నెట్‌ఫ్లిక్స్‌ను వినియోగిస్తున్న వారేనని తేలింది. దీని వల్ల సంస్థకు ఏటా దాదాపు 11 వేల కోట్ల రూపాయల నష్టం వస్తున్నట్టు తెలిసింది. ఈ నివేదిక నేపథ్యంలో ఆ సంస్థ ఉన్నతాధికారి ఒకరు స్పందించారు. "ఈ విషయంపై మేము దృష్టి సారించాం. వినియోగదారులకు ఇబ్బంది లేకుండా ఏం చేయాలా అనే విషయంపై ఆలోచిస్తున్నాం. అయితే ఈ దిశగా చర్యలు తీసుకునే ఉద్దేశం ప్రస్తుతానికైతే మాకు లేదు." అని వ్యాఖ్యానించారు.
