
# Parys (N-VA): “Misschien paars-groen bekijken”

Published at: **2019-11-05T11:54:38+00:00**

Author: **Hugo Decker**

Original: [SCEPTR](https://sceptr.net/2019/11/parys-n-va-misschien-moet-magnette-paars-groen-bekijken/)


        Meer dan 150 dagen na de verkiezingen is er federaal nog steeds geen zicht op een toekomstige meerderheid. Hoewel Koning Filip aan een nieuwe consultatieronde begint, zorgt de communicatie van de Franstalige socialisten voor wrevel bij de N-VA. “Je kan niet vragen van de N-VA om haar hele programma in te slikken. Dat zou een capitulatie zijn”, stelde N-VA-ondervoorzitter Lorin Parys tegenover Radio 1-programma ‘De Ochtend’.
      
Hoewel de begroting ondertussen stevig ontspoorde zit er zo’n vijf maanden na de verkiezingen federaal (nog steeds) geen schot in de zaak. Volgens sp.a-voorzitter John Crombez is “de tijd op” en hij kijkt hierbij naar N-VA en de PS. “Eigenlijk zou je moeten zeggen: sluit ze een weekend op in Poupehan en los het op.” Beide partijen moeten klare wijn schenken, vindt de sp.a-kopman. “Ik begin me daarbij af te vragen: heeft de N-VA niet beslist om niet in de regering te stappen? Hun doel is toch om federaal te blokkeren en het land te splitsen? De N-VA zegt dat het confederalisme er moet komen. Dat is geen houding van een partij die een oplossing zoekt om te regeren”, aldus Crombez.
