
# 
        انجمن خدمات دیجیتال اتاق بازرگانی تهران از فعالیت سرویس‌های ارزش افزوده دفاع کرد
      

Published at: **2019-11-04T19:01:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638146/%D8%A7%D9%86%D8%AC%D9%85%D9%86-%D8%AE%D8%AF%D9%85%D8%A7%D8%AA-%D8%AF%DB%8C%D8%AC%DB%8C%D8%AA%D8%A7%D9%84-%D8%A7%D8%AA%D8%A7%D9%82-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%AA%D9%87%D8%B1%D8%A7%D9%86-%D8%A7%D8%B2-%D9%81%D8%B9%D8%A7%D9%84%DB%8C%D8%AA-%D8%B3%D8%B1%D9%88%DB%8C%D8%B3%E2%80%8C%D9%87%D8%A7%DB%8C-%D8%A7%D8%B1%D8%B2%D8%B4-%D8%A7%D9%81%D8%B2%D9%88%D8%AF%D9%87-%D8%AF%D9%81%D8%A7%D8%B9-%DA%A9%D8%B1%D8%AF)

گروه IT: در حالی که شب گذشته وزیر ارتباطات با اعلام کد دستوری #6*800* از کاربران درخواست کرد با شماره‌گیری این کد، پول‌هایی که شرکت‌های ارزش افزوده از آن‌ها اخذ کرده‌اند را ببینند، امروز انجمن صنفی خدمات دیجیتال اتاق بازرگانی تهران بیانیه‌ای مطبوعاتی در دفاع از این شرکت‌ها منتشر کرده است؛ بیانیه‌ای که در آن تاکید می‌شود سرویس‌های ارزش افزوده «از شفاف‌ترین صنایع کشور» بوده و درآمد حاصل از ارائه این خدمات نیز به دولت و اپراتورهای تلفن‌همراه نیز می‌رسد.   به گزارش بولتن نیوز به نقل از دیجیاتو، در این بیانیه آمده که تمامی سرویس‌های ارزش افزوده پس از تایید وزارت ارشاد و اپراتورهای کشور فعال می‌شود و «ریال به ریال درآمد شرکت‌ها تحت نظارت سازمان تنظیم مقررات و ارتباطات رادیویی محاسبه می‌شود.» این بیانیه با اشاره به سامانه *800# و یا کد دستوری فعلی که اعلام شده تاکید دارد که اطلاعات درآمدی شرکت‌ها برای همه مردم در دسترس قرار گرفته و این موضوع را «یک اقدام کم‌نظیر» در همه صنایع کشور تلقی کرده است. به گفته این انجمن صنفی در اتاق بازرگانی تهران، مجموع درآمد حاصل از ارائه‌ی خدمات دیجیتال و ارزش افزوده از طریق دو اپراتور موبایل کشور بین ذی‌نفعان مختلفی شامل سازمان تنظیم مقررات و ارتباطات رادیویی کشور به نمایندگی از دولت (بین ۱۰% تا ۱۵%)، اپراتورهای تلفن همراه (بین ۲۰% تا ۵۰%)، شرکت‌های اگریگیتور (بین صفر تا ۱۰%) و شرکت‌های ارائه‌دهنده‌ی خدمات (بین ۳۰% تا ۶۰%) تقسیم می‌شود. همچنین گفته شده این درآمد برای تأمین هزینه‌هایی مانند توسعه‌ی شبکه‌های ارتباطی، تامین زیرساخت‌های فنی نظیر پلتفرم‌ها، اپلیکیشن‌ها و نرم‌افزارهای مورد نیاز، هزینه‌های تولید و تامین محتوا و هزینه‌های تبلیغات استفاده می‌شود. در این بیانیه آمده که سازمان تنظیم مقررات و ارتباطات رادیویی که به عنوان نماینده دولت و صادرکننده پروانه فعالیت اپراتورهای تلفن‌همراه شناخته می‌شود در دو سال اخیر (۹۶ و ۹۷)  مجموعاً قریب به ۵۰۰۰ میلیارد ریال از محل ارائه‌ی این خدمات از طریق اپراتورهای تلفن همراه کشور درآمد داشته است. در ادامه این بیانیه به شکایات ثبت شده در تابستان سال جاری در گزارش رگولاتوری اشاره شده است: «۱۹۸ مورد و تعداد شکایات ثبت شده در مورد خدمات دیتا و اینترنت اپراتورهای تلفن همراه ۱۴۷۷۷ مورد بوده است. لذا چنانچه هدف آن سازمان محترم از انتشار اطلاعات مربوط به میزان مصرف مشترکین نیز افزایش شفافیت و صیانت از حقوق مشتریان باشد، ضروری است با در نظر گرفتن این آمار، اطلاعات مصرف دیتا، مکالمه، رومینگ و سایر خدمات ارائه شده به مشتریان نیز در اسرع وقت در اختیار تمام مشترکین تلفن همراه قرار گیرد.»این انجمن تاکید کرده که شرکت‌های ارزش افزوده کماکان مانند سال‌های گذشته با تمرکز بر اقدامات کارشناسی فعالیت خود را ادامه خواهند داد و در راستای توسعه صنعت خدمات دیجیتال فعالیت خواهند داشت: «امیدوار هستیم که این روند فارغ از تنش‌ها و هیجانات سیاسی همچنان ادامه پیدا کند و صنعت خدمات دیجیتال و ارزش افزوده بتواند مسیر توسعه و رشد مستمر خود را در این سرزمین طی کند. لذا فعالان این صنعت مجدداً تمام افراد و سازمان‌های ذی‌ربط در این زیست‌بوم را به سعه‌ی صدر، پرهیز از تنش و اقدامات هیجان‌زده و سیاسی و تمرکز کامل بر انجام اقدامات و اصلاحات منتج از بررسی‌های کارشناسی دعوت می‌کند و همراهی کامل خود با مسیر مبتنی بر تصمیمات کارشناسی را کمافی‌السابق اعلام می‌دارد.» به گفته این انجمن، فعالان این صنعت را خیل عظیمی از جوانان فرهیخته و نخبه تشکیل می‌دهند که در ماه‌های گذشته «مورد اتهامات فراوانی قرار گرفته‌اند و تا امروز سکوت کرده‌اند» ولی با توجه به اقدام اخیر حق اعاده حیثیت و دفاع از آبروی خویش را برای خود محفوظ نگه خواهند داشت: «در تمام این مدت صرفاً با هدف پرهیز از برخورد و ایجاد تنش در میان ذی‌نفعان کسب و کار در سال رونق تولید ملی، که تنها تأثیر آن وارد شدن آسیب بیشتر به این صنعت است، در مقابل سیل اهانت‌ها سکوت کردند و تلاش کردند تمام تمرکز خود را بر توسعه‌ی صنعت خدمات دیجیتال در کشور قرار دهند؛ اما با توجه به اهانت‌ها و تهمت‌های زننده و ناروایی که به فعالان این صنعت وارد شده است، عنداللزوم حق اعاده‌ی حیثیت و دفاع از آبروی به خطر افتاده‌ی جوانان برومند این سرزمین را برای خود محفوظ خواهند داشت.»گفتنیست  انجمن ارائه دهندگان خدمات دیجیتال استان تهران تحت نظارت اتاق بازرگانی تهران فعالیت می‌کند و ریاست آن را عبدالحسین ترابی بر عهده دارد. او پیش‌تر گفته بود بیش از ۴۰۰ شرکت در حوزه خدمات ارزش افزوده فعالیت دارند و آمار کشوری به عدد ۷۰۰ شرکت مستقیم و غیرمستقیم در این بخش هم می‌رسد. او همچنین اعلام کرده بود بین ۳۰ تا ۵۰ هزار شغل مستقیم و غیرمستقیم در حوزه خدمات ارزش افزوده ایجاد شده که اکثرا هم اشتغال متخصص به حساب می‌آیند. از سوی مقابل وزیر ارتباطات در آخرین اظهار نظر رسمی‌اش در رویداد خشت طلایی، درباره ارزش افزوده گفته بود که در این صنعت اعداد بالایی رد و بدل می‌شود که کسی از آن مطلع نیست. آذری جهرمی گفته بود ارزش افزوده واقعی این است که داده‌های شهری باز شود و جوانان از آن خلق ثروت کنند: «اگر اشتراک داده‌ها به شکل اصولی انجام نشود اتفاقی شبیه اتفاقی که در خدمات ارزش افزوده رخ داد، به وقوع می‌پیوندد که سالانه اعداد بسیار زیادی در آن بین رد و بدل می‌شود و کسی از آن مطلع نیست. مگر می‌شود در بازار ۲۶۰۰ میلیارد تومانی سالانه، مردم حتی یک بازیگر اصلی در این عرصه را نشناسند. زمانی که از مبارزه با کلاهبرداری‌های خدمات ارزش افزوده صحبت کردیم، طرفداران این خدمات اعلام کرده‌اند ۳۰ هزار شغل با پایان ارزش افزوده از بین خواهد رفت. اگر واقعا این تعداد شغل ایجاد شده، چطور هیچ‌کدام از مردم حتی نام یکی از این شرکت‌های ارزش افزوده را نمی‌دانند؟»متن کامل بیانیه انجمن صنفی خدمات دیجیتال اتاق بازرگانی تهران در این تصویر قابل مطالعه است.  
