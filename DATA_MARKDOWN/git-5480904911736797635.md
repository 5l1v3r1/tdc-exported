
# Philadelphia udržela díky Korkmazovi v NBA neporazitelnost

Published at: **2019-11-03T09:22:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/philadelphia-udrzela-diky-korkmazovi-v-nba-neporazitelnost/1816573?utm_source=rss&utm_medium=feed)

New York - Basketbalisté Philadelphie otočili zápas v Portlandu a jako jediní drží v NBA neporazitelnost i po pěti zápasech. Sixers zvítězili díky střele Furkana Korkmaze v poslední vteřině na palubovce Trail Blazers 129:128. Domácím nebylo nic platných 33 bodů a devět asistencí hvězdného rozehrávače Damiana Lillarda, který proměnil osm z 11 trojek.
Ve třetí dvanáctiminutovce přitom Trail Blazers odskočili až na 21 bodů. Činil se zejména Lillard, který proměňoval i střely z velké dálky. Philadelphia pak zlepšila obranu a začala ztrátu umazávat. Poprvé do vedení šla deset sekund před sirénou ve čtvrté čtvrtině po šestkách Bena Simmonse.
Po oddechovém čase proměnil dvě sekundy před koncem trojku z rohu domácí Anfernee Simons, Sixers přesto zápas otočili. Čtyři desetiny sekundy před sirénou se trefil za tři body také turecký křídelník Korkmaz.
V dresu 76ers měl na kontě nejvíce bodů Al Horford. Letní posila přidala k 25 bodům pět doskoků a sedm asistencí, 23 bodů nastřílel Tobias Harris. Australan Simmons se postaral o 19 bodů, 11 doskoků a osm asistencí.
V repríze finále Východní konference se tentokrát radovalo Milwaukee. Bucks zvítězili nad obhájci titulu z Toronta 115:105. Domácí ani jednou neprohrávali, vypracovali si vedení až o 26 bodů a to hlavně zásluhou nejužitečnějšího hráče základní části Janise Adetokunba. "Hráli jsme strašně," uznal jeden z úřadujících šampionů Pascal Siakam.
"Jasně, že jsem proti nim měl o motivaci postaráno, i když už je to dost jiný tým než na jaře," prohlásil Adetokunbo. "Leonard je pryč, ale ostatní se zvedají. Lowry hrál dnes neskutečně, Siakam se pořád zlepšuje. Právě oni nám letos neumožnili hrát finále. Takže ano, proti takovému týmu ze sebe vždycky dostanete ještě o něco více energie," dodal hráč, jenž se blýskl 36 body, 15 doskoky, osmi asistencemi a čtyřmi bloky.
Raptors táhl rozehrávač Kyle Lowry, který se postaral také o 36 bodů a přidal šest asistencí. Oba týmy tak mají shodnou bilanci čtyř vítězství a dvou porážek. "Nešli jsme do toho tak jako v play off. Měli jsme dobrý plán, ale nedrželi se ho," řekl autor 12 bodů Fred Van Vleet.
Golden State, dál decimovaní zraněními, prohráli bez nově zdravotně indisponovaných Draymonda Greena a D'Angela Russella doma s Charlotte 87:93. Nejlepšími střelci zápasu byli shodně s 25 body Eric Paschall z Warriors a Dwayne Bacon na straně Hornets. Minnesota porazila Washington na jeho palubovce 131:109 a Detroit zdolal Brooklyn 113:109 zejména díky pivotovi Andremu Drummondovi, který zaznamenal 25 bodů, 20 doskoků, šest asistencí a pět bloků.
Detroit - Brooklyn 113:109, Golden State - Charlotte 87:93, Memphis - Phoenix 105:114, Milwaukee - Toronto 115:105, Oklahoma City - New Orleans 115:104, Orlando - Denver 87:91, Portland - Philadelphia 128:129, Washington - Minnesota 109:131.
--------

        Východní konference,
      

        Atlantická divize:
      

        Centrální divize:
      

        Jihovýchodní divize:
      

        Západní konference,
      

        Jihozápadní divize:
      

        Severozápadní divize:
      

        Pacificiká divize:
      
