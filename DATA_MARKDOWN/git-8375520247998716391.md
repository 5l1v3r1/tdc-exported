
# Всеукраїнський радіодиктант національної єдності цього року писатимуть за новими правилами

Published at: **2019-11-01T14:46:28+00:00**

Author: ****

Original: [ГЛАВКОМ](https://glavcom.ua/country/science/vseukrajinskiy-radiodiktant-nacionalnoji-jednosti-cogo-roku-pisatimut-za-novimi-pravilami-637050.html)

Всеукраїнський радіодиктант національної єдності відбудеться 8 листопада об 11.00.
Про це повідомляє UA: Суспільне мовлення.
Зазначається, що основною локацією, де писатимуть радіодиктант, стане Національна бібліотека імені Володимира Вернадського.
«Текст традиційно звучатиме на хвилях першого каналу Суспільного радіо UA: Українське радіо. Його читатиме Олександр Авраменко», - йдеться у повідомленні.
Цього року правила радіодиктанту національної єдності зазнають змін.
Перевірити правильність написання диктанту можна буде вже за 15 хвилин після прочитання. Текст оприлюднять на сайтах суспільного мовника: UA: Українське радіо та UA: Cуспільне мовлення.
Одразу після завершення диктанту всі охочі можуть надіслати свої роботи електронною поштою на адресу rd@nrcu.gov.ua, щоб узяти участь у конкурсі на найкращу роботу. Це потрібно зробити протягом 15 хвилин із моменту закінчення акції — тобто, до оприлюднення тексту радіодиктанту.
Додатково відбудеться конкурс на найкращий твір. Тему твору оголосять на початку ефіру, об 11:00. Його, разом із текстом радіодиктанту, потрібно буде надіслати до 10 листопада на адресу:
Київ, 01001, вул. Хрещатик, буд. 26, UA: Українське радіо або на електронну пошту rd@nrcu.gov.ua з поміткою «Твір». Десять найкращих творів відзначать призами.
Нагадаємо, цього року тисячі українців з усього світу писатимуть радіодиктант уже вдев’ятнадцяте.
Минулого року до Всеукраїнського радіодиктанту національної єдності долучилося майже 33 000 учасників, а 311 людей написали його без жодної помилки — це стало рекордом за весь час існування радіодиктанту.
