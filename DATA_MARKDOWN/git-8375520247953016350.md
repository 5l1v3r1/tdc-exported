
# В Україні хочуть скасувати згоду на обробку персональних даних

Published at: **2019-11-07T09:53:38+00:00**

Author: ****

Original: [ГЛАВКОМ](https://glavcom.ua/country/society/v-ukrajini-hochut-skasuvati-zgodu-na-obrobku-personalnih-danih-638337.html)

Кабінет міністрів вніс до Верховної Ради законопроєкт, який скасовує документ про згоду на обробку персональних даних.
Про це міністр Кабінету міністрів Дмитро Дубілет 7 листопада написав на своїй сторінці у Facebook.
«Вчора на засіданні Кабміну ми проголосували за законопроєкт, який зробить в Україні трохи менше бюрократії. Нещодавно я писав про всюдисущий документ «Згода на обробку персональних даних». У будь-яких держустановах, в школах, в лікарнях - скрізь вам підсовують цей листок і просять заповнити. У коментарях під постом українці написали ще купу прикладів, де він з'являється. До речі, часто цим грішить і бізнес», - зазначив він.
За словами Дубілета, проблема в тому, що в законі не достатньо чітко описано механізм згоди на обробку даних.
«Наш закон був «натхненний» законом європейських країн. Європейців важко запідозрити у неповажному ставленні до персональних даних, але такі папірці, ще й в такому обсязі, вони, звісно, не заповнюють. І ось, вчора ми подали в Раду акт, який повинен, з одного боку, краще захистити українців у тому, як організації поводяться з їхніми даними. З іншого боку, ми повинні позбутися цього папірця, який насправді нікого ні від чого не захищає», - додав чиновник.
Він також наголосив, що лише ухвалити закон буде недостатньо. «Після цього будемо бігати з вогнеметом по бюджетних організаціях і випалювати цей документ. Ну і заодно будемо навчати бізнес, щоб він, перестраховуючись, теж не плодив зайву бюрократію», - підсумував Дубілет.
Раніше Дубілет заявляв, що вивчає можливість скасування згоди на обробку персональних даних, де це можливо.
Повідомлялося також, що Кабмін на засіданні 6 листопада мав погодити, зокрема, проєкт закону про внесення змін до Закону України «Про захист персональних даних щодо форм та умов надання згоди на обробку персональних даних».
