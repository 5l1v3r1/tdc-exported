
# Голи Яремчука і Пластуна врятували їхній «Гент» від поразки в грі з «Андерлехтом»

Published at: **2019-11-01T11:16:00+00:00**

Author: ****

Original: [ZIK.UA](https://zik.ua/news/2019/11/01/goly_yaremchuka_i_plastuna_vryatuvaly_ihniy_gent_vid_porazky_v_gri_z_1681421)


        Українські футболісти Роман Яремчук та Ігор Пластун забили м’ячі за «Гент» в матчі 13-го туру чемпіонату Бельгії проти «Андерлехта», який завершився з рахунком 3:3.
      
У заключному матчі 13-го туру чемпіонату Бельгії «Гент» футболістів національної збірної України Романа Яремчука та Ігоря Пластуна гостював у Брюсселі, повідомляє офіційний сайт Української асоціації футболу.
У грі проти «Андерлехту» обидва підопічні Андрія Шевченка з’явилися у стартовому складі й стали справжніми героями зустрічі. До 84-ї хвилини їхня команда поступалася господарям із рахунком 1:3. Але спочатку Яремчук вдало зіграв на добиванні після свого ж нереалізованого пенальті, а потім Пластун на 90+4-й хвилині приніс гостям нічию – 3:3.
Ще один українець «Гента», Роман Безус, вийшов на заміну на 61-й хвилині.
Наразі, маючи в активі 22 пункти, «Гент» посідає четверту сходинку в турнірній таблиці чемпіонату.
Додамо, що в цьому сезоні Роман Яремчук провів у складі «Гента» 18 матчів, забив 13 м’ячів та віддав три результативні паси. На рахунку Ігоря Пластуна 20 поєдинків і два забиті м’ячі.
 
