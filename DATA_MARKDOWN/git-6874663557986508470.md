
# אאורה תבנה 450 דירות בדרך בית לחם בירושלים

Published at: **2019-11-07T00:00:00+00:00**

Author: **אמיתי גזית**

Original: [כלכליסט - www.calcalist.co.il](https://www.calcalist.co.il/real_estate/articles/0,7340,L-3773293,00.html)

התקדמות משמעותית בפרויקט פינוי בינוי על דרך בית לחם בירושלים. לאחר משא ומתן ממושך חברת אאורה השקעות ונציגות של דיירים במתחם שבו 136 דירות ברחוב הקצין סילבר 10 ודרך בית לחם 121 בירושלים, הגיעו לנוסח מוסכם להסכם לפינוי בינוי. פירוש הדבר כי מעמדה של החברה בפרויקט זה בטוח, וכעת נותר לה להחתים את בעלי הדירות במתחם על חוזה פרטני, וכן לקדם את התוכנית המפורטת (תב"ע) לשכונה שתקום במקום הבניינים שיהרסו. השבוע נערך כנס שבו הוצג ההסכם לדיירים וכמה עשרות מהם החלו לחתום על הסכמים מחייבים. אאורה מעריכה כי עד סוף השנה רוב בעלי הזכויות יחתמו על על הסכם זה.
התוכנית שהחלה לקדם אאורה תאפשר לבנות 450-400 דירות, כאשר על פי מדיניות הוועדה המחוזית והמקומית, באזור זה אפשר לבנות עד לגובה של 30 קומות וזאת בזכות הקרבה לקו הרכבת הקלה.
יעקב אטרקצ׳י מנכ״ל ובעלים של אאורה השקעות מסר כי: "אנו שמחים להודיע על פרויקט ראשון בירושלים. ייחודו של המתחם הוא במיקום האסטרטגי שלו בירושלים, בין הכבישים דרך בית לחם ודרך חברון, אשר הינם צירי תנועה ראשיים ותחבורה ציבורית. כמו כן הפרויקט נמצא בסמיכות למרכז העיר ולתלפיות".
עו"ד ישי איצקוביץ ממשרד אגמון רוזנברג ושות', שייצג את הדיירים יחד עם עו"ד שלמה אמסלם אמר לכלכליסט: "לאחר משא ומתן ארוך, ענייני ומקצועי הגענו לנוסח של הסכם שמביא לידי ביטוי מעשי את המאפיינים המיוחדים של המתחם ונותן מענה לצרכים של כל הדיירים. ההסכם הוצג בכנס לדיירים בין היתר באמצעות מתרגם סימונטלי לאמהרית".
