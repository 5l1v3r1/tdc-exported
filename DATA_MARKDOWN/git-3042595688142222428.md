
# 15-åringer kopierte «Exit»

Published at: **2019-11-06T14:00:19+00:00**

Author: **Ralf Lofstad**

Original: [Dagbladet.no](https://www.dagbladet.no/nyheter/15-aringer-kopierte-exit/71787984)

Ungdomsavsnittet ved Majorstuen politistasjon i Oslo postet i morges et svært foruroligende innlegg på Facebook, der de advarer mot en skremmende utvikling på skolene i kretsen:

        «For noen helger siden sovnet en 15 år gammel gutt på fest. Han var beruset. Kompisene blåste kokain opp i nesa hans. De hadde sett en norsk TV-serie hvor det ble gjort, og syntes det var kult og spennende.»
      
I den mye omtalte NRK-serien «Exit» - fra Oslos finansmiljø - blåser Jeppe (Jon Øigarden) kokain opp i nesa på William (Pål Sverre Hagen) mens sistnevnte ligger i koma på sykehuset.
Politiet, ved avsnittsleder Johan Benitez, opplyser at skolerådgivere er blitt overrasket av en «flodbølge» av henvendelser fra elever.
«I skrivende stund har 30 ungdommer meldt seg. Det er bare på ett av årstrinnene», skriver han i Facebook-posten.

        Benitez opplyser at ungdommer eksperimenterer med stoffer som cannabis, amfetamin, kokain og ecstasy.
      
«I går snakket vi med skoleledelse, skolehelsetjeneste, rådgivere, ruskonsulenter og SaLTo [samarbeidsprosjekt mellom Oslo kommune og politiet]-koordinatorer. Alle uttrykte stor bekymring for utviklingen», skriver avsnittslederen.
Majurstuen politistasjon dekker et område med 191 000 innbyggere på Oslo vest. Benitez forteller at han ble varslet om episoden av fagmedarbeidere på den aktuelle skolen.
- Dette er ikke ment som kritikk av NRK. Vårt hovedpoeng er å belyse at det er en negativ og lei utvikling at slikt skjer på en ungdomsfest, sier han til Dagbladet.

        Avsnittslederen sier han ikke har informasjon om at gutten led overlast av det som skjedde.
      
Politilederen tror ikke foreldre og andre helt tar inn over seg hvor alvorlig utviklingen er.
- Rusbruken har økt blant unge, og holdningen til rus er blitt mer liberal, sier han.
