
# ЗНО-2020: опубліковано правила і зразки тестових завдань

Published at: **2019-11-06T19:54:00+00:00**

Author: ****

Original: [DT.ua](https://dt.ua/UKRAINE/zno-2020-opublikovani-pravila-i-zrazki-testovih-zavdan-328747_.html)

Український центр оцінювання якості освіти (УЦОЯО) оприлюднив правила, за якими буде проводитися зовнішнє незалежне тестування (ЗНО) у 2020 році. У відповідному розділі на офіційному сайті УЦОЯО опубліковано інформацію про тестування з української мови та літератури, математики, історії України, біології, географії, фізики, хімії та чотирьох іноземних мов. Зокрема, розкрито структуру, кількість і типи завдань, схеми нарахування балів і названо час виконання тестових завдань.
Обов'язкове тестування з української мови та літератури, що відбудеться 26 травня, складатиметься з 58 завдань: 33 з мові, 24 з літератури й одного відкритого завдання з розгорнутою відповіддю. Тест з математики включатиме 35, з фізики – 38, а з хімії – 52 завдання. ЗНО з цих предметів відбудеться 21, 28 травня і 15 червня відповідно. На виконання тестів абітурієнтам дадуть за 180 хвилин.
Тестування з інших предметів буде тривати півгодини менше – за 150 хвилин. На ЗНО з історії України, що абітурієнти писатимуть 4 червня, їм дадуть 60 завдань: 30 з них стосуватимуться історії від найдавніших часів до кінця 19 століття, 30 – історії України у 20-21 століттях.
Тестування з біології та географії відбудеться 9 та 11 червня і включатиме 50 і 54 завдання відповідно.
ЗНО з англійської, французької, німецької та іспанської мов заплановано на 1 червня. Тестові роботи з усіх іноземним мов включатимуть по 59 завдань: 16 з аудіювання, 22 – з читання, 20 – з використання мови й одне письмове завдання з відкритою розгорнутою відповіддю.
Максимально можлива оцінка для всіх предметів, як зазвичай, складе 200 балів.
Детальніше про майбутню сесію зовнішнього незалежного оцінювання в статті Оксани Онищенко "Не лише драїти палубу, а й знати, куди пливе корабель" у тижневику "Дзеркало тижня. Україна".
