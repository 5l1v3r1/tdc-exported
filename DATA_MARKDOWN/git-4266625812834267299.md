
# Співробітники Мін’юсту виявили ящики прихованої кореспонденції

Published at: **2019-11-05T15:24:00+00:00**

Author: ****

Original: [ZIK.UA](https://zik.ua/news/2019/11/05/spivrobitnyky_minyustu_vyyavyly_yashchyky_pryhovanoi_korespondentsii_1684157)


        Міністр юстиції Денис Малюська повідомив, що в міністерстві знайшли кілька ящиків прихованої вхідної кореспонденції, яка несла ризики для схематозників, та яку співробітники Мін’юсту, відповідальні за діловодство міністерства, сховали, ймовірно, на замовлення третіх осіб.
      
Про це Денис Малюська повідомив у Фейсбуці.
«Судячи з усього, на вхідній кореспонденції був встановлений корупційний фільтр: на якихось документах проставляли «мінус» і він ховався, а потім і знищувався. Про якісь інші важливі документи повідомляли сторонніх зацікавлених осіб. А зовсім нікому не потрібний хлам одразу брався у офіційну роботу. Майже усі документи були «відфільтровані» до мого приходу у міністерство, але є і кілька свіжих», – написав він.
Денис Малюська вибачився перед тими, хто не отримав вчасні відповіді на свої повідомлення та скарги.
Він також зазначив, що правоохоронні органи повідомлені. «Ми обов’язково зреагуємо та приведемо до тями тих, хто ще не зрозумів, що країна змінилася», – сказав Малюська.
Нагадаємо, через два дні після призначення міністр юстиції Денис Малюська написав в Facebook: «в міністерстві більше не буде «стоп-списків», тобто списків підприємств, з яких штучно не стягували заборгованість; приватні виконавці не передаватимуть значну частину своєї винагороди «нагору»; не існуватиме «чорних» реєстраторів та нотаріусів (тих, хто за окрему плату погоджував будь-які юридичні документи, вносив зміни до реєстрів, по суті, беручи участь у рейдерстві) тощо».
