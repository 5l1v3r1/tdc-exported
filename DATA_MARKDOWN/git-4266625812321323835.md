
# СБУ викриває агентів спецслужб РФ, за провали звільнено начальника російського розвідцентру

Published at: **2019-11-05T14:55:00+00:00**

Author: ****

Original: [ZIK.UA](https://zik.ua/news/2019/11/05/sbu_vykryvaie_agentiv_spetssluzhb_rf_za_provaly_zvilneno_nachalnyka_1684129)


        Контррозвідники СБУ за останній час викрили низку агентів, які працювали на 316 розвідувальний центр ГУ ГШ ЗС РФ. За провали в оперативно-службовій діяльності його начальника, капітана 1 рангу Петра Каменщикова, звільнено з посади.
      
Про це повідомила пресслужба СБУ.
«316 Центр російської військової розвідки дислокується у Новоросійську Краснодарського краю РФ. Його співробітники брали безпосередню участь в анексії Російською Федерацією АР Крим у 2014 році та спеціалізуються на проведенні розвідувально-підривної діяльності проти України, у тому числі забезпечують розвідувальною інформацією окупаційні російські підрозділи на сході України», – повідомляють в СБУ.
Контррозвідники СБУ встановили, що Каменщиков очолював розвідувальний підрозділ з 2012 року та організував системну роботу з вербування українських громадян. Вони поповнювали агентурні мережі для збору різнопланової розвідувальної інформації, а також входили до агентурно-бойових груп для підготовки і проведення диверсійних акцій на території України.
Українська контррозвідка, починаючи з 2014 року, успішно реалізує заходи з припинення цієї протиправної діяльності російської спецслужби через виявлення, затримання та притягнення до кримінальної відповідальності агентів іноземної військової розвідки.
У відомстві повідомляють, що лише під час останнього обміну за схемою «35 на 35», який відбувся 7 вересня 2019 року, до РФ було передано чотирьох викритих контррозвідкою та засуджених за державну зраду агентів 316 РЦ ГУ ГШ ЗС РФ, а саме:
Радіонова Антоніна Петрівна, 06.09.1969 р.н., громадянка України, військовослужбовець Національної гвардії України, затримана контррозвідкою восени 2017 року, засуджена за ч. 1 ст. 111 (державна зрада) КК України до 4 років позбавлення волі;
Кореновський Дмитро Євстафійович, 18.03.1972 р.н., громадянин України, затриманий контррозвідкою СБ України у червні 2018 року, перебував під слідством за ч. 1 ст. 111 (державна зрада) КК України;
Федоров Віктор Андрійович, 18.07.1969 р.н., громадянин України, затриманий контррозвідкою СБ України у червні 2018 року, перебував під слідством за ч. 1 ст. 111 (державна зрада) КК України.
Ломако Юрій Миколайович, 1961 р.н., громадянин України, колишній військовослужбовець ЗСУ, затриманий контррозвідкою СБ України у грудні 2018 року, засуджений за ч. 1 ст. 111 (державна зрада) КК України до 5 років позбавлення волі;
За наявними у контррозвідки даними, керівника розвідувального підрозділу капітана 1 рангу Петра Каменщикова, незважаючи на значний авторитет і позитивні рекомендації керівництва, за очевидний провал було звільнено із займаної посади.
«Відповідно вирішується питання щодо притягнення Каменщикова та інших співробітників центру, безпосередньо задіяних у розвідувально-підривній діяльності проти України, до кримінальної відповідальності за ст. 114 (шпигунство) Кримінального кодексу України. Наразі одному із кураторів українського напрямку 316 РЦ ГУ ГШ ЗС РФ капітану 3 рангу Олексію Аненко СБ України вже направила пакет документів із підозрою про вчинення цього злочину. Отримання ним підозри підтверджено міжнародним поштовим сервісом», – повідомляють в СБУ.
Нагадаємо, контррозвідники Служби безпеки України встановили, що співробітники ФСБ РФ в окупованому Криму примушують українських громадян, які регулярно відвідують тимчасово анексовану територію півострова, давати згоду на конфіденційне співробітництво.
