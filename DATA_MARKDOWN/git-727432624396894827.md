
# En tungvekter av en trådløs høyttaler

Published at: **2019-11-05T09:24:00+00:00**

Author: **Kirsti Østvang**

Original: [Dinside](https://www.dinside.no/data/en-tungvekter-av-en-tradlos-hoyttaler/71764364)

Sonos har lenge tronet på topp hva gjelder multiromsystemer, men det kjedelige med selskapets høyttalere er at du har vært låst til å bruke dem i nærheten av en stikkontakt. Trådløs avspilling via mobilen, ja visst, men ikke helt uten kabler.
Tidligere i høst lanserte imidlertid Sonos endelig sin første ordentlige trådløse høyttaler. Etterlengtet blant Sonos-fansen som har ønsket seg en høyttaler de kan ta med overalt.
Etter å ha testet Sonos Move hjemme i en måned, konstaterer vi at den et kjærkomment tillegg i Sonos-familien. Samtidig er den ikke for alle. Les videre for å finne ut hvorfor!
Når man hører «bærbar høyttaler», tenker i hvert fall vi på noe som er relativt lite og lett å frakte med seg. Til å være en bærbar høyttaler er Sonos Move overraskende stor. Vesentlig større enn den minste høyttaleren i Sonos-familien, Sonos One.
Litt snodig, særlig siden navnet jo tilsier at dette er en flyttbar sak. Joda, men neida.
Den rager 24 centimeter over bordet og veier 3 kilo.
Selv om den har et innebygd håndtak som gjør den enkel å bære med seg, er den ikke så hendig. Det blir mer til at vi flytter rundt på den i huset og hagen enn at vi ønsker å bære den med oss på stranda og i parken.
Å ha den med i kofferten på ferie er helt utelukket.
2,5-åringen synes riktignok det var helt topp å sette Move midt på stuegulvet for så å kunne danse rundt den til Kaptein Sabeltann-sanger.
Selve designet på Move er gjenkjennelig Sonos. Svart og elegant - glir inn i interiøret fremfor å stikke seg ut. Høyttaleren har en oval form og er laget av svart plast med en høyttalergrill i metall som strekker seg nesten hele veien rundt på sidene.
Sonos har tenkt at Move skal være en «utendørsshøyttaler». Den er IP56-sertifisert, som betyr at den er støv- og vannavvisende. Den tåler litt regn og å bli sølt på, men ikke kast den i bassenget.
Vi har lest at den skal tåle fall fra skulderhøyde, men den påstanden har vi ikke turt å teste.
På toppen finner vi berøringsfølsomme kontroller for å starte og stoppe musikk, justere volum eller bytte sanger (til det siste sveiper du frem eller tilbake).
I tillegg til et integrert håndtak, finner vi også tre knapper på baksiden av høyttaleren.
Den øverste brukes for å skru på høyttaleren eller sette den i dvalemodus, den midterste er for å skifte mellom WiFi og Bluetooth, mens den nederste er en synkroniseringsknapp som brukes ved oppsett til hjemmenettverket ditt.
Du kan altså velge å bruke Sonos Move på «vanlig» vis via WiFi. Da fungerer den i praksis som en hvilken som helst Sonos-høyttaler. Du kan styre musikken via Sonos-appen, med alle de funksjonene som følger med.
Oppsettet er utrolig enkelt - kanskje det enkleste vi har vært borti når det kommer til en Sonos-høyttaler, og er gjort på noen få minutter om du ikke er førstegangsbruker. Da må du lage deg en Sonos-konto og koble den på det trådløse nettverket ditt.
Noe av det beste med å bruke en Sonos-høyttaler er at du har så mange muligheter. Du er ikke avhengig av enten iPhone eller Android; begge deler fungerer like bra. Det er god støtte for de ulike strømmetjenestene som finnes, det være seg Spotify, Apple Music, Tidal, YouTube Music, Deezer og mye mer. Du kan dessuten spille musikk via både Spotify Connect og Apple AirPlay 2.
På Move kan du også bruke taleassistenter som Google Assistent og Amazon Alexa. Førstnevnte er mest aktuell her til lands, siden den kan brukes på norsk.
Ifølge Sonos skal Move holde ut i ti timer ved musikkavspilling, noe som stemmer godt overens med vår erfaring. Over WiFi opplever vi at den bruker rundt ti prosent strøm per time.
Høyttaleren går inn i en energieffektiv dvalemodus om den står ubrukt i ti minutter hvis den ikke står i ladestasjonen sin. I denne modusen bruker Move så vidt batteri, men skal aktiveres øyeblikkelig når du starter å spille av en sang på den.
Ladestasjonen er en oval ring du plasserer høyttaleren enkelt oppi. Ladingen tar opptil tre timer fra 0 til 100 prosent, men de første 50 prosentene gjøres unna på rundt en time. Ladingen skjer via USB-C.
Med for eksempel bærbare PC-er blir man anbefalt ikke å la den være koblet til strømadapter hele tiden fordi det kan svekke batteriet over tid. Ifølge Sonos skal det imidlertid være fullt mulig å la Move være dokket til laderen til enhver tid. Selskapet forteller at ladingen slutter når batteriet er fullt, og at Move da drives av laderen - dette for å skåne batteriet, som for øvrig kan byttes ut.
Sonos har planer om å selge et ekstra batteri, men det er ikke tilgjengelig ved lanseringen og kommer i stedet ved en senere anledning.
Som vi skrev i vår sniktitt av Sonos Move, består høyttaleren av to klasse-D-fortsterkere, én midwoofer og én diskanthøyttaler sammen med et basselement, som er ganske tilsvarende Sonos One og Ikea Symfonisk, men med et litt annerledes oppsett.
Lyden skytes fra toppen og nedover i en bølgeleder, eller «waveguide» om du vil. Dette visstnok for å optimalisere lyden for utendørsbruk og at den låter likt fra alle sider.
Og hvordan er lyden? Move låter veldig godt med mye dybde og bass, samtidig som det har det balanserte lydbildet vi er vant med fra Sonos. Lyden er ikke helt ulik Sonos One, men fyldigere. Den kan også spille høyere.
I Bluetooth-modus fungerer Move som en hvilken som helst Bluetooth-høyttaler. Knappen på baksiden gjør det enkelt å koble den opp mot smartmobilen. Du mister tilgang på funksjoner som Google Assistant. Den kan heller ikke brukes som stereohøyttaler sammen med en annen Sonos Move.
Når det kommer til Bluetooth-overføring støttes formatene AAC og SBC. Det er imidlertid ikke støtte for aptX og aptX HD.
Du må være koblet til internett for å få tilgang på den nye automatiske TruePlay-løsningen, som tilpasser lydbildet til omgivelsene høyttaleren står i.
Frem til nå har man måttet bruke en iPhone (det har ikke fungert med Android) for å sette opp funksjonen.
På Move skjer det nå automatisk takket være innebygde mikrofoner i høyttaleren. Tilpasningen skjer kontinuerlig når du flytter rundt på høyttaleren i ulike omgivelser. Det er for øvrig samme teknikk Apple bruker i sin HomePod-høyttaler.
Vi kan definitivt høre en forskjell. Plasserer vi Move i et hjørne på kjøkkenet, hører vi at bassen reduseres, mens når vi tar den med ut på balkongen, åpnes lydbildet. Å slippe å tenke på slike tilpasninger selv, er gull verdt.
Når det gjelder lyd og funksjonalitet, har vi lite å utsette på Sonos Move. Det er en skikkelig god trådløs høyttaler. Den store størrelsen gjør imidlertid at den ikke er så bærbar som vi kanskje hadde håpet på, navnet til tross.
Prisen på 4000 kroner er også høy. Vi stiller oss spørsmålet hvem som er villig til å betale så mye for en trådløs høyttaler og lurer på om det først og fremst vil være dem som allerede har begynt å investere i andre Sonos-produkter.
Du får definitivt en velbygd, brukervennlig og bra-låtende høyttaler for pengene, men det finnes mer økonomiske alternativer for dem som bare er ute etter en enkel trådløs høyttaler som de ønsker å ta med ut på tur.
