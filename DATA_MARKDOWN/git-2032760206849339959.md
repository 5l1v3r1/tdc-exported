
# Hamilton získal šiesty majstrovský titul v F1, v Austine však neodolal tlaku Bottasa

Published at: **2019-11-03T22:35:04+00:00**

Author: **Webnoviny**

Original: [Denník politika](http://dennikpolitika.sk/archiv/88598)

3.11.2019 (Webnoviny.sk) – Brit Lewis Hamilton sa šiestykrát stal majstrom sveta v seriáli pretekov formuly 1. Víťazný hetrik spečatil v americkom Austine, kde v nedeľňajších pretekoch obsadil druhé miesto. V poradí šampionátu má pred Valtterim Bottasom nedostihnuteľný náskok 67 bodov. Fínskeho pilota Mercedesu však môže tešiť víťazstvo vo Veľkej cene USA, ktoré bolo siedme v jeho profesionálnej kariére. Jubilejné 100. preteky v F1 oslávil tretím miestom Holanďan Max Verstappen z tímu Red Bull.
Lewis Hamilton nadviazal na svoje majstrovské úspechy z rokov 2008, 2014, 2015, 2017 a 2018. V historických tabuľkách sa osamostatnil na druhej pozícii, pričom na legendárneho Michaela Schumachera stráca iba jeden titul.
Zároveň 34-ročný rodák z mesta Stevenage vybojoval pre Veľkú Britániu už 19. jazdecký titul v histórii „kráľovnej motošportu“. Hamilton naďalej živí šancu aj na zisk historicky najvyššieho počtu bodov v sezóne. Do jej konca zostávajú ešte dve podujatia a momentálne stráca na svoj minuloročný rekord 27 bodov.
Veľká cena USA sa vôbec nevydarila pilotom Ferrari. Sebastian Vettel mal od štartu zjavné problémy so svojim monopostom a v ôsmom kole musel odstúpiť pre zlomené zavesenie pravého zadného kolesa. Monačan Charles Leclerc si krátko po zhasnutí červených svetiel udržal štvrtú pozíciu, ale nedokázal konkurovať jazdcom Mercedesu, respektíve holandskému pretekárovi Maxovi Verstappenovi.
Z elitného tria Hamilton, Bottas, Verstappen iba britský jazdec zvolil jednu zastávku v boxoch, a tak v závere pretekov musel na „starších“ pneumatikách hájiť priebežnú prvú priečku. Rozhodujúci moment sa udial v 52. kole, kedy fínsky pretekár využil otvorené zadné krídlo a predbehol svojho tímového kolegu. Ďalšie víťazstvo bude môcť pridať rodák z Nastoly 17. novembra, kedy je naplánovaná Veľká cena Brazílie.
nedeľa
po 56 kolách
1. Valtteri Bottas (Fín.) Mercedes, 2. Lewis Hamilton (V. Brit.) Mercedes +4,148 s, 3. Max Verstappen (Hol.) Red Bull +5,002, 4. Charles Leclerc (Mon.) Ferrari +52,239, 5. Alexander Albon (Thaj.) Red Bull +1:18,036 min, 6. Daniel Ricciardo (Aus.) Renault +1:30,366
po 19 z 21 pretekov
1. Lewis Hamilton (V. Brit.) Mercedes 381 bodov – istý majster sveta, 2. Valtteri Bottas (Fín.) Mercedes 314, 3. Charles Leclerc (Mon.) Ferrari 249, 4. Max Verstappen (Hol.) Red Bull 235, 5. Sebastian Vettel (Nem.) Ferrari 230, 6. Alexander Albon (Thaj.) Red Bull 84
1. Mercedes 695 bodov, 2. Ferrari 479, 3. Red Bull 346, 4. McLaren 121, 5. Renault 83, 6. Toro Rosso 65
Viac k témam: F1 Formula 1, Mercedes-AMG Petronas MotorsportZdroj: Webnoviny.sk – Hamilton získal šiesty majstrovský titul v F1, v Austine však neodolal tlaku Bottasa © SITA Všetky práva vyhradené.
