
# Gulaš vládne produktivitě hokejové extraligy o 11 bodů

Published at: **2019-11-04T10:19:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/gulas-vladne-produktivite-hokejove-extraligy-o-11-bodu/1816890?utm_source=rss&utm_medium=feed)

Praha - Hokejový útočník Milan Gulaš z Plzně vládne po 17. kole extraligy produktivitě o 11 bodů před druhým Michalem Birnerem z Liberce a třetím Tomášem Rachůnkem z Karlových Varů. Třiatřicetiletý kapitán Indiánů nasbíral v 16 zápasech 32 bodů, se 17 brankami suverénně vede i tabulku střelců a s 15 asistencemi je nejlepším nahrávačem.
Birner v 15 duelech vstřelil deset gólů, díky kterým se dělí mezi kanonýry o druhé místo se Slovákem Tomášem Marcinkem z Třince, a připsal si 11 přihrávek. Rachůnek má na kontě z 18 duelů osm branek a se 13 asistencemi je druhý mezi nahrávači.
Nejproduktivnějším obráncem je Kanaďan Brady Austin z Kladna s 13 body za pět gólů a osm asistencí ze 16 duelů. Nejlepší bilanci plus/minus má se 16 kladnými body slovenský útočník Pavol Skalický z Mladé Boleslavi. Nejhorší je se 13 zápornými body útočník Pavel Kubiš ze Zlína. Nejtrestanějším hráčem je s 57 minutami obránce Michal Houdek z Plzně.
Brankář Karel Vejmelka z Komety Brno vede statistiku úspěšnosti zákroků s 93,45 procenta. Nejnižší průměr 1,99 obdržené branky na zápas má Patrik Bartošák z Třince. Se třemi čistými konty jsou nejlepší Dominik Frodl z Plzně a Marek Mazanec z Hradce Králové.
Dosavadních 119 zápasů navštívilo 640.670 diváků, což je v průměru 5384 na zápas. Aktuální ročník se tak momentálně řadí na čtvrté místo v samostatné české lize po sezonách 2017/18 (5455), 2015/16 (5406) a 2018/19 (5401).
