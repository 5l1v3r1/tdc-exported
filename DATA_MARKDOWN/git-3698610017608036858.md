
# Кремль відреагував на заяву українського міністра щодо репарацій Росії за Донбас

Published at: **2019-11-01T16:00:00+00:00**

Author: ****

Original: [DT.ua](https://dt.ua/POLITICS/kreml-vidreaguvav-na-zayavu-ukrayinskogo-ministra-schodo-reparaciy-rosiyi-za-donbas-328150_.html)

Спікер президента РФ Дмитро Пєсков відреагував на заяву міністра інфраструктури України Владислава Криклія про те, що після деокупації Донбасу Росія повинна виплатити Україні репарації, назвавши слова українського чиновника "невдалим".
"Ми не відносимо цю заяву до розряду вдалих", - сказав Пєсков в коментарі російським державним медіа.
Нагадаємо, раніше в команді Зеленського критикували "непрацюючі" Мінські угоди й анонсували заміну українських перемовників у Тристоронній контактній групі для "пожвавлення".
Але останнім часом ставлення до "Мінську" змінилося: Україна підписала і готується імплементувати "формулу Штайнмаєра", в Луганській області, попри обстріли бойовиків, відбувається розведення сил і засобів, розробляється новий закон про особливий статус ОРДЛО.
Реалізації "формули" для розблокування саміту в "нормандському форматі" вимагає РФ. Відведення українських військ від лінії розмежування також є однією з умов Кремля для проведення саміту. При цьому гарантувати дзеркальне відведення окупаційних військ у Кремлі відмовилися.
Підписання "формули Штайнмаєра" спровокувало масові протести у Києві та інших українських містах, проти виступила низка обласних і міських рад. А проти відведення українських військових - ветерани і добровольці російсько-української війни та мирні жителі прифронтових населених пунктів.
Активісти вважають такі дії влади капітуляцією у війні з Росією, офіційний Київ пояснює їх пошуком шляхів мирного врегулювання ситуації в Донбасі.
Докладніше читайте у статтях Тетяни Силіної "Формула вибору", Костянтина Єлісєєва "Диявол – у формулі" та Юрія Бутусова "Війна Зеленського: чи можна зупинити Путіна розведенням?" у тижневику "Дзеркало тижня. Україна".
