
# Американський генерал прокоментував заяву Клімкіна про удар РФ по півдню України

Published at: **2019-11-01T23:17:02+00:00**

Author: ****

Original: [ГЛАВКОМ](https://glavcom.ua/country/politics/amerikanskiy-general-prokomentuvav-zayavu-klimkina-pro-udar-rf-po-pivdnyu-ukrajini-637130.html)

Сполучені Штати Америки не залишать Україну сам на сам із нападником у випадку можливої зовнішньої агресії.
Про це в коментарі «Укрінформу» заявив генерал-лейтенант американської армії у відставці Бен Годжес, коментуючи слова Павла Клімкіна про можливий напад на Україну з півдня.
«США чітко заявили про свою відданість Україні. В Україні є американські та канадські солдати. Генсек НАТО щойно приїздив та говорив про відданість НАТО суверенітету й територіальній цілісності України. Думаю, Україна не буде покинута напризволяще. Усі мої знайомі з американського війська віддані суверенітету й територіальній цілісності України», - сказав Годжес.
Він додав, що дуже поважає Клімкіна та «має впевненість у його судженнях».
«Росія точно шукає можливості скористатися з вразливостей, продовжити тиск на уряд та народ України. Я не маю у цьому жодного сумніву», - наголосив генерал-лейтенант.
Нагадаємо, ексміністр закордонних справ України Павло Клімкін 31 жовтня заявив, що «абсолютно впевнений» у військовому ударі Росії по півдню України.
До слова, Клімкін вважає так звану формулу Штайнмаєра щодо Донбасу маразмом і виконанням російської логіки.
