
# Investitorii vânează următorul star din Silicon Valley care se îndreaptă spre bursă: Airbnb ajunge la o evaluare de 42 miliarde dolari înainte de listare

Published at: **2019-11-07T00:00:00+00:00**

Author: **Alex Ciutacu**

Original: [BusinessMagazin](https://www.businessmagazin.ro/actualitate/investitorii-vaneaza-urmatorul-star-din-silicon-valley-care-se-indreapta-spre-bursa-airbnb-ajunge-la-o-evaluare-de-42-miliarde-dolari-inainte-de-listare-18551793)

Fondurile de tip venture capital din Silicon Valley şi brokerii din piaţa privată precum EquityZen au creat zeci de vehicule de investiţii prin care deţin capital în platforma de închirieri. Aceste vehicule de investiţii sunt cunoscute drept Special Purpose Vehicule (SPV), şi reprezintă o subsidiară specială creată de compania-mamă pentru a izola riscul financiar. Statutul de companie separată din punct de vedere legal îi asigură independenţa chiar şi în cazul în care compania-mamă dă faliment.
Investitorii din aceste vehicule nu deţin participaţii financiare directe în companie, dar şi-au asigurat dreptul de a putea cumpăra în cazul unui IPO (Initial Public Offering) sau a unei vânzări.
„Este senzaţia zilei, şi toată lumea vrea să se bage”, spune Bart Mallon, avocat în cadrul firmei Cole-Frieman & Mallon, discutând despre SPV-uri.
El spune că tranzacţiile de acest tip sunt atractive în special pentru fondurile de investiţii pe termen scurt de tip hedge fund, în contextul în care oportunităţile de investiţii se diminuează atunci când o companie devine publică.
Investitorii din câteva SPV-uri au bătut recent palma pentru o valoare de 150 de dolari per acţiune în cazul Airbnb, ceea ce arată că platforma ar valora cu 11 miliarde dolari mai mult decât în 2017 când a realizat ultima rundă de finanţare. Atunci, Airbnb a strâns finanţări de 1 miliard de dolari, la o evaluare de 31 miliarde dolari.
Investitorii consideră Airbnb ca fiind un pariu relativ sigur în comparaţie cu WeWork – care a adus o „gaură” de 5 miliarde dolari în fondurile SoftBank.
Compania Aibnb, cu sediul în San Francisco, a anunţat venituri de 1 miliard de dolari în T2 2019 şi a generat profit atât în 2017 cât şi în 2018. Mai mult, Airbnb ar avea 3,5 miliarde euro cash, potrivit surselor FT.
În luna octombrie, Airbnb a cooptat băncile americane Morgan Stanley şi Goldman Sachs pentru a intermedia listarea pe bursă a companiei de anul viitor, potrivit unor surse din apropierea tranzacţiei citate de Reuters.
Airbnb vrea să se listeze la bursă la jumătatea anului viitor, potrivit surselor citate de agenţia de presă, în contextul în care vrea să evite volatilitatea de pe burse generată de cursa prezidenţială din 2020.
 
 
 
 
 
