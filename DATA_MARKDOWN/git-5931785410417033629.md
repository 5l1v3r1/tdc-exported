
# Poketino: Poštujem Zvezdu, Kejn: Biću bolji nego protiv Partizana

Published at: **2019-11-05T19:27:24+00:00**

Author: **Darko**

Original: [Sportska centrala](https://www.sportskacentrala.com/2019/11/05/poketino-postujem-zvezdu-kejn-bicu-bolji-nego-protiv-partizana/)

Menadžer Totenhema Maurisio Poketino priznao je da je prošlogodišnji poraz Liverpula od Crvene zvezde upozorenje za njegov tim i apostrofirao veliku podršku sa tribina koju imaju izabranici Vladana Milojevića.
– Za svaki tim je bolje kada igra na svom terenu. Znamo da će atmosfera biti paklena, čuli smo puno o njoj… Videli smo kako je Liverpul izgubio u Beogradu, poštujemo Zvezdu, pokazaćemo to, ali uradicemo sve da pobedimo. Biće velika borba, rekao je Poketino na konferenciji za novinare u Beogradu, prenosi Tanjug.
Londonski tim nije u pravoj formi ove sezone, pa se tako spekuliše o mogućem odlasku Poketina.

        – Nadam se da ovo nije kraj ere. Imam još tri godine ugovor i očekujem da ga odslužim.
      
U prestonicu Srbije Totenhem je došao oslabljen za nekoliko igrača zbog povreda Uga Lorisa i Erika Lamele, a nisu tu ni Jan Vertongen, Serž Orije i Heri Vinks.
Za razliku od pomenute petorice u konkurenciji je Hjeon Min Son i to posle emotivnog sloma jer je slomio nogu Andreu Gomešu.
– Svi igrači iz Totenhema žale zbog toga. Drago mi je da je operacija prošla dobro, Gomešu šaljemo najbolje želje i nadamo se da će se sve biti ubredu. Son je u redu, bilo je dosta emocija… Oseća se OK i u formi je, zaključio je Poketino.
Kapiten Totenhema Hari Kejn izjavio je da je spreman za duel protiv Crvene zvezde posle oporavka od virusa i da je svestan teškog meča i atmosfere u Beogradu.
Kejn je propustio u nedelju gostovanje Evertonu u Premijer ligi, ali će biti u sastavu za duel sa Zvezdom u 4. kolu B grupe Lige šampiona.
– Osećam se bolje nego prethodnih dana. Uhvatio me je virus, sada sam dobro. Juče sam trenirao, večeras ću takođe i videćemo kako će izgledati sve, rekao je Kejn.
Kejn se prisetio prethodnog gostovanja u Beogradu, kada je protiv Partizana u Ligi Evrope završen meč bez golova.
– Sećam se i da sam udario nogom stativu (iz besa). Nije bila moja najbolja utakmica. Sećam se da je bilo teško sa nerešenim ishodom. Verujem da ću odigrati bolje nego tada, rekao je on.
Engleski golgeter svestan je vruće atmosfere sa tribina „Marakane“.
– Čuo sam da će atmosfera biti vruća, ali kada izađemo na teren fokusiraćemo se samo na sebe. Zvezda je pokazala da može da nas ugrozi, imala je šanse da izjednači u Londonu, ali nije i moglo je sve da bude drugačije. Moramo da ostanemo skoncentrisani, zaključio je Kejn, dodavši da se nada da neće biti rasističkih ispada kao u Sofiji.
Meč 4. kola Lige šampiona između fudbalera Crvene zvezde i Totenhema zakazana je za sredu od 21 sat.
