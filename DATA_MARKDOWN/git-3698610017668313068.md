
# Болгарія також обурилася словами Макрона про нелегальні болгарські і українські банди

Published at: **2019-11-03T02:12:00+00:00**

Author: ****

Original: [DT.ua](https://dt.ua/WORLD/bolgariya-takozh-oburilasya-slovami-makrona-pro-nelegalni-bolgarski-i-ukrayinski-bandi-328307_.html)

Слідом за Україною посла Франції викликало МЗС Болгарії. Причина та ж: згадка президентом Макроном в інтерв'ю правому журналу про міфічні "болгарські" (і "українські") банди.
Болгарське МЗС викликає французького посла у Софії через заяву президента Франції Еммануеля Макрона щодо мігрантів. Як заявила у суботу, 2 листопада, міністр закордонних справ Болгарії Єкатерина Захарієва, у понеділок пані посол має пояснити, що саме мав на увазі Макрон, коли говорив про "нелегальні банди болгар та українців". Крім того, посла Болгарії у Франції попросили спрямувати ноту протесту до міністерства закордонних справ у Парижі, повідомляє DW.
Слова Макрона також викликали незадоволення віцепрем'єр-міністра Болгарії Красіміра Каракачанова. "Ніхто не має права ображати болгарський та український народ", - написав він на своїй сторінці у Facebook.
Напередодні міністерство закордонних справ України викликало посла Франції, аби той пояснив слова Макрона. У відповідь посол зазначив, що до громадян України, які подорожують Францією, у французької сторони немає претензій. При цьому, за його словами, слова Макрона, які стосувалися проблематики міграції та законного працевлаштування, були висмикнуті з контексту.
Як відомо, президент Франції Еммануель Макрон дав інтерв'ю правому журналу Valeurs Actuelles, вживши під час розмови фразу "нелегальні українські або болгарські банди", повідомляє DW.
Зокрема французький президент заявив про необхідність боротьби проти "паралельних суспільств та нелегальної імміграції у Франції". У цьому контексті він згадав українців, маючи на увазі нелегальних мігрантів.
"Я віддаю перевагу легальним мігрантам з Гвінеї або Кот-д'івуару (...) замість нелегальних українських або болгарських банд", - сказав Макрон для Valeurs Actuelles.
Противники Макрона вважають, що такими заявами президент намагається відібрати голоси у правопопулистки Марін Ле Пен на майбутніх президентських виборах у 2022 році".
При цьому в уряді Франції не бачать проблем у таких висловлюваннях Макрона, заявляючи, що президент намагається звертатися "до всіх французів через всі засоби масової інформації".
 
