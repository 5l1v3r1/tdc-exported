
# Stretnutie s Donaldom Trumpom by bola strata času, tvrdí Greta Thunberg. Nemá v pláne vysvetliť mu, o čom je klimatická kríza

Published at: **2019-11-05T09:41:00+00:00**

Author: **Viktor Kniš**

Original: [REFRESHER](https://refresher.sk/76225-Stretnutie-s-Donaldom-Trumpom-by-bola-strata-casu-tvrdi-Greta-Thunberg-Nema-v-plane-vysvetlit-mu-o-com-je-klimaticka-kriza)


        Mladá aktivistka prijala pozvanie do celebritnej The Ellen DeGeneres Show.
      
Greta Thunberg ešte stále trávi čas za veľkou mlákou, a tak sa konečne mohla objaviť v populárnej show Ellen DeGeneres, kde azda najčastejšie môžeme vidieť najväčšie celebrity na svete. Moderátorka hneď v úvode vzdala poctu mladej aktivistke a prezradila, že sa o jej prítomnosť snažila už dva mesiace. 16-ročnej Švédky sa opýtala, odkedy sa venuje študovaniu klimatickej krízy.
Nie je tajomstvom, že Greta sa o environmentalistiku zaujíma už od siedmych, resp. ôsmych rokov, čo potvrdila aj v aktuálnom rozhovore. Aj pre samotných účastníkov rozhovoru priamo v priestoroch štúdia bola sympatická odpoveď na otázku, či by sa Greta Thunberg chcela stretnúť s Donaldom Trumpom. Aktivistka odpovedala, že na to nevidí dôvod, bola by to strata času a je presvedčená o tom, že je o problematike dobre oboznámený, a tak mu nemá čo povedať. 
S Ellen DeGeneres sa rozprávali aj o Aspergerovom syndróme. Greta vysvetlila, že ho považuje za dar, pretože má možnosť odlíšiť sa vo svete, v ktorom sú všetci ľudia úplne rovnakí. 
Na záver sme sa dočkali aj krátkeho promo okienka, v rámci ktorého Ellen oznámila, že show pomôže propagovať informácie zdieľané Gretou sumou 100-tisíc dolárov. Aj tvorcovia chcú, aby sa dôležité správy dostali k čo najväčšiemu počtu ľudí. 
