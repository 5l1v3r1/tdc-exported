
# Διευκρινίσεις της ΔΙΑΣ για τις χρεώσεις της στα ΑΤΜ των τραπεζών

Published at: **2019-11-01T02:54:00+00:00**

Author: ****

Original: [enikos.gr](http://www.enikos.gr/economy/681529/diefkriniseis-tis-dias-gia-tis-chreoseis-tis-sta-atm-ton-trapezon)

Την υποστήριξή της στην πρόσφατη δέσμευση των τραπεζιτών, μετά τη συνάντησή τους με τον πρωθυπουργό στο Μέγαρο Μαξίμου, για αναθεώρηση της αναγγελθείσας τιμολογιακής πολιτικής στις χρεώσεις που επιβάλλονται στις ηλεκτρονικές πληρωμές, εκφράζει με ανακοίνωσή της η ΔΙΑΣ ΑΕ (Διατραπεζικά Συστήματα).
Η ΔΙΑΣ σημειώνει ότι χρεώσεις της για τη χρήση της υπηρεσίας DIASATM, ανέρχονται, κατά μέγιστον, στο ποσό των έξι λεπτών του ευρώ (0,06 ευρώ) ανά συναλλαγή. Πέραν της αμοιβής αυτής, επισημαίνεται στην σχετική ανακοίνωση, ουδεμία άλλη χρέωση, ανελαστική ή μη, άμεση ή έμμεση επιβάλλεται από τη ΔΙΑΣ.

        Η ανακοίνωση της ΔΙΑΣ
      
«Το Σύστημα Πληρωμών ΔΙΑΣ αποτελεί το εθνικό σύστημα πληρωμών, μέσω του οποίου εκκαθαρίζεται και διακανονίζεται ο κύριος όγκος των λιανικών πληρωμών στη χώρα. Ως εκ τούτου η εύρυθμη και αδιατάρακτη λειτουργία του δεν αφορά μόνον την Εταιρεία ή το τραπεζικό σύστημα αλλά το σύνολο της ελληνικής οικονομίας. Το Σύστημα Πληρωμών υπάγεται στην επίβλεψη του Ευρωσυστήματος και υπόκειται σε περιοδικούς ελέγχους και αξιολόγηση από την Τράπεζα της Ελλάδος και την Ευρωπαϊκή Κεντρική Τράπεζα.
Όσον αφορά τις χρεώσεις της ΔΙΑΣ για τη χρήση της Υπηρεσίας DIASATM, αυτές ανέρχονται, κατά μέγιστον, στο ποσό των έξι λεπτών του ευρώ (0,06 ευρώ) ανά συναλλαγή. Πέραν της αμοιβής αυτής, ουδεμία άλλη χρέωση, ανελαστική ή μη, άμεση ή έμμεση επιβάλλεται από τη ΔΙΑΣ.
Τέλος, η ΔΙΑΣ ΑΕ εκφράζει την υποστήριξή της στην πρόσφατη δέσμευση των Πιστωτικών Ιδρυμάτων μετά τη συνάντησή τους στο Μέγαρο Μαξίμου, για αναθεώρηση της αναγγελθείσας τιμολογιακής πολιτικής στις χρεώσεις τους στις ηλεκτρονικές πληρωμές, ώστε οι χρήστες-πολίτες να μην επιβαρύνονται υπέρμετρα και ταυτόχρονα να ωφελείται η Εθνική Οικονομία μέσω της αύξησης των ηλεκτρονικών πληρωμών που συμβάλει στη διεύρυνση της φορολογικής βάσης για την πάταξη της φοροδιαφυγής που είναι το τελικό ζητούμενο».
