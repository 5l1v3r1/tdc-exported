
# Najveća pobeda Zvezdine dece, pade Totenhem! Crveno-beli blizu prolaza u drugu rundu...

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/fudbal/vesti/najveca-pobeda-zvezdine-dece-pade-totenhem-crveno-beli-blizu-prolaza-u-drugu-rundu/341790)


        Slavi Zvezdini omladinci najveću pobedu u Ligi šampiona mladih! Pao je Totenhem - 2:0! Posle onakvog debakla pre dve nedelje malo ko je očekivao da deca srpskog šampiona mogu da se oporave, pre svega psihološki, međutim sve štop se događalo u Londonu ostalo je iza njih, smogli su snage, rešili da svima pokužu da ono nije bilo njihovo pravo lice i - uspeli su u tome. S ova tri boda Zvezda se vratila na drugo mesto u grupi B i sada ima sve u svojim rukama, gotovo da je na korak od prolaza u narednu rundu takmičenja.
      
Učenici Slavoljuba Đorđevića odigrali su neuporedivo bolje nego u Londonu, kada su se bukvalno raspali u jednom momentu i dozvolili sebi da prime čak devet komada. Utisak je da su oba tima odigrala taktički zrelije, pre svega crveno-beli, što posebno dobija na značaju ako se zna da srpski tim igra sa dosta mlađim igračima od svojih konkurenata u grupi.
Osim tri kornera koja su izveli u prvih 45 minuta Englezi gotovo da nisu ugrozili gol Andrije Katića. Ti pokušaji iz ugla i jedan udarac iz daljine... S druge strane Zvezda mnogo opasnija. Doduše, samo jedna ozbiljna prilika preko Miloša Pantovića u 39. minutu, a sve posle lepog proigravanja Matića, međutim delovalo je da samo nijanse dele domaće od vođstva.   
Andrija Radulović i Borisav Burmaz bili su najopasniji po gol Totenhema u tim momentima, da bi u 44. minutu Martin Novaković pokušao sa 16 metara i naterao De Bija da zagreje dlanove. 
I jedni i drugi krenuli su vrlo oprezno u nastavku. Gotovo bez trunke rirzika, zbog čega su izostala uzbuđenja u dva šesnaesterca. Jedna od retkih prilika u nastavku zbila se u 69. minutu i nju su crveno-beli iskoristili. Jedan odličan pas glavom, rutinska realizacija i to je bilo dovoljno za najveći uspeh Zvezdinih omladinaca. Divno su sarađivali Ilija Babić i Andrija Radulović. Ovaj drugugi pobegao je odbrani Totenhema, našao se dosta iskosa u odnosu na gol, ali njegova levica bila je neumoljiva - 1:0.
Bunili su se gosti dosta glasno, tražili od sudije da poništi gol zbog ofsajda, ali promene odluke nije bilo. Austrijanac Gišamer pokazao je na centar. Odmah posle gola Slavoljub Đorđević je reagovao izmenama, učvrstio sredinu i zadnju liniju i praktično zatvorio sve prilaze svom golu. Ostalo je dobrih dvadesetak minuta do kraja, ali mladi Pevci osim jednog udaraca Beneta u 90. minutu - i odbrane Katića - nisu stvorili nijednu ozbiljnu priliku.
Zvezda se dugo branila, nije trpela veliki pritisak, ali se povukla, da bi u sudijskoj nadoknadi rešila sve dileme oko pobednika. Kada su krenuli na sve ili ništa Englezi su kažnjeni. Šmekerski pas Babića petom u šesnaestercu Totenhema, na pravom mestu našao se Petar Pipica koji samo što je ušao sa klupe i - 2:0.     
U prvoj utakmici grupe B, u Minhenu, Bajern je vrlo lako izašao na kraj sa Olimpijakosom. Nemci su slavili sa 6:0, ali takvom rezultatu u dobroj meri doprineo je rani crveni karton za goste, još u prvom poluvremenu. U nastavku Grci nisu imali nikakve šanse, pa ostaju zakucani za poslednju poziciju.  

        CRVENA ZVEZDA - TOTENHEM 2:0/Radulović 69, Piplica 90+3/
      

        Beograd.Stadion Voždovca.Sudija: Sebastijan Gišamer (Austrija)
      
Crvena zvezda: Katić, Mitrović, Blagojević, Lukić, Milikić, Novaković, Matić (od 67. Miletić), Pantović (od 69. Bačanin), Radulović, Burmaz, Babić.
Totenhem: De Bi - Ejoma, Sirkin, Binks - Benet, Volkot, Bouden, Oukli But, Vajt - Robson (od 67. Vitaker), Markandej.

        GRUPA B - 4. KOLO
      
Bajern - Olimpijakos 6:0 (1:0)
Crvena zvezda - Totenhem 2:0 (0:0)/Radulović 69, Piplica 90+3/ 
