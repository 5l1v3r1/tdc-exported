
# Палеж: Колата на кандидат-кмет в село Попица изгоря

Published at: **2019-11-01T09:07:00+00:00**

Author: **Елка Василева**

Original: [Dnes.bg](https://www.dnes.bg/crime/2019/11/01/palej-kolata-na-kandidat-kmet-v-selo-popica-izgoria.428149)

Неизвестни лица са запалили тази нощ колата на кандидатката за кметския пост в село Попица, община Бяла Слатина - Недялка Велчева.
Пожарът е избухнал след 10 часа снощи и въпреки усилията на огнеборците и на съседи от колата не е останало почти нищо.
Тя е била паркирана пред дома на жената.
Случаят се разследва. Тепърва ще се установява дали палежът има нещо общо с изборите.
Пожарът е тръгнал от предната част, установиха, че е имало туба с нафта, коментира за bTV кметицата и кандидат за кмет за нов мандат на село Попица.
Тя няма предположения, очаква органите на реда да открият извършителя.
Колата ми е много скъпа, това е последното нещо, което е купено от съпруга ми, преди да почине, каза още Недялка Велчева.
Тя уточни, че този палеж няма да я сплаши и продължава да се бори за следващ мандат като кмет.
Велчева води на първия тур с близо 46% от гласовете.
Само преди два дни изгоряха два автомобила на кандидат за кмет от монтанското село Ерден. 
