
# 'ทัวร์ไฟไหม้'ตกลงถูกหรือแพง เซ็ง!ไม่เหมือนที่คุยกันไว้

Published at: **2019-11-05T04:00:00+00:00**

Author: ****

Original: [เดลินิวส์](https://www.dailynews.co.th/article/739922)


        สัปดาห์นี้นักท่องเที่ยวสายราคาถูกกับ “ทัวร์ไฟไหม้” ต้องคิดให้หนัก! เก็บเงินอดออมหวังเป็นรางวัลชีวิต ไปจริงเที่ยวจริง แต่กลับไม่เหมือนที่คุยกันไว้
      
นักเดินทางท่องเที่ยวส่วนมากจะเคยได้ยินคำเรียกทัวร์ที่มีราคาถูกมากว่า “ทัวร์ไฟไหม้” บ้างก็เรียกว่า “ทัวร์ไฟลุก” แต่หลายคนเมื่อกลับจากการเดินทางของทัวร์ประเภทนี้ ก็จะมีเรียกเพิ่มเติมว่า “ทัวร์ขนหัวลุก” บ้าง “ชะโงกทัวร์” บ้างทัวร์ไฟไหม้นี้แรกเริ่มเดิมทีไม่ค่อยแพร่หลาย ทัวร์ศูนย์เหรียญจะเป็นที่รู้จักกันมากกว่า ราคาค่าใช้จ่ายจะถูกมากถึงมากที่สุดในสายตาของนักเดินทางต้นทุนต่ำ แต่อยากเที่ยวต่างประเทศทัวร์ไฟไหม้ส่วนใหญ่จะประกาศขายในรูปแบบที่ว่า เหลือที่นั่งจำกัด ต้องรีบเดินทางชนิดไม่ทันตั้งหลัก โอนเงินด่วน เลือกเวลาเดินทางในเวลาตี 1 บ้าง ตี 3 บ้าง เพื่อประหยัดค่าโรงแรม อาศัยนอนไปบนเครื่อง ทั้งเที่ยวไป เที่ยวกลับ
ราคาค่าเดินทางที่เราคิดว่าถูก เหลือที่สุดท้าย แต่เมื่อถึงสนามบินจะเจอนักเดินทางแบบเราคณะใหญ่ ไม่แต่เท่านั้นยังถูกเรียกเก็บค่าทิปล่วงหน้า อย่างต่ำคนละ 1,000 บาทครั้งหนึ่ง ผู้เขียนเคยเดินทางไปกับทัวร์แบบนี้เพื่อไปฮ่องกง และบวกรวมเซินเจิ้น เดินทางตี 4 ถึงฮ่องกงเช้า ก็ไปตามกำหนดการของบริษัททัวร์ตั้งแต่หยั่งเท้าลงสนามบิน เหนื่อยมากถึงมากที่สุด!ตลอดทริปเดินทางอยู่ที่เซินเจิ้น ถูกกำหนดให้ไปตามร้านค้าของรัฐบาลมากกว่าได้เห็นบ้านเมืองของเขา ตลาดดอกไม้ที่ไกด์บอกว่าสวยหรู เทียบชั้นกับปากคลองตลาดบ้านเรายังไม่ได้เลย แหล่งช็อปปิ้งที่ได้ไปคือ ร้านของรัฐบาล ที่อยู่ในตึกทำเป็นรูปทรงโบราณแบบง่ายๆ ในตึกแบ่งเป็นห้องสำหรับทัวร์จากแต่ละประเทศ อาทิ ไทย เกาหลี เพื่อขายยา ขายหยก ขายหมอนยางพารา ถ้าทัวร์คณะไหนซื้อน้อย ก็จะถูกลงโทษโดยให้ทานอาหารเมนูซ้ำกับมื้อก่อนหน้า อาหารทะเลที่ไกด์ประกาศว่าจะพาไปทาน มองไปทั้งโต๊ะจะเห็นกุ้งต้มแค่จานเดียว นี่ล่ะ อาหารทะเล
กลับมาฝั่งฮ่องกงแม้จะได้ไปไหว้พระตามกำหนดการอยู่บ้าง แต่ก็พาไปซื้อของชนิดเหมือนถูกปิดล้อม ทัวร์แบบนี้ส่วนใหญ่มีพฤติกรรมเอาเปรียบนักท่องเที่ยวไม่ต่างกันแม้แต่เกาหลี หลายคนที่เป็นติ่งซีรี่เกาหลี เมื่อพูดถึงเกาะเซจู ดินแดนของแดจังกึม และจากอีกหลายซีรี่ที่โฆษณาถึงความสวยงามน่าเที่ยว อาหารเกาหลีที่แสนอร่อย แต่หากไปกับทัวร์ไฟลุก ก็ต้องทำใจให้มากไว้เพราะอาจได้ไปแค่ “ชะโงกทัวร์”อาหารเกาหลีหลายชนิดที่น่าลิ้มลอง ก็อาจต้องเจอกับเมนูหมูสามชั้นหลากหลายแบบ ส่วนผักสดที่หลายประเทศไม่หวง แต่ไม่ใช่ที่เกาหลี อาจเป็นเพราะพื้นที่เกาหลีนั้นปลูกผักได้ไม่ง่ายเหมือนประเทศทางฝั่งบ้านเรา เพราะอากาศและภูมิประเทศไม่เอื้ออำนวย ร้านอาหารในเกาะเซจูจึงหวงแหนผักสดกับทัวร์แบบนี้มากใครไม่ทานหมูก็ลำบากเลยทีเดียว
โรงแรมที่พักของทัวร์ประเภทนี้จะอยู่ห่างไกลความเจริญ เพื่อต้องการราคาที่ถูกให้มากไว้ นักเดินทางท่องเที่ยวส่วนใหญ่ที่เป็นมนุษย์เงินเดือนเก็บออมเงินไว้เพื่อทำตามฝัน ให้รางวัลกับชีวิต ด้วยการท่องเที่ยวในประเทศที่ชอบหากต้องใช้เงิน เพื่อซื้อความสุขจากการเดินทางไปเที่ยวต่างประเทศ ..ตัดสินใจเลือกซื้อทัวร์ที่ดี และมีราคาสมเหตุผล ถามให้มาก อย่ารีบร้อน การวางแผนเดินทางที่ดี จะทำให้ไม่ต้องเป็นเหยื่อของแกะดำในวงการท่องเที่ยวการเดินทางคือ รางวัลของชีวิต ไม่ใช่บทลงโทษจากบริษัททัวร์ที่เห็นแก่ตัวและเอาเปรียบ.....................................คอลัมน์ : ชำเลืองเมืองโดย “แรมทาง”
