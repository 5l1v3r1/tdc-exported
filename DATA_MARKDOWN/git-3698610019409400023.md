
# У Гонконзі чоловік із ножем напав на людей у ТРЦ і відкусив вухо одному з них

Published at: **2019-11-03T20:11:00+00:00**

Author: ****

Original: [DT.ua](https://dt.ua/WORLD/u-gonkonzi-cholovik-iz-nozhem-napav-na-lyudey-u-trc-i-vidkusiv-vuho-odnomu-z-nih-328344_.html)

Озброєний ножем чоловік поранив чотирьох людей в торгово-розважальному центрі в Гонконзі. Одному з потерпілих нападник відкусив частину вуха. Інцидент стався на тлі протестів у Гонконзі і, судячи з усього, має до них безпосереднє відношення, повідомляє BBC.
За словами очевидців, нападник говорив путунхуа (офіційною версією китайської мови), в той час як більшість мешканців Гонконгу користуються в побуті кантонська мовою. Він затіяв суперечку на підвищених тонах на політичну тему з відвідувачами ТРЦ City Plaza в районі Тай Ку, які підтримують протести.
Ножові поранення отримали троє чоловіків і жінка. Медики оцінюють стан двох постраждалих чоловіків як критичний, а жінки і одного з чоловіків – як важкий.
Місцевому депутату від Демократичної партії Ендрю Чу, який намагався зупинити нападника, той вчепився зубами у вухо і відкусив частину вушної раковини. Зупинили агресора очевидці нападу, відібравши в нього ніж і побивши.
Тим часом поліція застосувала сльозогінний газ проти демонстрантів у районі Тай Ку і затримала кількох протестувальників.
Протести в Гонконзі спалахнули в середині червня, у найбільшій акції протесту брали участь майже два мільйони людей. Жителі Гонконгу виступали проти прийняття закону про екстрадицію підозрюваних у порушенні закону осіб до материкового Китаю, вважаючи, що він може бути використаний для передачі в руки китайського правосуддя дисидентів і несправедливо переслідуваних людей.
Під час однієї з акцій протестувальники прорвалися до будівлі парламенту. Вони захопили залу засідань і вивісили британський колоніальний прапор, після чого влада відкликала законопроєкт і вибачилася перед людьми.
Уряд відмовився від ратифікації проєкту закону, проте тепер демонстранти вимагають розгляду справи про жорстокість поліції, демократичних реформ і відставки голови китайської адміністрації Керрі Лем.
Детальніше про ситуацію в Гонконзі в статтях Наталії Бутирської "Боротьба несумісностей" і "Китайський дракон обпікся на Гонконгу" в тижневику "Дзеркало Тижня. Україна".
