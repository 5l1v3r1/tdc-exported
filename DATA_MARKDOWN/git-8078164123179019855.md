
# Isola di Réunion, turista scozzese scomparso: nello stomaco di uno squalo trovato il suo dito con la fede

Published at: **2019-11-06T22:00:00+00:00**

Author: **Redazione Cronache**

Original: [Corriere della Sera](https://www.corriere.it/cronache/19_novembre_07/isola-reunion-squalo-divora-turista-scozzese-stomaco-trovato-dito-la-fede-0d6c19d0-014b-11ea-bfaf-9602a8f3f6c1.shtml)

Divorato da uno squalo mentre nuotava nelle acque dell’isola di Réunion, territorio francese al largo del Madagascar. Sarebbe la sorte toccata ad un turista scozzese di 44 anni, che si trovava lì in vacanza con la moglie. Quello che si sa è che l’uomo era scomparso sabato mattina e da allora era stato cercato dalle forze dell’ordine locali, con imbarcazioni e un elicottero. Nelle scorse ore però la drammatica scoperta: nello stomaco di uno squalo tigre, rinvenuto cadavere sulla spiaggia, è stato trovato un dito con attaccata ancora la fede nuziale. Che sarebbero proprio del turista, almeno secondo il primo riconoscimento fatto dalla moglie (come riporta The Sun).
A Réunion gli attacchi da parte degli squali non sono rari. Questa settimana uno squalo è stato avvistato vicino a una spiaggia molto frequentata ed è stato ucciso perché considerato una minaccia. Ad ogni modo secondo le stime delle autorità locali, si tratterebbe dell’undicesimo attacco mortale di uno squalo dal 2011; mentre 24 sono in tutto gli attacchi che hanno portato almeno ad un ferimento. La questione è così sentita che il mese scorso, durante la sua visita ufficiale nel Paese, il presidente francese Emmanuel Macron ha dichiarato che il suo governo sta facendo di tutto per affrontare la crisi degli squali nella zona.
