
# Českí policajti dostali 5 luxusných limuzín. Kde budú hybridné bavoráky hliadkovať?

Published at: **2019-11-02T18:14:00+00:00**

Author: **Martin Mičuda**

Original: [REFRESHER](https://refresher.sk/76084-Ceski-policajti-dostali-5-luxusnych-limuzin-Kde-budu-hybridne-bavoraky-hliadkovat)


        Plug-in hybridné 7-čky majú výkon takmer 400 koní.
      
Pred pár rokmi sme boli svedkami toho, ako sa do radov českej polície začlenilo jedno z najrýchlejších tamojších policajných áut. Strážci zákona totiž vyfasovali plug-in hybridný superšport BMW i8, ktorý mal však krátko na to neslávnu haváriu. V týchto dňoch sa dozvedáme, že českí policajti dostali ďalšie nemenej zaujímavé kúsky, konkrétne 5 vozidiel BMW 745e xDrive.
K odovzdaniu došlo v showroome spoločnosti Stratos Auto v Pardubiciach, kde nové prírastky prevzal sám policajný prezident Jan Švejdar. Aj v tomto prípade platí, že spoločnosť dané luxusné bavoráky zložkám polície zapožičala na rok zdarma, navyše po pol roku, respektíve po absolvovaní 25-tisíc kilometrov, budú jednotlivé exempláre vymenené za nové. 
Podľa slov hovorcu je veľkým prínosom, že vďaka daným modelom dôjde k zníženiu emisií a zároveň aj k úspore pohonných hmôt. Ako už totiž nejeden automobilový znalec postrehol, podstatou verzie 745e xDrive je hybridná technológia – o pohon sa stará 3-litrový benzínový šesťvalec a elektromotor. Celkový výkon je na úrovni 290 kW / 395 koní. Nakoľko ide o plug-in hybrid, papierový dojazd na čisto elektrický pohon je 50 až 54 kilometrov. Elektromotor dopomáha aj pri akcelerácii – zrýchlenie z 0 na 100 km/h limuzína zvládne za 5,1 sekundy. Dodajme, že základne cena verzie 745e xDrive je na našom trhu 105-tisíc €. 
Hybridná sedmička má slúžiť na preventívne účely, a to konkrétne v Pardubickom, Hradeckom, Libereckom, Juhomoravskom kraji a v Prahe. Okrem polepu a svetelných/výstražných majákov nemajú luxusné bavoráky žiadnu inú špeciálnu dodatočnú výbavu. Pre účely jazdy s hybridnými novinkami bude vyčlenených 20 policajtov so špeciálnym preškolením.
