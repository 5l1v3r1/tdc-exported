
# Нардеп Радуцький підтвердив факт діалогу про доплати депутатам Слуги народу

Published at: **2019-11-01T15:42:00+00:00**

Author: ****

Original: [ZIK.UA](https://zik.ua/news/2019/11/01/nardep_radutskyy_pidtverdyv_fakt_dialogu_pro_doplaty_deputatam_slugy_narodu_1681685)


        Депутат Верховної Ради Михайло Радуцький від фракції "Слуги народу" підтвердив факт існування листування про доплати в конвертах для депутатів владної фракції, яка з’явилася в телеграм-каналі "Джокер".
      
Проте Радуцький заперечує, що депутати з його фракції отримали такі доплати, повідомляє "Радіо Свобода".
"Не отримують депутати "Слуги народу" ніяких грошей у конвертах. Крапка", – сказав Радуцький.
"Я бачу в нашій фракції людей, особливо в Києві, які винаймають квартиру, і дійсно, я хвилююся… в Зеленського, в нього нема тих грошей. Якщо дійсно будуть якісь донори, як були в попередньому уряді… Ми ж знаємо, що були гроші від USAID, якісь фонди створювалися. Якби дійсно вдалося якихось донорів, країни залучити. Не тільки для депутатів, а й для чиновників", – зазначив депутат.
У листуванні Радуцький пише, що "білої" зарплати в розмірі 4 тис. дол. (це близько 100 тис. грн) для депутатів було би достатньо.
"Я ці розмови (про підвищення зарплат для депутатів, – ред.) вів, ще коли не був депутатом", – каже Радуцький.
При цьому в коментарі він сказав, що, на його думку, депутат має отримувати 50–60 тис. грн.
Зі слів Михайла Радуцького, йому почали надходити повідомлення з номера, який був записаний в його телефоні як "хз". Він пояснює: подумав, що, очевидно, це якась знайома людина, і почав підтримувати з нею листування.
Водночас Радуцький каже, що всі запитання про зарплату йшли не від нього, але не відмовляється, що така розмова дійсно була.
Раніше журналісти дізналися про те, що деякі народні депутати України від партії "Слуга народу" отримали зарплати "в конвертах" на загальну суму 1,6 млн дол., які проходять без сплати податку.
Невдовзі в політсилі спалахнув скандал: заступника голови фракції Миколу Тищенка звинуватили в тому, що він "не доніс" деяким однопартійцям гроші.
 
