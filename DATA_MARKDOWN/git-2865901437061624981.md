
# Natho: Ako ne možeš da izdržiš pritisak, nemoj ni da igraš fudbal

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/fudbal/vesti/natho-ako-ne-mozes-da-izdrzis-pritisak-nemoj-ni-da-igras-fudbal/341515)

Malo se lakše diše u Humskoj 1. Poraz od Čukaričkog (2:1) koji je gotovo ugasio šampionske snove, zalečen je velikom pobedom i odličnom igrom u Humskoj protiv Vojvodine (4:0).
Sjajnu partiju, još jednu otkako je obukao crno-beli dres, pružio je Bibras Natho. Igrač za kojeg je trener Savo Milošević rekao da je rođeni vođa i da se sam nametnuo kao lider ekipe, kojeg saigrači prate. Natho je bio dvostruki strelac protiv Vojvodine, jedan gol je postigao s bele tačke, drugi na asistenciju Sadika.
Posle svega i on je malo odahnuo, ali dodaje da je tim igrao pod velikim pritiskom u prethodnom periodu.„Pre ovog meča izgubili smo važnu utakmicu od Čukaričkog, koju smo morali da dobijemo. Igrali smo pod velikim pritiskom prošle nedelje, ali to je deo fudbala. Ako ne voliš pritisak, ako ne možeš da ga izdržiš, onda nemoj ni da igraš fudbal. Veliki timovi i igrače se upravo vide i rađaju kada su pod presijom“, rekao je Natho za klupski sajt.
Vezista crno-belih je zadovoljan kako je njegov tim reagovao protiv Vojvodine na prethodni kiks u prvenstvu.„Želeli smo da pokažemo ko smo i gde pripadamo, posebno jer smo igrali na našem stadionu i drago mi je da je tim posle svega odlično reagovao. Igrali smo dobro, borili se do kraja, bili skoncentrisani i kao posledica toga usledio je i rezultat 4:0“.
Istakao je Natho da mu je prijalo što je postigao dva gola protiv Novosađana.„Naravno da je za mene veoma važno što sam postigao dva gola, posebno pri rezultatu 0:0. Znao sam koliko je ova utakmica važna za Partizan, odatle i moje reakcije posle golova, jer fudbal morate da igrate sa emocijama, da uživate u tome što radite“.
Imao je kapiten reprezentacije Izraela objašnjenje i zašto Partizan ne igra u kontinuitetu dobro, već ima prevelike uspone i padove u igri.„Razloga ima više. Kada na svaka tri dana igrate Evropu i domaću ligu, to nije lako, zbog psihičkog i fizičkog umora. Sve što sada prolazimo bi trebalo da bude za nauk mladim igračima, kojih ima mnogo u timu. Mislim da će nas sve ovo učiniti još boljim, pametnijim“.
Za Partizan sledi novi okršaj sa Mančester junajtedom. Pre desetak dana u Humskoj je bilo 1:0 za Engleze.„Idemo tamo da igramo našu igru. Svaki fudbaler mora da bude svestan, a znam da jesu, da u ovoj utakmici svako mora da bude najbolji, bolji od sebe do sada. Znam koliko svi želim da nastavimo sa dobrim rezultatima u Evropi. Sve ćemo učiniti da prođemo grupu“, poručio je Bibras Natho.
Foto: Starsport
