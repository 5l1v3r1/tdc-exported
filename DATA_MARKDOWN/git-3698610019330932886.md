
# Посли США, Британії, Франції та Німеччини відвідали ділянки розведення в Золотому і Петрівському

Published at: **2019-11-07T22:06:00+00:00**

Author: ****

Original: [DT.ua](https://dt.ua/UKRAINE/posli-ssha-britaniyi-franciyi-ta-nimechchini-vidvidali-dilyanki-rozvedennya-v-zolotom-i-petrovskomu-328863_.html)

Посли США, Британії, Франції та Німеччини в супроводі членів українського уряду, військового командування, співробітників Офісу президента і Генпрокуратури в четвер, 7 листопада, відвідали ділянки розведення №2 і №3 у зоні проведення операції Об'єднаних сил.
Дипломати і представники уряду побували в Золотому Луганської області, а також на українських позиціях у Богданівці поблизу Петрівського Донецької області, повідомляє прес-служба Луганської ОДА.
До складу делегації увійшли тимчасовий повірений у питаннях США в Україні Вільям Тейлор, посол Німеччини Анка Фельдгаузен, посол Франції Етьєн де Понсен, посол Британії Мелінда Сіммонс, міністр внутрішніх справ Арсен Аваков, міністр інфраструктури Владислав Криклій, міністр у справах ветеранів, тимчасово окупованих територій і внутрішньо переміщених осіб Оксана Коляда, начальник Генштабу ЗСУ Руслан Хомчак, голова Луганської ОДА Сергій Гайдай, заступник генпрокурора Гюндуз Мамедов і помічник президента Андрій Єрмак.
У ході візиту до Золотого Гайдай заявив, що українська влада підготували інфраструктуру для відновлення роботи контрольного пункту в'їзду-виїзду. За його словами, українська сторона готова до запуску КПВВ "буквально наступного дня" після досягнення відповідних домовленостей.
Очільник МВС Арсен Аваков запевнив, що підрозділи Національної гвардії та поліції готові забезпечити порядок у населених пунктах після відведення армії з займаних позицій.
"Ми передислокували сюди достатню кількість особового складу НПУ і НГУ, забезпечили відповідною кількістю техніки та спецзасобів для охорони громадської безпеки та порядку. ДСНС України готова виконувати свої обов'язки, включаючи допомогу населенню при виникненні будь-якої необхідності, в тому числі - наші вибухотехніки забезпечені засобами оперативного та гуманітарного розмінування", - цитує міністра прес-центр МВС.
Аваков також повідомив, що розведення військ у районі Богданівки-Петрівського розпочнеться о 12:00 п'ятниці, 8 листопада.
Нагадаємо, 1 листопада в районі Золотого Луганської області завершилося триденне розведення сил і засобів. Розведення почалося опівдні 29 жовтня. Перед цим, наприкінці червня підрозділи ЗСУ під контролем ОБСЄ було відведено від Станиці Луганської.
Відведення почалося незважаючи на відсутність семиденного режиму "тиші" і регулярні обстріли бойовиків.
Детальніше про наслідки цього кроку читайте в матеріалі Юрія Бутусова "Мале Золоте, а ціна велика" у тижневику "Дзеркало тижня. Україна".
