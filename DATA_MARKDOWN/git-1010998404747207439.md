
# Българи поставиха рекорд за най-бързо прекосяване на Черно море с яхта

Published at: **2019-11-05T19:57:00+00:00**

Author: **Йордан Фотев**

Original: [bTV Новините](https://btvnovinite.bg/bulgaria/balgari-postaviha-rekord-za-naj-barzo-prekosjavane-na-cherno-more-s-jahta.html)

Български екипаж постави рекорд за най-бързо прекосяване на Черно море по дължина с яхта. Те взеха разстоянието от Сочи до Варна – 513 мили, за малко над 67 часа.
Шестчленният екипаж на яхта "Еспресо Мартини" влезе в историята като първият, прекосил Черно море за под 3 денонощия, разчитайки само на платната си.
"Изключително и само под ветрила. Със запечатан двигател. Здраво каране, сериозно каране нон-стоп за кажи-речи 3 денонощия", обясни Павлин Надворни, шкипер на яхта "Еспресо Мартини".
По време на прехода екипажът се сблъсква с много премеждия.
"Северният вятър достигна близо 40 възела, при прогноза 20-25. Вълната достигна за няколко часа около 4 метра", разказа Павлин Надворни.
Ветроходците обаче признават, че трудностите само са направили успеха по-сладък, а емоциите по време на плаването не могат да се сравнят с нищо друго.
"Имахме щастието да бъдем обградени постоянно от делфини, което беше прекрасно. Правеха скокове и всякакви такива неща. Имахме птички, чайки. Три врабчета ни съпровождаха", каза ветроходецът Йордан Николаев.
Идеята на осъщественото плаване е да възроди традицията за скоростно прекосяване на Черно море и да направи района атрактивен за екипажи от целия свят.
"В регатите сме конкуренти, но ето, че едно такова плаване може да ни събере, както може да събере и различни екипажи от различни държави занапред", смята ветроходецът Георги Боев.
