
# Іноземні посли відвідали ділянки розведення сил на Донбасі

Published at: **2019-11-07T17:36:01+00:00**

Author: ****

Original: [Слово і Діло](https://www.slovoidilo.ua/2019/11/07/novyna/bezpeka/inozemni-posly-vidvidaly-dilyanky-rozvedennya-syl-donbasi)


        Помічник президента України Андрій Єрмак, представники українського уряду і посли іноземних держав відвідали позиції ЗСУ в районі населеного пункту Богданівка (Петрівське) Донецької області.
      
Про це повідомляє пресслужба ОПУ у четвер, 7 листопада.
Зокрема, на місце, де має відбутися черговий етап розведення сил, приїхали тимчасовий повірений у справах США в Україні Вільям Тейлор, посол Німеччини в Україні Анка Фельдгузен, посол Франції в Україні Етьєн де Понсен, посол Великої Британії в Україні Мелінда Сіммонс. Також до складу делегації увійшли міністр внутрішніх справ України Арсен Аваков, міністр інфраструктури Владислав Криклій, міністр у справах ветеранів, тимчасово окупованих територій і внутрішньо переміщених осіб України Оксана Коляда, начальник Генерального штабу Збройних сил України Руслан Хомчак, голова Луганської обласної державної адміністрації Сергій Гайдай і заступник Генерального прокурора України Гюндуз Мамедов.
Андрій Єрмак заявив, що Україна чітко дотримується міжнародних домовленостей по розведенню військ і очікує дзеркальних кроків від іншої сторони.
«Сподіваємося, що розведення пройде спокійно, і ми отримаємо необхідний усім мир», – сказав помічник президента.
Він нагадав, що розведення сил на трьох ділянках було умовою для зустрічі в Нормандському форматі на вищому рівні.
«Сьогодні з нами приїхали посли Великої Британії, США, Франції, ФРН для моніторингової місії в населених пунктах Петрівське і Золоте, щоб вони на власні очі побачили, як відбувається розведення», – пояснив Андрій Єрмак.
Також, за його словами, українські міністри відзвітують перед послами про свої плани щодо того, яку увагу слід приділити цій території. Крім того, місія побувала в районі населеного пункту Золоте-4 Луганської області, де вже відбулося розведення сил.
Раніше бойовики обстріляли ділянку розведення в Петрівському.
Хочете обговорити цю новину? Долучайтеся до телеграм-чату CHORNA RADA
