
# Dragon Age 4: BioWare suggerisce nuove informazioni a breve?

Published at: **2019-11-04T10:11:00+00:00**

Author: **Nicola Armondi**

Original: [Tom&#39;s Hardware](https://www.tomshw.it/videogioco/dragon-age-4-nuove-informazioni/)

BioWare non si trova in una situazione ottimale, questo lo sappiamo bene. Dopo i mesi difficili di Anthem, che hanno combaciato con l’abbandono di molte figure storiche della società, il team deve dare nuove certezze ai giocatori. Con Mass Effect in pausa di riflessione, in seguito ai risultati non eclatanti di Andromeda, il grande nome da mandare in campo è Dragon Age 4. Purtroppo per ora non abbiamo visto assolutamente nulla, se non un teaser contenente la frase “Dread Wolf Rises” (legata a Inquisition e alle sue espansioni, come sanno i fan della serie).
Ora, BioWare ha pubblicato un tweet nel quale sembra suggerire che saranno rilasciate nuove informazioni il 4 dicembre 2019, ovvero tra un mese esatto. Nel tweet qui sotto possiamo leggere: “Oggi [in riferimento al 3 novembre] cade il decimo anniversario di Dragon Age! Quest’anno siamo felici di unirci al party della community il 4 dicembre, e celebrare una decade passata insieme in un modo che tutti amiamo. Ci vediamo il 4 dicembre per il Dragon 4ge Day!”
