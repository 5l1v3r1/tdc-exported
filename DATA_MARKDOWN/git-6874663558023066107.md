
# עיריית קרית ביאליק מקפיאה היתרי בנייה לתמא 38 מסוג הריסה ובנייה

Published at: **2019-11-06T00:00:00+00:00**

Author: **שלומית צור**

Original: [כלכליסט - www.calcalist.co.il](https://www.calcalist.co.il/real_estate/articles/0,7340,L-3773228,00.html)

בעיריית קרית ביאליק לא מחכים לשנת 2022: העירייה, בראשות אלי דוקורסקי, החליטה לאחרונה לפרסם סעיפים המקפיאים הוצאת היתרי בנייה בכל רחבי העיר. זאת במטרה לעצור היתרי בנייה לפרויקטים של תמ"א 38 מסוג הריסה ובנייה מחדש, עד להכנת תוכנית שתגדיר את זכויות הבנייה באזורים השונים בעיר.
פרויקטים לתמ"א 38 במסלול חיזוק ותוספת בנייה לא הוקפאו, אך בעירייה הוחלט להעמיד כתנאי למתן היתר בנייה גם בחינת היכולת הכלכלית של היזם. זאת בשל כשלים במספר פרויקטים שקודמו בעיר, ובנייתם נעצרה בעקבות קשיים כלכליים של חברות התמ"א.
"בשנים האחרונות הוגשו בקשות לא הגיוניות להריסת בניינים ובניית בניינים חדישים, תוך ניצול היתרונות של תמ"א 38", אמר דוקורסקי לכלכליסט. "העירייה סירבה לתת היתרים לבקשות, אך היזמים הלכו לוועדת הערר, ושם קיבלו כל מה שרצו. ברחוב קק"ל למשל, בניינים של 3-2  קומות נהרסו והוקמו במקומם בניינים של 7 קומות. הרחוב כולו שינה את הצביון שלו, למרות ההתנגדות של העירייה ובגיבוי וועדת הערר".
לדברי דוקורסקי, הנימוק של וועדת הערר היה כי עד אישור תוכנית סטוטורית שתגדיר את זכויות הבנייה בכל אזור, העירייה אינה יכולה לדחות בקשות להיתרים המתבססות על התוכנית הארצית. "לכן החלטנו להקפיא את הוצאת ההיתרים, וצוות התכנון כבר התחיל לעבוד על תוכנית שתגדיר את זכויות הבנייה באזורים השונים בעיר ותאזן בין אזורים מבוקשים במרכז העיר, לשכונות קצה".
דוקורסקי הוסיף כי ההחלטה הסופית של המועצה הארצית מאתמול, לסיים את תוכנית תמ"א 38 בשנת 2022, היא החלטה נכונה. "מה שקרה בפועל זה שהתוכנית החטיאה את המטרה. רעידת אדמה זה הדבר האחרון שעניין את הקבלנים, וראשי הערים נשארים עם בעיה של מחסור בתשתיות ובמבני ציבור. במקום לתת לפרנסי העיר לקבוע את אופי המקום, ואת מדיניות הבנייה, היזמים פנו לוועדת הערר שם כמעט תמיד מצאו את מבוקשם, כאשר וועדת הערר ברוח המפקד הפקיעה את היכולת של ראשי העיר לקבוע את הצביון ואת מדיניות הבנייה בעיר" .
לגבי פרויקטים של חיזוק ותוספת בנייה, קידום פרויקטים אלה לא יוקפא, אך לדברי דוקורסקי, על העירייה לבחון גם יכולת כלכלית של יזם כתנאי לכל דבר למימוש התוכנית. כך גם לגבי תוכניות להוספת מרפסות בלבד לבניינים קיימים. "אנחנו נפעל גם מול הממשלה הבאה להסדיר את הנושא בחקיקה", אמר דוקורסקי.
לאחרונה פירסם כלכליסט כי משרד השיכון קנס את חברת אקסודוס פרימיום שהחלה להקים פרויקט תמ"א 38 ברחוב דן בעיר, בשל אי מתן ערבויות חוק מכר לרוכשי הדירות.
