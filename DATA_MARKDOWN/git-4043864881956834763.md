
# Харківську ОДА очолив нардеп від Слуги народу

Published at: **2019-11-06T12:36:55+00:00**

Author: ****

Original: [Українська правда](https://www.pravda.com.ua/news/2019/11/6/7231169/)

Народний депутат від "Слуги народу" Олексій Кучер очолив Харківську обласну державну адміністрацію.
Джерело: трансляція наради президента з проблемних питань діяльності ДК "Укроборонпром" у Харкові
Деталі: Президент Володимир Зеленський вручив Кучеру посвідчення. Щоб зрозуміти проблеми регіону, глава держави порадив новому губернатору "вийти на вулицю і почути, про що говорять люди". 
Пряма мова Зеленського: "Поки що вітаємо. А по результатах побачимо".
Пряма мова Кучера: "Мені дуже приємно, що ви довірили складну область. При цьому я налаштований на серйозну роботу. Всі пріоритетні завдання будуть озвучені трохи пізніше, коли буде проведено аудит. Але вже зараз хочу виокремити три напрямки: інвестиції, екологія та боротьба з корупцією".
Довідково: Олексій Кучер народився 23 березня 1985 року в селі Новорайськ Бериславського району Херсонської області. За освітою адвокат, живе у Харкові. Обраний до Верховної Ради у 179 окрузі Харківщини від партії "Слуга народу".
У декларації кандидата на посаду Кучер не задекларував жодних доходів за 2018 рік. Лише вказав, що має 77 біткоїнів, вартістю майже 300 тисяч доларів, та тримає у готівці 87 тисяч доларів, його дружина має у готівці 205 тисяч доларів.
Згідно з документом, Кучер володіє двома квартирами у Харкові (61,9 кв. м. та 68,6 кв. м.) та ще однією харківською квартирою у 62,9 кв. м – спільно з дружиною.Також у власності "слуги народу" земельна ділянка (у 62500 кв. м) у Новорайську Херсонської області.
Дружина нардепа володіє будинком (у 62 кв.м) і недобудованим будинком та двома земельними ділянками (у 103 і 1000 кв. м) у Люботині Харківської області.
Кучер володіє трьома авто (Lexus NX 200T 2017 року випуску, Volkswagen Рassat 2011 року випуску  та вантажним ГАЗ-САЗ 3507 1987 року випуску), його дружина – двома (Audi Q5 2011 року випуску та Mitsubishi Outlander 2013 року випуску).  
Також нардеп задекларував два годинники Rolex – свій і дружини.
Кучер володіє 11 акціями ПрАТ "Миколаївцемент" та 10% юридичної компанії "Дартлі Груп".
