
# Τρόμος στο Οικονομικό Πανεπιστήμιο Αθηνών: Κινδυνεύουν φοιτητές και προσωπικό

Published at: **2019-11-07T15:20:12+00:00**

Author: **Παπαματθαίου Μάρνυ**

Original: [Το Βήμα Online](https://www.tovima.gr/2019/11/07/society/tromos-sto-oikonomiko-panepistimio-athinon-kindyneyoun-foitites-kai-prosopiko/)

Ανυπεράσπιστη είναι η πανεπιστημιακή κοινότητα της χώρας! Ομάδες αναρχικών σπέρνουν τον τρόμο από την Δευτέρα στο κτήριο του Οικονομικού Πανεπιστημίου Αθηνών, έπειτα από την αστυνομική επιχείρηση εκκένωσης της κατάληψης «Βανκούβερ» σε κτήριο στην συμβολή των οδών Μαυροματαίων και Δεριγνύ.
Μετά τον ξυλοδαρμό ενός καθηγητή του Ιδρύματος αλλά και δυο φοιτητών του μέσα σ’ αυτό, ομάδες αντιεξουσιαστών μπαίνουν πλέον κάθε μέρα στο χώρο του πανεπιστημίου βάζοντας δυνατά μουσική, ή τρομοκρατώντας τα μέλη του.
Bloomberg : Το μάτι στους επενδυτές κλείνει η κυβέρνηση Χθες οι βιαιοπραγίες κορυφώθηκαν με σπρέι και κόκκινες μπογιές που έβαψαν όλη την πρόσοψη του κτηρίου, καλύπτοντας και τα πανό για τον εορτασμό των 100 ετών λειτουργίας του.
Καθηγητές του Ιδρύματος δήλωναν χθες  ότι «αυτή η κατάσταση δεν μπορεί να συνεχισθεί» και ότι οι αστυνομικές αρχές ασχολήθηκαν με την εκκένωση της περίφημης κατάληψης αλλά άφησαν ανυπεράσπιστο στην συνέχεια το κεντρικό  κτήριο του ΟΠΑ.
Πάντως η Σύγκλητος του Ιδρύματος αποφάσισε ότι θα είναι σε διαρκή συνεδρίαση από σήμερα και μέχρι να τελειώσουν οι φετινές εκδηλώσεις μνήμης από την επέτειο της εξέγερσης του Πολυτεχνείου.
«Η Σύγκλητος του Οικονομικού Πανεπιστημίου Αθηνών συνεδρίασε σήμερα 7 Νοεμβρίου 2019 και εξέδωσε την ακόλουθη ανακοίνωση: Η Σύγκλητος με αφορμή την εκκένωση του διατηρητέου κτηρίου επί των οδών Δεριγνύ και Μαυροματαίων, ιδιοκτησίας του Ιδρύματος, που τελούσε υπό κατάληψη, επισημαίνει ότι σταθερή θέση του Πανεπιστημίου ήταν και παραμένει ότι το εν λόγω κτήριο θα πρέπει να περιέλθει στη διαχείριση και χρήση του Ιδρύματος και να αξιοποιηθεί για τις ανάγκες του στο πλαίσιο της αποστολής του. Θα επιδιώξουμε, με τα αναγκαία τεχνικά έργα, το συγκεκριμένο κτήριο να καταστεί προσβάσιμο και διαθέσιμο σε όλα τα μέλη της Πανεπιστημιακής κοινότητας του ΟΠΑ.
Η Σύγκλητος διαπιστώνει, τις τελευταίες ημέρες, την εκδήλωση στις εγκαταστάσεις του Ιδρύματος επεισοδίων ικανών να θέσουν σε κίνδυνο την ασφάλεια των μελών της κοινότητάς του. Στα επεισόδια αυτά πρωταγωνιστούν άγνωστοι που εισέρχονται και εξέρχονται ανεξέλεγκτα στις εγκαταστάσεις του Ιδρύματος, είτε για να χρησιμοποιήσουν τους χώρους του Ιδρύματος ως ορμητήριο για συγκρούσεις με αστυνομικές δυνάμεις, είτε για να βεβηλώσουν το κτήριο, επιχειρώντας να τρομοκρατήσουν τα μέλη της κοινότητας.
Η Σύγκλητος εκφράζει την έντονη ανησυχία της για την κατάσταση αυτή, καθώς συχνά καταστρέφονται υποδομές πυρόσβεσης, αποκλείονται έξοδοι του κτηρίου, δημιουργούνται ασφυκτικές συνθήκες λόγω ρίψης δακρυγόνων και μολότοφ, προκαλείται πανικός και τίθεται σε κίνδυνο η ασφάλεια των φοιτητών και του προσωπικού. Τα φαινόμενα αυτά, ακόμα και αν έχουν μικρή χρονική διάρκεια, συντελούν στην παρακώλυση της καθημερινής λειτουργίας του Ιδρύματος, στην αποθάρρυνση των φοιτητών να προσέρχονται στα μαθήματα και στην υποβάθμιση της σχέσης των μελών της πανεπιστημιακής κοινότητας με τον χώρο τους.
Η Σύγκλητος επισημαίνει ότι αυτά τα παραβατικά φαινόμενα δεν έχουν θέση στους χώρους του Πανεπιστημίου. Οι πανεπιστημιακοί χώροι διατίθενται για δραστηριότητες που στοχεύουν αποκλειστικά στην εκπλήρωση της αποστολής του Πανεπιστημίου και δεν επιτρέπεται να χρησιμοποιούνται για την ικανοποίηση οιωνδήποτε επιδιώξεων τρίτων. Τα μέλη της πανεπιστημιακής κοινότητας επιθυμούν και δικαιούνται να προσφέρουν τις υπηρεσίες τους σε περιβάλλον ελευθερίας χωρίς βία και φόβο. Αυτό το περιβάλλον πρέπει όλοι να εξασφαλίζουμε, αναλαμβάνοντας ο καθένας το βάρος της ευθύνης που του αναλογεί. Η Σύγκλητος παρακολουθεί τις εξελίξεις και παραμένει σε διαρκή συνεδρίαση».

        Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο
      
