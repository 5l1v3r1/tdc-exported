
# Конфискували над 5 т змиорки за няколко месеца в Европа

Published at: **2019-11-07T02:15:00+00:00**

Author: **Анисия Иванова**

Original: [Dnes.bg](https://www.dnes.bg/world/2019/11/07/konfiskuvali-nad-5-t-zmiorki-za-niakolko-meseca-v-evropa.428818)

Над пет тона личинки от змиорки, които са застрашен животински вид и са поставени под защита от 2009 г., бяха конфискувани от полицията в редица европейски страни по време на продължила няколко месеца операция, обяви днес Европол, цитирана от Франс прес.
Операцията продължила от октомври 2018 до април 2019 г. и била насочена срещу трафика на застрашени животински видове в ЕС. Конфискувани са 5789 кг личинки на змиорки, чиято стойност е 2000 евро на килограм. Те били скривани сред други стоки и изпращани със самолети в Азия, където са ценен деликатес.
Конфискуваните личинки от змиорки са били върнати в естествената си среда, което е критично важен етап за оцеляването на вида, уточни Европол.
При повече от 400 полицейски акции в десетина европейски страни, сред които Франция, България, Швейцария и Испания, са арестувани 154 заподозрени трафиканти.
Испанските власти са идентифицирали четири престъпни организации, които печелели над 6 милиона евро годишно от трафик на личинки от змиорки. 
(БТА)
