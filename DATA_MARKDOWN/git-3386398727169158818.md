
# Bologna, cori dalla curva interista irridono la strage alla stazione

Published at: **2019-11-05T12:27:00+00:00**

Author: **LUCA BORTOLOTTI**

Original: [Repubblica.it](https://bologna.repubblica.it/cronaca/2019/11/05/news/cori_per_bologna-inter_-240293085/)

"Siam venuti in pullman perché, a Bologna la stazione non c'è". E' uno dei cori sentiti sabato scorso allo stadio Dall'Ara di Bologna durante la partita tra i rossoblù e l'Inter. A intonarlo, i tifosi nerazzurri, con chiaro riferimento alla strage del 2 agosto 1980. Non più di tre volte, stando al racconto di chi c'era, ma quanto è bastato perchè qualcuno se ne accorgesse e reagisse. In tribuna nella zona vicina a quella riservata al tifo interista c'era Alessandro Alberani, ex segretario della Cisl oggi presidente dell'azienda casa di Bologna (Acer) e tifoso del Bologna: "Quando abbiamo sentito quel coro ci siamo arrabbiati, io e altre sette-otto persone. Mi sono anche un po' accapigliato, per così dire, con i tifosi dell'Inter. Ma come si fa a toccare la strage alla stazione? Io quel giorno ero volontario nei soccorsi e il dolore per quella giornata è ancora enorme. Intonare quel coro è stata una bruttissima cosa".Paolo Bolognesi, presidente dell'associazione dei parenti delle vittime del 2 Agosto, interpellato dall'agenzia Dire, quasi stenta a crederci: se davvero quel coro è stato intonato e ripetuto, si tratta di "un fatto increscioso, qua stiamo parlando della stazione di Bologna, ci sono stati 85 morti e 200 feriti, non si può lasciar correre. Non si era mai scesi così in basso. Ma come si fa? ognuno penso che possa dire quel che vuole, e poi peraltro contiamo i casi di razzismo, ma almeno sul 2 Agosto io direi che si dovrebbe essere tutti d'accordo". Purtroppo, non una prima volta nel mondo del calcio in cui per insultarsi tra tifoserie si fa ricorso anche a tragedie collettive; vedi i ripetuti episodi di cori cantati da ultras del Torino a quelli della Juventus sulle vittime dell'Heysel, o, a fazioni invertite, sulla strage di Superga.Bolognesi non vuol lasciar correre: "Questo episodio vorrei farlo notare, per il momento che stiamo vivendo e perchè penso che l'Inter dovrebbe scusarsi". Anche secondo Alberani servirebbe un gesto 'riparatorio', anche simbolico. "Domenica ci sono stati cori duri tra le due curve, e quello sulla stazione si è sentito tre volte. Si fa tanta polemica su Balotelli, ma qui si infanga la memoria delle vittime di una strage. Forse l'Inter potrebbe portare la squadra davanti alla lapide", suggerisce.Nemmeno il Pd ha intenzione di lasciar perdere. "Intonare quel coro è stato deplorevole e vergognoso", scrive la Federazione di Bologna sui propri profili social. "Ci aspettiamo che la giustizia sportiva intervenga, ma soprattutto diciamo a voce alta basta all'ennesimo episodio che offende il senso stesso dello sport". Il dem Andrea De Maria attacca: "Fatti come questo non possano e non debbano essere sottovalutati. Credo che la squadra interessata debba dare una risposta forte a quanto accaduto, come richiesto da Alberani e Bolognesi.Presenterò un atto di sindacato ispettivo per interessare il Governo su quanto accaduto, anche per sollecitare l'attenzione, nella sua autonomia, della stessa giustizia sportiva". Protesta anche Gian Marco de Biase, capogruppo di Insieme Bologna in consiglio comunale: "Intonarli è stato un atto deplorevole"."Sono vicina ai famigliari delle vittime della strage, ai feriti, a quanti hanno sofferto per il vile attentato del 2 Agosto 1980: sentire irridere il ricordo di questo sacrificio offende tutta la città e l'italia intera", lo sdegno della presidente dell'assemblea legislativa regionale Simonetta Saliera. 
