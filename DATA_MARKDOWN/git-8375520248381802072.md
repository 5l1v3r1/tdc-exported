
# ЗМІ назвали єдиного мільярдера, який підтримав ініціативу Зеленського вкладати гроші у відновлення Донбасу

Published at: **2019-11-01T10:48:26+00:00**

Author: ****

Original: [ГЛАВКОМ](https://glavcom.ua/economics/finances/zmi-nazvali-jedinogo-milyardera-yakiy-pidtrimav-iniciativu-zelenskogo-vkladati-groshi-u-vidnovlennya-donbasu--636975.html)

На інвестиційному форумі в Маріуполі власник групи DCH Олександр Ярославський, публічно підтримав наміри президента Володимира Зеленського щодо відновлення Донбасу, анонсувавши інвестпроект будівництва нового аеропорту в Донецьку замість зруйнованого
Про це пише портал Дело в матеріалі за результатами редакційного опитування відомих експертів на тему недавнього інвестиційного форуму в Маріуполі.
Видання зазначає, що одним з головних підсумків форуму для влади стало те, що і президент, і уряд можуть тепер демонструвати західним партнерам готовність хоча б одного з найсерйозніших бізнесменів фінансувати відродження Донбасу після встановлення миру.
«Заяву Ярославського про те, що він готовий інвестувати $100 млн на відновлення донецького аеропорту є сигналом про те, що в Україні є люди, готові здійснити реальне вкладення грошей у відновлення інфраструктури після врегулювання конфлікту», — підкреслив глава Центру прикладних політичних досліджень «Пента» Володимир Фесенко.
Як повідомляли ЗМІ, форум не відзначився нічим конкретним у плані заяв інвесторів про готовність вкладати гроші. І тільки мільярдер Олександр Ярославський анонсував інвестпроект будівництва нового аеропорту в Донецьку замість зруйнованого.
«Основне питання цього форуму — відновлення Донбасу. Поки я сюди їхав, у мене з'явилася конкретна пропозиція уряду України: я готовий інвестувати $100 млн у будівництво нового аеропорту в Донецьку. Якщо будуть всі умови для будівництва аеропорту, що був практично повністю зруйнований. Я готовий зайнятися цим проектом, застосувати в рамках відновлення Донбасу досвід моєї компанії з будівництва та експлуатації аеропортів», — сказав Ярославський.
Нагадаємо, що після маріупольського форуму на російському ток-шоу одіозного для українців Володимира Соловйова розгорнулася бурхлива дискусія з приводу ідеї Ярославського. Але президент українського аналітичного центру Олександр Охріменко, який брав участь у ній, запевнив своїх співрозмовників у серйозності намірів бізнесмена.
«Ярославський успішний український бізнесмен, який готовий допомогти після відновлення миру на Донбасі відновлювати аеропорт. Як бачите, є інвестор. Як можна не довіряти Ярославському? Залишилося лише роззброїти бойовиків, прибрати їх з території «ДНР», «ЛНР» — і аеропорт відновлять», — резюмував Охріменко.
Як повідомлялося, у Маріуполі на президентському інвестфорумі Ярославський сказав, що готовий побудувати новий аеропорт в Донецьку.
