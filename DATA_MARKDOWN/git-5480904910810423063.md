
# Plíšková je po výhře nad Halepovou v semifinále Turnaje mistryň

Published at: **2019-11-01T15:30:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/pliskova-je-po-vyhre-nad-halepovou-v-semifinale-turnaje-mistryn/1815796?utm_source=rss&utm_medium=feed)

Šen-čen/Paříž - Tenistka Karolína Plíšková si potřetí za sebou zahraje semifinále Turnaje mistryň. Světová dvojka dnes v čínském Šen-čenu zdolala Rumunku Simonu Halepovou 6:0, 2:6, 6:4 za hodinu a tři čtvrtě a ve Fialové skupině skončila druhá. V sobotním souboji o finále se utká se světovou jedničkou Ashleigh Bartyovou z Austrálie.
První semifinálovou dvojici tvoří obhájkyně titulu Ukrajinka Elina Svitolinová, která ve skupině jako jediná neprohrála, se Švýcarkou Belindou Bencicovou.
"Se Simonou je to pokaždé vyrovnané, ale šla jsem do zápasu pozitivně naladěná, protože jsem předešlé zápasy hrála dobře. Nejdřív jsem byla nahoře, pak set a brejk dole, ale našla jsem cestu k postupu. Se štěstím v koncovce, ale jsem ráda," řekla Plíšková v rozhovoru na kurtu a děkovala českým fanouškům v hledišti za podporu.
První set zvládla bravurně. Za dvacet minut uštědřila Rumunce "kanára". Opírala se o servis, udělala jen jednu chybu a vyhrála 27 z 37 výměn.
Na úvod druhé sady ale podání ztratila a vývoj se otočil. Ze stavu 0:2 se ještě dostala a srovnala na 2:2, ale následující pasáž patřila rázem sebevědomé Halepové, která po kurtu "létala" a hrála nepříjemné liftované údery. Plíšková prohrála šest gamů v řadě, takže ve třetím setu ztrácela 0:2.
Bojující rodačka z Loun se chytila při svém podání, Halepová trošku vypadla z rytmu, víc chybovala a hlasitě povzbuzující parta fotbalistů Vysoké školy ekonomické v hledišti pomohla k obratu. Plíšková nedominovala jako v prvním setu, ale dobře podávala a dokázala hrát dlouhé míče. Dostala se do vedení 5:2. Za stavu 5:3 sice nedokázala utkání dopodávat, ale při servisu Halepové duel ukončila. Při mečbolu trefila pásku, ale míček měl dost razance a přepadl na stranu soupeřky.
Sedmadvacetiletá Plíšková hrála semifinále Masters loni i předloni, ale dál se nedostala. Letos jí stojí v cestě Bartyová, s níž má bilanci 2:3. "Má skvělý rok, bude to super těžké, ale je to velká výzva. Nemám co ztratit," řekla Plíšková.
Svitolinová dnes za závěr základní skupiny zdolala 7:5, 7:6 Američanku Sofii Keninovou, náhradnici za zraněnou Biancu Andreescuovou z Kanady. V turnaji zatím neztratila ani set a má naději na nejvyšší prémie v dějinách ženského sportu 4,7 milionu dolarů.
"Jsem hrozně ráda, že se mi povedlo zápas ukončit ve dvou setech. Bylo to fyzicky hodně náročné, musela jsem pořád bojovat. Někdy vám to nejde nejlépe a musíte to vydřít, což byl dnešní případ," uvedla Svitolinová.
Semifinále v Šen-čenu bude hrát také Barbora Strýcová s tchajwanskou partnerkou Sie Šu-wej ve čtyřhře. Jejich soupeřkami v sobotu budou Němka Anna-Lena Grönefeldová s Nizozemkou Demi Schuursovou.
Se soutěží se po skupinách rozloučily ve dvouhře Petra Kvitová a deblistky Kateřina Siniaková s Barborou Krejčíkovou.
Svitolinová prošla jako jediná na Turnaji mistryň základní skupinou bez porážky. Ve třetím duelu v Šen-čenu zdolala Američanku Sofii Keninovou, náhradnici za zraněnou Biancu Andreescuovou z Kanady, 7:5, 7:6.
Ukrajinská tenistka, jež měla už před dnešními zápasy jistý postup z prvního místa ve Fialové skupině, zatím v Číně neztratila ani set.
První hráč světa Novak Djokovič zdolal na turnaji Masters v Paříži ve čtvrtfinále Řeka Stefanose Tsitsipase hladce 6:1, 6:2 a oplatil mu tři týdny starou porážku ze Šanghaje. V semifinále se srbský tenista utká s Bulharem Grigorem Dimitrovem.
Po dnešním programu v Paříži je znám i poslední osmý účastník Turnaje mistrů, kterým se stal Ital Matteo Berrettini. Jistotu mu dala porážka domácího tenisty Gaëla Monfilse s Kanaďanem Denisem Shapovalovem. Devátého hráče světového žebříčku Berrettiniho čeká ve 23 letech premiéra na londýnském finále sezony.
Djokovič postoupil do devátého semifinále v sezoně za necelou hodinu. V duelu se sedmým nasazeným Tsitsipasem ztratil při svém podání pouze devět míčků.
"Odehrál jsem jeden z nejlepších zápasů celé sezony," pochvaloval si Djokovič, jenž se v Paříži rozjížděl pomaleji i proto, že přijel nachlazený. Ještě dnes to bylo na jeho hlase znát.
"Začínám se postupně zlepšovat. Výborně jsem se na něj připravil. Dobře jsem podával a četl jeho hru, pořád jsem ho držel pod tlakem. Bylo to fakt dobré utkání," dodal rodák z Bělehradu.
V souboji s Dimitrovem může šestnáctinásobný grandslamový šampion udělat další krok k pátému triumfu v Paříži. S bulharským hráčem má výtečnou bilanci 8:1 a uspěl v šesti posledních vzájemných zápasech.
Dimitrov je v semifinále turnaje Masters poprvé od loňského dubna. Do finále podniku ATP Tour se může probojovat po 20 měsících.

        (řazeno podle výše dotace)
      

        Tenisový Turnaj mistryň v Šen-čenu v Číně
      

        (tvrdý povrch, dotace 14 milionů dolarů):
      

        Dvouhra - Fialová skupina:
      
Karolína Plíšková (2-ČR) - Halepová (5-Rum.) 6:0, 2:6, 6:4, Svitolinová (8-Ukr.) - Keninová (USA) 7:5, 7:6 (12:10).

        Konečná tabulka:
      

        Pozn.: Sofia Keninová v závěrečném kole skupiny nahradila zraněnou Biancu Andreescuovou z Kanady.
      

        Čtyřhra - Červená skupina:
      
Babosová, Mladenovicová (3-Maď./Fr.) - Mertensová, Sabalenková (1-Belg./Běl.) 4:6, 6:2, 10:5, Grönefeldová, Schuursová (8-Něm./Niz.) - Čchan Jüng-žan, Čchan Chao-čching (5-Tchaj-wan) 6:2, 6:4.

        Konečná tabulka:
      

        Sobotní program tenisového Turnaje mistryň:
      
9:00 Babosová, Mladenovicová (3-Maď./Fr.) - Stosurová, Čang Šuaj (7-Austr./Čína), 11:30 Bencicová (7-Švýc.) - Svitolinová (8-Ukr.), 13:00 Bartyová (1-Austr.) - Karolína Plíšková (2-ČR), 14:30 Strýcová, Sie Šu-wej (2-ČR/Tchaj-wan) - Grönefeldová, Schuursová (8-Něm./Niz.).

        Turnaj mužů v Paříži
      

        (tvrdý povrch, dotace 5,791.280 eur):
      

        Dvouhra - čtvrtfinále:
      
Djokovič (1-Srb.) - Tsitsipas (7-Řec.) 6:1, 6:2, Nadal (2-Šp.) - Tsonga (Fr.) 7:6 (7:4), 6:1, Shapovalov (Kan.) - Monfils (13-Fr.) 6:2, 6:2, Dimitrov (Bulh.) - Garín (Chile) 6:2, 7:5.
