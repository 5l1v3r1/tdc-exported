
# Måtte fullføre kampen med utespiller(!) i mål

Published at: **2019-11-06T21:50:38+00:00**

Author: **Daniel Nerli Gussiås**

Original: [Dagbladet.no](https://www.dagbladet.no/sport/matte-fullfore-kampen-med-utespiller-i-mal/71791576)

Det oppstod dramatikk med fem minutter igjen av ordinær tid da Claudio Bravo ble utvist etter en situasjon hvor VAR kom i fokus mot Atalanta på San Siro.
Atalanta-spiller Papu Gomez spilte igjennom Ilici, som kom alene med keeper. City-reserve Claudio Bravo var langt utenfor eget felt og klipte ned Atalanta-spilleren. Dermed viste dommer Aleksey Kulbakov reservekeeperen det røde kortet.
Tidligere i kampen hadde City-keeper Ederson blitt skadet, og dermed måtte høyreback Kyle Walker trå til som keeper de siste minuttene.
Walker måtte ikle seg Claudio Bravos keeper-drakt, og ble byttet inn for Rihyad Mahrez.
Papu Gomez satte Walker på en real prøve med et knallhardt frispark like etter at han kom inn, men høyrebacken klarte å holde buret rent.
På spørsmål om det var frivillig eller tvang som gjorde at Walker måtte stå i mål, trakk han på smilebåndet.

        - Det var begge deler. Jeg har stått litt på trening. Alt tull til side, vi kom hit for å ta poeng, og det er et godt poeng, sa Walker selv til BT Sports.
      
City-manager Pep Guardiola måtte også trekke på smilebåndet da han fikk spørsmål om situasjonen. Han ble derimot litt mer alvorlig i det han pratet om skadeomfanget til førstekeeper Ederson. City møter sin argeste tittelrival i Liverpool allerede søndag.
- Det var vanskelig med den nye keeperen vi har i troppen. Man kan ikke planlegge for sånt. Jeg vet ikke hvor alvorlig skaden til Ederson er, sa Guardiola til kanalen.
Manchester City ledet lenge, dominerte stort og var i ferd med å sikre avansement i mesterligaen, men en straffebom slapp Atalanta inn i kampen.
Gabriel Jesus misset også et straffespark da City ledet, men Atalanta dominerte i 2. omgang.

        Dermed endte det 1-1 i Milano i en kamp som fikk en svært spesiell avslutning.
      
Med 1-1 er Pep Guardiolas menn fortsatt ikke sikre på avansement fra gruppespillet, selv om de har fem poengs luke på tabelltopp med to runder igjen.
