
# Kitajska vlada ostro nad mladoletne ljubitelje spletnih iger!

Published at: **2019-11-07T12:50:00+00:00**

Author: ****

Original: [Računalniške novice](https://www.racunalniske-novice.com/novice/dogodki-in-obvestila/kitajska-vlada-ostro-nad-mladoletne-ljubitelje-spletnih-iger.html?RSS40afe6cfc1db059a57e45f7ef38b845e)

Igranje iger preko spleta je za mnoge razvedrilo in priljubljen način zabave. Težave nastopijo, ker se igralci pogosto ne zavedajo, kdaj prestopijo mejo med igranjem zgolj za sprostitev in stanjem, ko so od igranja iger že odvisni. Zaradi prekomernega igranja računalniških iger lahko pride celo do izčrpanosti, ta pa vodi v smrt. Doslej je bilo zaradi igranja iger zabeleženih že več smrtnih primerov, kar ne preseneča, saj je odvisnost od igranja iger precej hujša od kajenja ali alkoholizma.
Ker je težava s prekomernim igranjem spletnih iger še posebno prisotna pri mladini na Kitajskem, je kitajska vlada sprejela vrsto ukrepov, ki naj bi odpravil ali pa vsaj omilil posledice prekomernega igranja iger ponoči. Ti namreč osebam mlajšim od 18 let prepovedujejo igranje spletih iger med deseto uro zvečer in osmo uro zjutraj. Omejitev igranja ponoči bo seveda veljala tudi za spletne kavarne, ki so med mladimi prav tako priljubljene, predvsem pa v nočnem času.
Mladoletni ljubitelji spletnih iger bodo lahko priljubljene igre ob delavnikih igrali do največ 90 minut na ta, za soboto in nedeljo ter državne praznike pa je omejitev postavljena na tri ure dnevno. Kitajska vlada je za nameček omejila tudi količino denarja, ki se lahko porabi za namene spletnih iger. Mlajši od 16 let bodo lahko mesečno za spletne igre namenili do preračunanih 26,88 evrov, mladi starosti med 16 let in 18 let pa bodo lahko mesečno »zapravili« do preračunanih 53,76 evrov. Mlajšim od osem let pa je nakupovanje v spletnih igrah celo prepovedano.
Nadzor nad uporabniki spletnih iger se bo izvajal tudi preko edinstvene identifikacijske številke, ki jo morajo uporabniki iger vnesti pred pričetkom spletnih iger. Če pa programerji te omejitve ne upoštevajo, jih lahko doleti tako visoka denarna kazen kot celo zapor. Učitelji na Kitajskem novi vladne ukrepe v večini podpirajo, saj kar precej otrok zaradi odvisnosti od svetovnega spleta ne več obiskuje pouka, ne spi in se le redko prehranjuje, zato ne preseneča, da smrtni primeri zaradi prekomernega igranja spletnih iger na Kitajskem niso več nobena redkost.
Po ocenah različnih analitskih hiš na Kitajskem spletne igre prekomerno igra že okoli 200 milijonov otrok in mladostnikov. Ali bo nova zakonodaja pripomogla k zmanjšanju odvisnosti mladih od igranja spletnih iger, pa bo seveda pokazal čas. Mnogi poznavalci so sicer prepričani, da bo zakon v praksi zelo težko izvajati, čeprav Kitajska ima dolgoletne izkušnje z omejevanjem pravic ljudi do dostopa do svetovnega spleta.
