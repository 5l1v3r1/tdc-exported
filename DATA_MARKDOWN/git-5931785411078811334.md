
# Borjan: Nadam se da će da se ponovi Liverpul

Published at: **2019-11-05T10:04:03+00:00**

Author: **Nemanja**

Original: [Sportska centrala](https://www.sportskacentrala.com/2019/11/05/borjan-nadam-se-da-ce-da-se-ponovi-liverpul/)

Golman Crvene zvezde Milan Borjan veruje u sebe i svoje saigrače da mogu ostvariti povoljan rezultat u sutrašnjoj utakmici 4. kola Lige šampiona protiv Totenhema.
Crveno-beli će pred prepunim tribinama stadiona ,,Rajko Mitić“ ugostiti poljuljani Totenhem, koji je ipak u Londonu pokazao silu i zbog čega je šampion Evrope. Ono što ide u korist domaćem timu jeste i eventualno odsustvo Harija Kejna i Hjong Min Sona.
– To je ekipa kao i sve engleske, a jaki su i brzi. Ko god bude na terenu, biće teško, mi ćemo dati sve od sebe – kazao je Borjan za ,,Žurnal“.
Jedan od najboljih igrača kluba godinama unazad smatra da je potrebno da ekipa da sve od sebe i da će navijači to prepoznati.
– Zvezdaška javnost je specifična, mnogo traži od nas. Razume se, i trebalo bi da bude tako, jer smo veliki klub. Prepozna se kad ostavimo srce na terenu, podrže nas. Nadam se da ćemo u sredu da damo sve od sebe i obradujemo navijače – istakao je Borjan.
Ono što bi, prema rečima Zvezdinog čuvara mreže, trebalo da bude ključ uspeha na terenu, jeste dogovor iz svlačionice.
– Moramo da slušamo stručni štab, rade izuzetnu analizu. Sve zavisi od toga kako uđemo u utakmicu. Imamo 12. igrača, navijače, nadam se da će da bude pun stadion. Ako slušamo stručni štab biće sve dobro, a ako krenemo da radimo po našem ulazimo u probleme. Tako je bilo u Londonu, nismo slušali šta je bio plan – otkrio je Borjan.
Zvezda je u prethodnim sezonama pokazala da može da se nameće sa velikanima, posebno na domaćem terenu.
– U poslednje tri godine smo napravili izvanrednu priču, jednom igrali Ligu Evrope i dva puta Ligu šampiona. Neverovatno je lepo šta se dešava. Dolazi teška utakmica, probaćemo da napravimo dobar rezultat i prođemo grupnu fazu.
Datum 6. novembar odmah se vezuje za pobedu nad Liverpulom u zvezdaškoj javnosti, a istog dana, samo godinu dana kasnije, na ,,Rajko Mitić“ stiže Totenhem.
– Lepa su sećanja, ali lopta je okrugla. Nadam se da će da se ponovi Liverpul, da upišemo nova tri boda. Značilo bi svima u klubu, navijačima – rekao je Borjan.
Meč je na programu sutra od 21 sat.
