
# НАБУ затримало ще одного суддю з доларами в скляній банці

Published at: **2019-11-07T20:16:00+00:00**

Author: ****

Original: [DT.ua](https://dt.ua/UKRAINE/nabu-zatrimalo-sche-odnogo-suddyu-z-dolarami-v-sklyaniy-banci-328856_.html)

Детективи НАБУ за підозрою в отриманні хабара затримали суддю Зарічного суду Сум. Він, як і суддя-утікач Микола Чаус, зберігав хабар у скляній банці, повідомляє прес-служба Національного антикорупційного бюро.
За даними слідства, суддя вимагав і отримав від громадянина 2 тисячі доларів за непритягнення до адміністративної відповідальності. Затримали суддю після отримання неправомірної вигоди у четвер, 7 листопада. Повідомлення про підозру затриманому ще не вручали.
Операцію провели детективи НАБУ під процесуальним керівництвом Спеціалізованої антикорупційної прокуратури.
Нагадаємо, у 2016 році суддя Дніпровського районного суду Києва Микола Чаус був затриманий при отриманні хабара в $ 150 тисяч. За даними САП, Чаус вимагав ці гроші у справі, пов'язаній з незаконним обігом наркотиків. Детективи НАБУ провели обшук в його автомобілі, де виявили частину хабара в $ 70 тисяч, ще $ 80 тисяч він заховав у своєму укритті, на земельній ділянці, у банці.
У березні 2017 року Чаус був затриманий у Молдові, суддю досі не екстрадували до України.
