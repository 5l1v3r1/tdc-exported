
# Задържани са вандалите, изпочупили асансьор във варненска болница

Published at: **2019-11-05T11:59:00+00:00**

Author: **Десислава Кръстева**

Original: [bTV Новините](https://btvnovinite.bg/bulgaria/zadarzhani-sa-dvamata-vandali-izpochupili-asansyor-vav-varnenska-bolnica.html)

Задържани в ареста са извършителите на вандалския акт срещу асансьор във варненска болница. Охранителна камера засне двама млади мъже докато чупят оборудването в него.  
Влизайки в асансьора двамата започват да демонтират лампичките.
Виждайки охранителната камера, която ясно запечатва лицата им, показват неприличен жест и посягат и на нея. Излизат и отново се връщат, за да продължат – това се вижда на записа от камерата.
Старият асансьор на болницата пропадна претоварен с пациенти, а новият е поставен само преди половин година. 
Макар че пораженията не са значителни, пациентите и работещите в болницата са възмутени.
Част от щетите вече са отстранени, остава да бъдат подменени още няколко от повредените крушки.
Вандалската проява е след обновяването на болницата.
„На този фон подобна наглост и агресия, при това с нищо непредизвикана, за мен наистина е непонятна. Ние си позволихме да качим в мрежите въпросния клип, за да могат хората, които са го направили, да се видят отстрани”, коментира и д-р Красимир Петров – изпълнителен директор на болница „Света Анна”.
Заради ниската култура на много от посетителите, ръководството монтира множество камери за видеонаблюдение.
Записите с лицата на извършителите и с регистрационния номер на колата им помогна на полицията за залавянето им. Те са известни на МВР, а случаят е предаден на прокуратурата.
