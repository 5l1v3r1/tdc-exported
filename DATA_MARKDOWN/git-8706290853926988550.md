
# ΔΕΗ: Στην αναβάθμιση του αξιόχρεού της προχώρησε ο οίκος S&P

Published at: **2019-11-06T18:44:00+00:00**

Author: ****

Original: [enikos.gr](http://www.enikos.gr/economy/682720/dei-stin-anavathmisi-tou-axiochreou-tis-prochorise-o-oikos-sp)

Σε αναβάθμιση του αξιόχρεου τηςΔΕΗ κατά μία βαθμίδα, από CCC+ σε B- με σταθερές προοπτικές, προχώρησε ο οίκος Standard & Poor's, μετά την αναβάθμιση του αξιόχρεου του ελληνικού δημοσίου. 
Σε ανακοίνωσή της, η ΔΕΗ εκφράζει την ικανοποίησή της για την αναβάθμιση και επισημαίνει ότι στην έκθεσή της η S&P αναγνωρίζει ότι τα μέτρα που έλαβε η κυβέρνηση και η διοίκηση της ΔΕΗ αναμένεται να αναστρέψουν την αρνητική πορεία των τελευταίων 18 μηνών και να βελτιώσουν σημαντικά τις αδύναμες οικονομικές επιδόσεις της περιόδου αυτής. Η βελτίωση αυτή συνέβαλε στην απόφαση αναβάθμισης από τον οίκο.
Συγκεκριμένα, στην έκθεση αναβάθμισης η S&P αναφέρεται:
- στις τιμολογιακές αναπροσαρμογές από την 1η Σεπτεμβρίου 2019, οι οποίες, όπως τονίζεται, είναι ουδέτερες για τους καταναλωτές, καθώς και
- στην κατάργηση των δημοπρασιών ΝΟΜΕ από τον Οκτώβριο του 2019, υπογραμμίζοντας ότι ήταν ένα μέτρο που υποχρέωνε την ΔΕΗ να δημοπρατεί ενέργεια κάτω από την τιμή της αγοράς, δηλαδή επί ζημία.
Όπως επισημαίνεται στην ίδια έκθεση, τα παραπάνω μέτρα αναμένεται να οδηγήσουν σε σημαντική βελτίωση της λειτουργικής κερδοφορίας και αποκλιμάκωση του δείκτη Καθαρός Δανεισμός/EBITDA σε 9x το 2019 έναντι 13.5x το 2018.
Η S&P χαιρετίζει την απόφαση της κυβέρνησης για πλήρη απολιγνιτοποίηση έως το 2028 και σημειώνει ότι εάν αυτή προχωρήσει, τότε θα επιτευχθεί πιο γρήγορα ο στρατηγικός στόχος της ΔΕΗ για τον μετασχηματισμό της παραγωγικής της βάσης, με μείωση της εξάρτησης από το λιγνίτη και σημαντική αύξηση των ΑΠΕ στο ενεργειακό μείγμα της εταιρείας.
Ο οίκος αναφέρει πως η καταγραφή προόδου στη διαδικασία μετασχηματισμού της ΔΕΗ θα είναι κριτήριο για πιθανή περαιτέρω αναβάθμιση στο μέλλον.
