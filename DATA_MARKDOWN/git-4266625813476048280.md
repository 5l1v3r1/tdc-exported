
# Баскетболісти «Одеси» у грі проти «Миколаєва» здобули першу перемогу в сезоні у Суперлізі

Published at: **2019-11-01T13:11:00+00:00**

Author: ****

Original: [ZIK.UA](https://zik.ua/news/2019/11/01/basketbolisty_odesy_u_gri_proty_mykolaieva_zdobuly_pershu_peremogu_v_1681477)


        Триває регулярний чемпіонат української баскетбольної Суперліги. В матчі аутсайдерів БК «Одеса» на власному майданчику вирвали перемогу у БК «Миколаїв» 74:73 (15:16, 24:17, 13:26, 22:14).
      
Господарі виграли першу половину матчу за рахунок кращої гри у другій чверті, повідомляє fbu.ua. Незважаючи на програне підбирання, команда Олега Юшкіна отримала 6 очок переваги перед великою перервою за рахунок кращого руху м’яча, меньшої кількості втрат та сміливих атак з-за дуги – господарі реалізували 8 дальніх кидків ще до великої перерви.
А ось у третій чверті гості зробили потужний ривок, головним організатором якого став Максим Луценко. Захисник Миколаєва набрав 11 очок за чверть, реалізувавши три поспіль триочкових кидки під завісу 10-хвилинки, що дозволило «корабелам» піти на заключну перерву за 7 очок переваги.
Однак у заключній 10-хвилинці знову все перегорнулось з ніг на голову – цього разу це зробили господарі. Ривок 13:5 дозволив Одесі на екваторі четвертої чверті повернути собі перевагу, яку вона вже не відпустила. Команда Юшкіна знову зіграла агресивніше у нападі та долала у захисті, що допомогло їй вирвати перемогу. «Корабели» чіплялись на останніх секундах, однак два влучних штрафних від Луценка під завісу матчу лише скоротили різницю до мінімальної та встановили підсумковий рахунок – 74:73 (15:16, 24:17, 13:26, 22:14) на користь Одеси, яка вперше перемогла вдома.
У господарів найкращим гравцем матчу став лідер команди Брюс Мейсі, який вийшовши з лави, до 19 очок додав 8 передач, 6 підбирань та 2 перехоплення (РЕ +25).
Одесити свій наступний матч зіграють у неділю, 3 листопада, на виїзді проти Дніпра, а Миколаїв завтра, 2 листопада, на виїзді протистоятиме Хіміку.
 
