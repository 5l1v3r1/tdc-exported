
# Testet «superstor» rakettutskyter

Published at: **2019-11-01T03:45:05+00:00**

Author: **Lars Martin Gimse**

Original: [Dagbladet.no](https://www.dagbladet.no/nyheter/testet-superstor-rakettutskyter/71771648)

Torsdag morgen skjøt Nord-Korea ut to prosjektiler i havet, kunne forsvarsledelsen i Sør-Korea melde.
Prosjektilene beveget seg 370 kilometer gjennom lufta før de landet i sjøen utenfor østkysten av Nord-Korea. Forsvarsledelsen i Sør-Korea beskrev våpnene som «kortdistanse-prosjektiler».
Regjeringen i Japan mener det er snakk om ballistiske missiler med kort rekkevidde, ifølge nyhetsbyrået Kyodo.
Natt til fredag sier Nord-Koreas offisielle nyhetsbyrå at landet har gjennomført en vellykket test av en «superstor» rakettutskyter. «Akademiet for forsvarsvitenskap i Nord-Korea gjennomført en vellykket testutskyting med en superstor rakettutskyter for torsdag ettermiddag», heter det i melding fra nyhetsbyrået KCNA, ifølge nyhetsbyrået Yonhap.

        Rakettutskyteren som ble testet skal kunne skyte ut flere raketter på en gang, og testen skal ha bekreftet systemets «perfeksjon», ifølge nyhetsbyrået.
      
Våpenet skal med «superstyrke kunne fullstendig ødelegge» fienden og det utpekte området «med et overraskelsesangrep».
Leder Kim Jong-un har uttrykt sin tilfredshet med utskytningen, men var ikke selv til stede da testen ble gjennomført.
Torsdagens test var den 12. for året i Nord-Korea. Rakettutskyter som ble testet har også blitt testet to ganger tidligere: En gang i august og en gang i september.

        Testen i september har blitt ansett for å være mislykket, da den ikke ble nevnt av det statlige nyhetsbyrået.
      
Den japanske statsministeren Shinzo Abe fordømmer utskytingen og sier Japan trenger å styrke sine systemer for varsling og overvåking.
Talsmann for den japanske regjeringen, Yoshihide Suga, sier testen bryter med FNs resolusjoner og er «ekstremt beklagelig».
Også fra USA har det kommet reaksjoner.
- Denne utskytningen og Nord-Koreas aggresjon understreker behovet for at Trump-administrasjonen igjen forplikter seg til å utøve maksimalt press mot Nord-Korea, sier den republikanske senatoren Cory Gardner, ifølge Reuters.
Nord-Korea har en rekke ganger tidligere testet ulike typer raketter som har landet i sjøen. I begynnelsen av oktober skal landet for første gang ha testet en ballistisk rakett som ble avfyrt under vann.

        Noen dager etter denne våpentesten ble samtaler mellom Nord-Korea og USA avbrutt. Samtalene om Nord-Koreas atomvåpen foregikk i Sverige.
      
USAs president Donald Trump har imidlertid gjort det klart at han ikke er veldig bekymret for Nord-Koreas testing av kortdistanseraketter. Trump-regjeringen har reagert langt sterkere når Nord-Korea tidligere har testet interkontinentale raketter.
Den siste tiden har det vært stillstand i nedrustningssamtalene mellom Sør-Korea og Nord-Korea, noe Nord-Korea har uttrykt frustrasjon over.
Kim Jong-un ga for rundt ei uke siden ordre om å rive samtlige hotell og bygninger bygget av Nord-Korea ved et feriested ved Kumgangfjellet på Nord-Koreas østkyst.
Feriestedet var opprinnelig et samarbeidsprosjekt mellom de to landene, og flere hundretusener sørkoreanere dro over grensa, riktignok under streng oppsyn, for å nyte late feriedager i det vakre fjellområdet.

        I 2008 ble turistvirksomheten brått avviklet, da en kvinnelig turist ble skutt av en nordkoreansk vakt.
      
Sør-Korea sier de ønsker å gjenoppta turistvirksomheten ved Kumgangfjellet, men at internasjonale, økonomiske sanksjoner forhindrer dem i det.
Det har irritert Nord-Korea såpass kraftig at de altså vil jevne bygningene bygget av Sør-Korea med jorda, bygninger som har kostet flere milliarder å bygge opp.
Da Kim kom med ordren sa han også at bygningene hadde et «ubehagelig utseende».
Sør-Korea ønsker å få i stand et møte med sine naboer i nord, men så langt har Nord-Korea bare ønsket å forhandle i skriftlig form.
