
# Видни финансисти с разнопосочни мнения дали се задава криза у нас

Published at: **2019-11-07T21:17:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Vidni-finansisti-s-raznoposochni-mneniya-dali-se-zadava-kriza-u-nas-912057)

Не се задава тежка икономическа криза, напук на всички апокалиптични прогнози. Това заяви в ефира на Нова ТВ днес банкерът Левон Хампарцумян.
Друг от видните родни финансисти обаче - Кольо Парамов, предупреди, че всички предпоставки предстояща финансова криза са налице.
"Предишната криза няма да се повтори. Може би ще има стагнация, рязко спадане или забавяне на растежа до някакви граници от около 1%. Всички очакват нещо да се случи, но какво точно ще е то, няма как да предположим. Така или иначе ако има криза, тя в никакъв случай няма да е с мащабите на онази от 2008-2012 г.", коментира Хампарцумян.
Финансиста Кольо Парамов обаче смята, че са налице предпоставки за началото на криза. "Всичко е налице и всичко отговаря на старта на кризата. Ако не се вразумят част от западните ръководители и най-вече банковото лоби в Ню Йорк, заиграването с Брекзит може да им донесе много сериозни тежки условия и загуби. Такива, каквито бяха през 2008-2009 година", посочи той. "Бъдещето на хората с пари е в инвестиционните фондове. Трябва вниманието да бъде насочено натам, защото това ще дисциплинира банките", каза още финансистът.
"Фондовете сами по себе си не правят пари. Правят пари компаниите, в които са вложени те", отвърна му със саркастична нотка в гласа Хампарцумян.
Парамов подчерта, че хората трябва да си купуват акции само през фондове. "Ако искаш да печелиш – в инвестиционните фондове с ум и знание се отива. Сам не играеш, защото за това се изисква сериозна подготовка", категоричен бе той. "Не харчете всичките си пари, не вземайте кредити на ръба на възможностите си. Едно разумно финансово поведение винаги е полезно", посъветва българите Левон Хампарцумян.
