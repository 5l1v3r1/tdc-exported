
# Ексдепутат від Свободи переписав на себе паї АТОвців на Львівщині — Наші гроші

Published at: **2019-11-05T17:38:00+00:00**

Author: ****

Original: [DT.ua](https://dt.ua/UKRAINE/eksdeputat-vid-svobodi-perepisav-na-sebe-payi-atovciv-na-lvivschini-nashi-groshi-328592_.html)

Товариство з обмеженої відповідальністю "Еко ферма Едем", кінцевим бенефіціаром якого є колишній народний депутат та основний фінансист ВО "Свобода" Ігор Кривецький, 13 вересня 2019 року офіційно стало власником 65,51 га в селі Стрілки Львівської області, які у 2017 році сільська рада надала учасникам АТО та місцевим мешканцям для ведення сільського господарства.
Як пишуть "Наші гроші. Львів", на кадастровій карті це три ділянки, які призначені для ведення особистого селянського господарства. За даними Держгеокадастру, нормативно грошова оцінка трьох ділянок становить 353,12 тис. грн.
Ці ділянки були утворені з паїв площею 2 га, які сільська рада Стрілок надала учасникам АТО та місцевим мешканцям для ведення сільського господарства ще у 2017 році. Однак на початку 2019 року ці 29 ділянок були об'єднані у три великі ділянки та передані у приватну власність. Тривалий час на Публічній кадастровій карті інформація про власність була прихована, а чиновники Держгеокадастру, як обласні, так і районні, відмовлялись надати відповідь і на офіційні запити.
Серед власників ділянок по 2 га, з яких були сформовані ділянки для Кривецького, були і одіозні львівські активісти. Зокрема, відомі участю у вуличних акціях у Львові члени "Української спілки учасників АТО" та засновники житлово-будівельних та обслуговуючих кооперативів "Патріот-1, -2, -3". Свою ділянку у Стрілках віддав чи продав "Еко фермі Едем" і заступник начальника штабу з мобілізаційної роботи в/ч А0284 Володимир Барбарич.
Також кілька ділянок тут сільська рада надавала місцевим мешканцям, які мають безпосередній стосунок до Edem Resort Medical & SPA. Це керівник служби безпеки цього курорту Юрій Волковський, або директор готелю Edem Resort &SPA та львівського готелю "Жорж" Олег Магулка. Крім того батько, брат та сестра Олега Магулки також отримували тут по 2 га, які стали частиною великих ділянок.
Нагадаємо, раніше фірми афільовані з Ігорем Кривецьким, вже стали власниками 52 га через масовий викуп землі сільськогосподарського призначення людьми з оточення Ігоря Кривецького. Викуповували земельні ділянки, в тому числі, в учасників АТО та їх родичів.
