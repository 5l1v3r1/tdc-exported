
# Raijintek Eris Evo, 20 ventole e due computer in un case gigante

Published at: **2019-11-07T06:30:00+00:00**

Author: **Giulio Bagnato**

Original: [Tom&#39;s Hardware](https://www.tomshw.it/hardware/raijintek-eris-evo-20-ventole-e-due-computer-in-un-case-gigante/)

L’Eris Evo di Raijintek è uno di quei case che va ben oltre l’immaginazione. Uno chassis in grado di ospitare due computer, fino a 20 ventole (anche se sembra possano esserne installate di più) e schede grafiche in configurazione Quad-SLI, oppure in configurazione SLI, ma montate verticalmente. 
Soffermandosi sulle immagini, il case sembra di dimensioni abbastanza comuni, fino a quando non si osserva più da vicino e si legge la scheda tecnica: 27 cm di larghezza per oltre 70 cm in altezza e profondità, per una capacità totale di circa 137 litri e poco meno di 22 kg di peso.
All’interno è possibile installare schede madre in formato EEB, E-ATX, ATX e Micro ATX, oppure due schede madre Mini-ITX. Allo stesso modo è possibile installare due alimentatori separati, per l’alimentazione indipendente di ognuno dei sistemi installati. I dissipatori per CPU possono essere alti fino a 170 mm, mentre è possibile installare schede video fino a 512 mm di lunghezza.
Il raffreddamento ad aria però non è l’ideale per questo case, che grazie alla sua configurazione può supportare diversi sistemi di raffreddamento a liquido.
Le parti anteriore e posteriore del case infatti supportano radiatori da 120, 140, 240, 280, 360, 420, 480, 560 e 600 mm, mentre la parte superiore permette d’installare radiatori fino a 480 mm. Se questo non dovesse essere sufficiente, dietro il supporto per la scheda madre è possibile installare altri due radiatori da 360 mm – fino a 30 mm di spessore – per un totale di 2,4 metri di radiatori, sufficienti a raffreddare un’automobile, più che un computer ad alte prestazioni.
