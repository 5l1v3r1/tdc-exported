
# Smerák Glváč zatiaľ nepodal žiadosť o vzdanie sa funkcie podpredsedu parlamentu

Published at: **2019-11-04T14:35:08+00:00**

Author: **Webnoviny**

Original: [Denník politika](http://dennikpolitika.sk/archiv/88653)

4.11.2019 (Webnoviny.sk) – Kancelária Národnej rady SR zatiaľ neeviduje žiadosť Martina Glváča o vzdanie sa funkcie podpredsedu parlamentu. Agentúre SITA to potvrdilo komunikačné oddelenie Kancelárie Národnej rady SR.
Glváč čelí tlaku na odstúpenie od 21. októbra pre jeho údajnú komunikáciu s Marianom Kočnerom cez aplikáciu Threema. Ďalšiu údajnú komunikáciu medzi Glváčom a Kočnerov z rokov 2014 až 2016 cez aplikáciu Viber zverejnil líder opozičného hnutia Obyčajní ľudia a nezávislé osobnosti (OĽaNO) Igor Matovič.
Glváč tvrdil, že ho zverejnená komunikácia nijako nediskvalifikuje ani nepoukazuje na žiadne porušenie zákona či zneužívanie postavenia verejného činiteľa. S Kočnerom sa vraj nestretol od roku 2012 a Matovičovi hrozil trestným oznámením.
Opozícia sa preto 29. októbra pokúsila odvolať Glváča z funkcie podpredsedu Národnej rady SR. Parlament však neschválil program mimoriadnej schôdze, keďže za hlasovalo 67 z 138 prítomných poslancov. Glváč v reakcii na to v ten deň vyhlásil, že sa v krátkom čase rozhodne, či odstúpi z funkcie podpredsedu parlamentu.
Viac k témam: Kočner komunikácia Threema, podpredseda Národnej rady SR (NR SR)Zdroj: Webnoviny.sk – Smerák Glváč zatiaľ nepodal žiadosť o vzdanie sa funkcie podpredsedu parlamentu © SITA Všetky práva vyhradené.
