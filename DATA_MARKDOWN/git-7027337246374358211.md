
# بیمه شخص ثالث از سال آینده راننده محور می‌شود

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696946/%D8%A8%DB%8C%D9%85%D9%87-%D8%B4%D8%AE%D8%B5-%D8%AB%D8%A7%D9%84%D8%AB-%D8%A7%D8%B2-%D8%B3%D8%A7%D9%84-%D8%A2%DB%8C%D9%86%D8%AF%D9%87-%D8%B1%D8%A7%D9%86%D9%86%D8%AF%D9%87-%D9%85%D8%AD%D9%88%D8%B1-%D9%85%DB%8C%E2%80%8C%D8%B4%D9%88%D8%AF)


        بر اساس این طرح مقدار حق بیمه شخص ثالث بر اساس سابقه افراد در نوع رانندگی و رعایت قوانین تعیین می‌شود.
      
رئیس کل بیمه مرکزی با بیان این که طرح راننده محور شدن بیمه شخص ثالث از ابتدای سال آینده اجرایی می‌شود گفت: بر اساس این طرح مقدار حق بیمه شخص ثالث بر اساس سابقه افراد در نوع رانندگی و رعایت قوانین تعیین می‌شود.
به گزارش عصر ایران به نقل از تسنیم، رئیس کل بیمه مرکزی گفت: مقدمات طرح راننده محور شدن بیمه شخص ثالث در حال انجام است و از ابتدای سال آینده اجرایی می‌شود.
غلامرضا سلیمانی گفت: بر اساس این طرح مقدار حق بیمه شخص ثالث بر اساس سابقه افراد در نوع رانندگی و رعایت قوانین تعیین می‌شود.
وی افزود: در این زمینه اطلاعات شخصی، شغلی، سابقه و سن افراد را با همکاری دستگاه‌هایی مانند نیروی انتظامی استعلام می‌کنیم و رانندگانی که قوانین را بهتر رعایت می‌کنند و رانندگی بهتری دارند از تخفیف بیشتری در حق بیمه برخوردار خواهند بود که این تخفیف می‌تواند تا 50 درصد باشد.
سلیمانی گفت: در مقابل کسانی که رانندگی پرخطر دارند باید مبلغ بیمه بالاتری را پرداخت کنند.
وی افزود: صنعت بیمه از اجرای این طرح منافعی نخواهد داشت، اما این کار به عدالت نزدیک‌تر است و به کاهش تصادفات و رعایت قوانین رانندگی کمک خواهد کرد.
رئیس کل بیمه مرکزی با بیان اینکه برخی خودرو‌ها ممکن است چند راننده داشته باشد، گفت: این موضوع نیز در نظر گرفته خواهد شد و بر اساس خود اظهاری افراد در باره هر خودرو میزان بیمه شخص ثالث آن خودرو مشخص خواهد شد.
