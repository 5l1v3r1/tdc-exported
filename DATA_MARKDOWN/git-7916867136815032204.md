
# Be trijų starto penketo žaidėjų besivertusi „Pacers“ šventė pergalę

Published at: **2019-11-04T06:28:00+00:00**

Author: ****

Original: [basketnews.lt](https://www.basketnews.lt/news-134290-be-triju-starto-penketo-zaideju-besivertusi-pacers-svente-pergale.html)

Nuotr.: AP – Scanpix
Nuotr. AP – Scanpix
Domantas Sabonis dėl kairės blauzdos sumušimo nežaidė, tačiau Indianos „Pacers“ (3-3) be jo, Myleso Turnerio ir Victoro Oladipo namie 108:95 (24:18, 31:24, 31:32, 22:21) įveikė Čikagos „Bulls“ (2-5).
Sabonis susižeidė prieš dvi dienas ir jau tuomet buvo paskelbta, kad dėl jo žaidimo mače su „Bulls“ paaiškės tik prieš rungtynes. Likus 8 valandoms iki susitikimo buvo pranešta, kad lietuvis ant parketo nepasirodys.
Indianos ekipą tempė T.J. Warrenas, pelnęs 25 taškus ir pasiekęs geriausią sezono rezultatą.
„Pacers“ laimėjo trečiąjį mačą iš eilės ir šeštąją akistatą paeiliui prieš „Bulls“ krepšininkus.
„Mums buvo nelengva laimėti be Oladipo, kuris yra „Visų žvaigždžių“ krepšininkas. Bet dabar neturėjome ir Myleso bei Domo, todėl tokia pergalė rodo mūsų pasitikėjimą savimi“, – pasisakė 22 taškus pelnęs ir 7 rezultatyvius perdavimus atlikęs Malcolmas Brogdonas.
Atsarginis centras T.J. Leafas gavo daugiau minučių ir surinko antrąjį karjeros dvigubą dublį – 13 taškų ir 15 atkovotų kamuolių.
18-asis šių metų NBA naujokų biržos šaukimas Goga Bitadzė iš Gruzijos pateko į starto penketą ir pelnė 9 taškus, atkovojo 4 kamuolius ir blokavo 4 metimus.
