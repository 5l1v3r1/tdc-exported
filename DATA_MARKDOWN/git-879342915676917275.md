
# Денісова просить Москалькову посприяти проведенню медобстеження Шумкова

Published at: **2019-11-07T14:58:17+00:00**

Author: ****

Original: [Слово і Діло](https://www.slovoidilo.ua/2019/11/07/novyna/polityka/denisova-prosyt-moskalkovu-pospryyaty-provedennyu-medobstezhennya-shumkova)


        Людмила Денісова, український омбудсмен, звернулася з проханням до російського омбудсмена Тетяни Москалькової.
      
Про це Денісова написала на своїй сторінці у Facebook.
За інформацією, Денісова просить Москалькову посприяти проведенню повного медичного обстеження українського політв'язня Олександра Шумкова і за результатами огляду надати відповідну кваліфіковану медичну допомогу.
«У невідкладному порядку звертаюся до уповноваженого РФ із прав людини Тетяни Москалькової терміново вжити необхідних заходів, щоб відновити права громадянина України, а саме сприяти проведенню повного медичного обстеження, за результатами якого надати відповідну кваліфіковану медичну допомогу», - написала Денісова.
Як повідомляється, після завершення голодування стан Шумкова значно погіршився. Його турбує сильний головний біль, а також сильний біль в області спини і судоми. Співробітники лікувальної установи не надають необхідну медичну допомогу. Більш того, дають таблетки та ін'єкції, не пояснюючи їхню дію на організм Олександра Шумкова.
Денісова зазначила, що шприци для ін'єкцій наповнюються в іншому приміщенні, що несе небезпеку отримати інфекційне захворювання.
Нагадаємо, Олександр Шумков зник у вересні 2017 року. Пізніше стало відомо, що він перебуває в російському СІЗО, але законно пройшов перевірку на кордоні з РФ 23 серпня 2017 року. Мати і друзі українці не вірили, що він міг добровільно поїхати до Росії, оскільки був активним учасником правого руху в Україні.
4 грудня 2018 року в Севському суді Брянської області РФ Шумкова засудили до 4 років загального режиму за участь в «екстремістській організації» (такою в РФ визнаний «Правий сектор»).
20 вересня 2019 року тітка політв'язня Людмила Шумкова розповіла, що українські спецслужби залучали її племінника до спецоперацій. Під час однієї з них Шумков був викрадений.
Хочете обговорити цю новину? Долучайтеся до телеграм-чату CHORNA RADA
