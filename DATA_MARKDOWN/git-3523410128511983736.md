
# 
        نچیروان بارزانی با تائید حرفهای اردوغان گفت مسئله ترکیه در سوریه، پ.ک.ک بود نه کردهای سوریه
      

Published at: **2019-11-06T12:41:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638451/%D9%86%DA%86%DB%8C%D8%B1%D9%88%D8%A7%D9%86-%D8%A8%D8%A7%D8%B1%D8%B2%D8%A7%D9%86%DB%8C-%D8%A8%D8%A7-%D8%AA%D8%A7%D8%A6%DB%8C%D8%AF-%D8%AD%D8%B1%D9%81%D9%87%D8%A7%DB%8C-%D8%A7%D8%B1%D8%AF%D9%88%D8%BA%D8%A7%D9%86-%DA%AF%D9%81%D8%AA-%D9%85%D8%B3%D8%A6%D9%84%D9%87-%D8%AA%D8%B1%DA%A9%DB%8C%D9%87-%D8%AF%D8%B1-%D8%B3%D9%88%D8%B1%DB%8C%D9%87-%D9%BE%DA%A9%DA%A9-%D8%A8%D9%88%D8%AF-%D9%86%D9%87-%DA%A9%D8%B1%D8%AF%D9%87%D8%A7%DB%8C-%D8%B3%D9%88%D8%B1%DB%8C%D9%87)

به گزارش بولتن نیوز، رئیس اقلیم کردستان با دفاع از حمله ترکیه به کردهای سوریه  گفت "مسئله ترکیه در سوریه کردها نبود، بلکه مسئله پ.ک.ک بود که ترکیه اعلام کرد نمی توانند برافراشتن پرچم آن ها در مرزهایشان را قبول کنند و ما تلاش کردیم برادران کرد را متوجه این خطر بزرگ کنیم."
 
این  حرف های نچیروان بارزانی دقیقا مشابه سخنان اردوغان است که می گوید؛ ما با کردها دشمنی نداریم  مسئله ما تروریست‌ها هستند".
 
نچیروان بارزانی رئیس اقلیم کردستان عراق بعد از ظهر سه شنبه ١٤ آبان ١٣٩٨ در پانلی در کنفرانس مرکز مطالعات میری در اربیل به موضوع سوریه و کردها در این کشور به ویژه حمله ترکیه به آن ها پرداخت.
 
بارزانی گفت: امروز هر کردی نگران وضعیت خواهران و برادران کرد در سوریه است و آرزوی بهبود اوضاع آن ها را دارد. کرد در سوریه مقاومت بزرگی در برابر داعش داشتند و در این راه شهدای بسیاری نه تنها برای دفاع از کردها بلکه برای دفاع از همه طیف ها تقدیم کردند.
 
وی اشاره کرد: مسئله ترکیه در سوریه کردها نبود، بلکه مسئله پ.ک.ک بود که ترکیه اعلام کرد نمی توانند برافراشتن پرچم آن ها در مرزهایشان را قبول کنند و ما تلاش کردیم برادران کرد را متوجه این خطر بزرگ کنیم.
 
رئیس اقلیم کردستان اظهار کرد: ترکیه از ما درخواست کرد کردهای سوریه خود را از پ.ک.ک جدا کنند، اما متاسفانه پ.ک.ک به دنبال کسب مشروعیت از طریق کردها سوریه بود و سرنوشت آن هم چیزی است که می بینیم.
 
نچیروان بارزانی اشاره کرد که از وزیر خارجه روسیه درخواست کرده است برای حل مسئله کرد با دولت سوریه تلاش کند و تاکید نمود که مسائل سوریه باید از طریق مسالمت آمیز حل و فصل گردد.
 
وی گفت که با مظلوم کوبانی، فرمانده کل نیروهای ارتش دموکراتیک سوریه گفتگوهایی داشته و همه مسائل و موضوعات را با وی در میان گذاشته است و وی به همه مسائل واقف است.
 
رئیس اقلیم کردستان در خصوص سیاست آمریکا در منطقه ضمن دفاع از خروج آمریکا از سوریه  گفت: مشکل ترامپ این است که نیروهای آمریکا چرا در سوریه حضور دارند و هیچ سیاست شفافی در قبال سوریه نداشته است.
 
بارزانی از آواره شدن جمعیت بزرگی از کردهای سوریه به اقلیم کردستان و فشار مالی که از این طریق به اقلیم وارد می شود که بر اساس برآوردها هزینه های آوارگان یک میلیارد و ٥٠٠ میلیون دلار افزایش یافته است، ابراز نگرانی کرد.
 
رئیس اقلیم کردستان همچنین تداوم فعالیت های داعش و خطری که این گروه متوجه عراق و اقلیم کردستان می کند ابراز نگرانی کرد.
 
نچیروان بارزانی اعلام کرد که اقلیم کردستان در روابط با ایران و ترکیه تمامی تلاش خود را برای کمک به کردها در سوریه و عبوار از مرحله کنونی به کار خواهد بست و تاکید کرد که دخالتی در امور سوریه نخواهند داشت و تنها سبب خیر خواهند شد.
 
انتهای پیام/#
