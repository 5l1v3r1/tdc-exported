
# Burgmeester Van Oosten (Nissewaard) na steekpartijen: Jongeren, spreek je uit tegen wapenbezit!

Published at: **2019-11-03T12:55:49+00:00**

Author: ****

Original: [RTV Rijnmond](https://www.rijnmond.nl/nieuws/188072/Burgmeester-Van-Oosten-Nissewaard-na-steekpartijen-Jongeren-spreek-je-uit-tegen-wapenbezit)

"Dit is geen leeftijd om met steekwapens bezig te zijn", zegt Van Oosten. "Laat staan deze in te zetten."
Volgens Van Oosten heeft hij, net als de politie, nog veel vragen over wat er is gebeurd. "Een team van de politie en de gemeente is bezig met het zoeken naar de antwoorden. Ook neem ik binnenkort contact op met de ouders van het slachtoffer."
Van Oosten realiseert zich dat het gaat om een maatschappelijk probleem, dat niet zomaar opgelost kan worden. "Ik doe een oproep aan 'mijn' jongeren uit Nissewaard om zich uit te spreken dat het niet normaal is om steekwapens met je mee te dragen. Dat het niet normaal is om steekwapens mee te nemen als je uitgaat. Dat we dat niet gewoon gaan vinden. Dat het niet stoer is en dat het zelfs levensbedreigend is."
In de afgelopen weken werd de regio meerdere keren opgeschrikt door steekpartijen waarbij tieners betrokken zijn. In oktober werd een 16-jarige jongen na een avond stappen Spijkenisse neergestoken.
Ook is er een langlopende ruzie tussen jongeren uit Rotterdam-Charlois en -IJsselmonde, waarbij meerdere keren is gestoken. Zaterdagavond werden twee jongens opgepakt voor een steekpartij in Kralingen-Crooswijk.
