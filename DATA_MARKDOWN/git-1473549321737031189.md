
# 11-latka potrącona przez bus. 21-letni kierowca był pod wpływem narkotyków

Published at: **2019-11-01T13:48:00+00:00**

Author: **asty, ads, kwoj**

Original: [TVN24](https://www.tvn24.pl/wiadomosci-z-kraju,3/borowno-kierowca-busa-potracil-11-latke-i-uciekl-zostal-zatrzymany,982126.html)

W czwartek o godzinie 19 w miejscowości Borówno 11-letnia dziewczynka została potrącona przez bus.
Na nagraniu udostępnionym przez właściciela pobliskiego sklepu Kazimierza Rośka widać, jak czworo nastolatków próbuje przejść przez przejście dla pieszych. W pewnym momencie z lewej strony z dużą prędkością nadjeżdża bus. Dwójka dzieci cofa się z przejścia, a pozostała dwójka próbuje przebiec na drugą stronę ulicy.
Kierowca busa kieruje jednak pojazd w stronę uciekających nastolatków i uderza z olbrzymim impetem w 11-letnią dziewczynkę.
- Doszło do potrącenia 11-latki, która przechodziła przez pasy. Dziewczynka została w stanie ciężkim przewieziona do szpitala. Wiemy, że czuje się lepiej, jest przytomna - przekazała w czwartek wieczorem nadkomisarz Magdalena Korościk z Komendy Miejskiej Policji w Wałbrzychu.
W piątek rano reporter TVN24 podał, że potrącona dziewczynka jest w stanie stabilnym.
Jak informuje policja, sprawca wypadku nie udzielił pomocy dziewczynce i zbiegł z miejsca zdarzenia.
21-letni kierowca porzucił samochód i telefonicznie zgłosił jego kradzież. Funkcjonariuszom udało się go zatrzymać, trafił do aresztu. Nie przyznaje się do winy.
Jak przekazał reporter TVN24, policja ustaliła, że 21-latek prowadził samochód pod wpływem substancji psychoaktywnych. Podczas zatrzymania mężczyzny policjanci znaleźli w jego domu narkotyki. Z informacji reportera TVN24 wynika, że kierowca ma w związku z tym usłyszeć w piątek cztery zarzuty.
