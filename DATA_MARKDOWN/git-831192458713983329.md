
# Το ακούσαμε και αυτό μέσα στο Ελληνικό Κοινοβούλιο! «Ποινικά κολάσιμο, σαδισμός και κτηνωδία, να ψήνεις χοιρινό δίπλα σε δομές μεταναστών», λέει ο Γιαννούλης (ΣΥΡΙΖΑ) – Απίστευτο βίντεο

Published at: **2019-11-05T20:37:51+00:00**

Author: ****

Original: [europost.gr](https://europost.gr/to-akoysame-kai-ayto-mesa-sto-elliniko-koinovoylio-poinika-kolasimo-sadismos-kai-ktinodia-na-psineis-choirino-dipla-se-domes-metanaston-leei-o-giannoylis-syriza-apisteyto-vinteo/)

Ως σαδισμό και κτηνωδία χαρακτήρισε ο βουλευτής του ΣΥΡΙΖΑ Χρήστος Γιαννούλης τα μπάρμπεκιου με ψήσιμο χοιρινού και κατανάλωση αλκοόλ δίπλα από δομές φιλοξενίας προσφύγων και μεταναστών ζητώντας να υπάρξουν ποινές.
Ο βουλευτής του ΣΥΡΙΖΑ με παρέμβαση στην συζήτηση για την τροποποίηση των Ποινικών Κωδίκων υποστήριξε ότι υπάρχουν καταγγελίες για παρόμοια περιστατικά που προσβάλουν το θρησκευτικό αίσθημα των μουσουλμάνων δίπλα από δομές φιλοξενίας της Θεσσαλονίκης και πρότεινε απευθυνόμενος στον υπουργό Δικαιοσύνης Κώστα Τσιάρα να εισαχθούν ποινές για τους… ψήστες!
Η αντίδραση ήρθε από τον βουλευτή της ΝΔ Κώστα Κυρανάκη που εξήγησε ότι δεν μπορούμε να περιορίζουμε τα δικαιώματα των Ελλήνων πολιτών.
Αναλυτικά ο διάλογος:
Χρήστος Γιαννούλης: Θέλω να σας ρωτήσω αν λαμβάνονται πρόνοιες για νέου τύπου συμπεριφορές πολιτικές και ποινικές ταυτόχρονα τις οποίες βλέπουμε να παρελαύνουν μπροστά από τα μάτια μας και τις τελευταίες ώρες. Ξέρω ότι νομικά μπορεί να να μην είναι τεκμηριωμένο ή σχετικό αλλά δεν ξέρω σε τι κατηγορία του Ποινικού Κώδικα να εντάξω αυτούς που οργανώνουν στην Θεσσαλονίκη μπάρμπεκιου με χοιρινό και αλκοόλ απέναντι σε προσφυγικές δομές. Δεν ξέρω αν το καλύπτει ο Ποινικός Κώδικας αλλά ξέρω ότι είναι ντροπή για κάθε άνθρωπο. Δεν ξέρω αν αυτός ο σαδισμός είναι ποινικά κολάσιμος αλλά από κάθε έλληνα δημοκράτη πολίτη θα πρέπει να καταγγέλλεται ως σαδισμός, κτηνωδία απέναντι σε ανθρώπους συγκεκριμένης θρησκευτικής… Ναι κυρίε Πλεύρη κτηνωδία. Δηλαδή τώρα παίζουμε με τις λέξεις; Κατά τύχη οργανώθηκε μπάρμπεκιου με χοιρινό και αλκοόλ; Πιστεύεται ότι έγινε τυχαία; Ελπίζω οι υπόλοιποι που μας ακούν να κατανοούν ότι δεν έγινε τυχαία.
Κώστας Κυρανάκης: Να υπενθυμίσω ότι στην Ελλάδα επιτρέπεται η κατανάλωση χοιρινού και υπο προϋποθέσεις αλκοόλ. Δεν μπορεί να έρθει υπήκοος τρίτης χώρας και να επιβάλλει τις απόψεις του. Είναι απαράδεκτη η τοποθέτησή σας κ. Γιαννούλη γιατί περιορίζει δικαιώματα που έχει κάθε έλληνας πολίτης. Γιατί να περιοριστούν τα δικαιώματα των ελλήνων; Με ποια λογική;
