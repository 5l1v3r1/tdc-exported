
# Dette kan oppkjøpet bety for deg

Published at: **2019-11-04T17:00:00+00:00**

Author: **Kirsti Østvang**

Original: [Dinside](https://www.dinside.no/mobil/dette-kan-oppkjopet-bety-for-deg/71780152)

Rett før helgen kom nyheten om at Google var blitt enige med Fitbit, kjent for aktivitetsmålere og smartklokker, om å kjøpe selskapet.
Prislappen er på drøyt 19 milliarder kroner, ifølge NTB.
– Vi har bygget en tillitsfull merkevare som støtter over 28 millioner aktive brukere verden, sa Fitbits medgrunnlegger og administrerende direktør James Park i en felles uttalelse der de to amerikanske selskapene kunngjorde kjøpsavtalen fredag.
Google er ikke helt fersk i segmentet for såkalte «wearables», kroppsnær teknologi, men forsøkene til nå har ikke vært vellykkede. Satsingen på smartklokker med operativsystemet Wear OS ble nærmest lagt i brakk da Apple entret markedet med sin Apple Watch. Så mens Apple er nå tungt investert i helsesatsingen sin, står Google og tripper på dørene.
Fitbit har vært en av de ledende aktørene i sin kategori, men har samtidig måttet tåle sterk konkurranse fra Apple, Samsung, Huawei og Xiaomi. I 2016 kjøpte Fitbit smartklokke-produsenten Pebble for å prøve å konkurrere mot Apple, men overgangen har vært vanskelig og salget har ikke gått så bra som ønskelig.
Oppkjøpet skal være ferdig gjennomført i 2020.
Vi er nok et stykke unna før vi får se hva oppkjøpet betyr for fremtidige Google-produkter (får vi endelig den etterlengtede Google Pixel-smartklokken?), men hvordan påvirker det nåværende Fitbit-brukere?
Mashable har listet opp fire punkter:
- Hvis du er Fitbit-bruker, kan det hende det blir litt enklere å også bruke andre Google-produkter, skriver Mashable.
De mener det vil kunne bli enklere å bruke Google Maps eller Kalender enn andre lignende produkter.
Gartner-analytiker Werner Goertz sier til Mashable at Googles Nest-systemer vil kunne bruke stedsinformasjon fra Fitbit til å justere temperaturen eller strømforbruket hvis den merker at du er bortreist.
Fitbits nylig lanserte Versa 2 kommer med støtte for Amazon Alexa, så du kan spørre klokka hvordan været er, lage påminnelser og annet. Men så har jo Google sin egen taleassistent, Google Assistent.
Ifølge Mashable tror ikke ekspertene at oppkjøpet kommer til å få Google til å droppe Alexa, men at de sannsynligvis vil la brukerne få velge hvilken taleassistent de ønsker å bruke.
Selv om Fitbit har solgt i bøtter og spann, har de slitt med voksesmerter fordi de begynte med et enkelt og billig aktivitetsarmbånd, for så å kaste seg over på en mer avansert smartklokke.
Med Google bak spakene kan det imidlertid hende at denne overgangen vil kunne gå enklere; de har teknologien, samtidig som de har evnen til å bevare Fitbits nøkkel til suksess, tilgjengelighet når det kommer til pris og enkelthet, mener Mashable.
I forbindelse med at Fitbit-oppkjøpet ble offentliggjort, bedyret Google i en uttalelse at Fitbit-brukernes helsedata ikke skal brukes i annonseøyemed.
- Det betyr imidlertid ikke at de ikke vil brukes for å styrke Googles bunnlinje, mener Mashable.
En av måtene de vil gjøre det på er ved å ta i bruk den bedriftsrelaterte delen av Fitbit, hvor tredjeparter kan analysere anonyme helsedata for ansatte og forsikringsselskaper.
Ved at Fitbit blir en del av Google vil de også kunne få enda mer kunnskap om brukerne sine når det gjelder alle de personlige dataene et aktivitetsarmbånd eller smartklokke kan gi, som stedsinformasjon, om du bruker produktet jevnlig og så videre.
Ikke alle er like overbevist om at Fitbit-dataene vil forbli private. Ifølge Nettavisen sier flere IT-eksperter at de vil kutte ut Fitbit som en følge av oppkjøpet.
- Jeg vil ikke ta sjansen. Jeg vil ikke ha lagret så personlig og intim data hos en så stor aktør som driver med søk og annonser på nett, sier tidligere redaktør for teknologinettstedet NRK Beta, Øyvind Solstad til Nettavisen.
Forbrukerrådet sier til Dinside at det foreløpig ikke er noe som tyder på at oppkjøpet kan gi Fitbit-brukere reklamasjonsrett på sine produkter.
- Fra det jeg har sett, sier Fitbit at de ikke skal dele dataene sine med Google. Hvis det stemmer, skal det ikke få noen konsekvens for brukeren, sier fagdirektør for digitale tjenester Finn Myrstad i Forbrukerrådet til Dinside.
- Når det er sagt, er Google et av verdens største selskap når det gjelder datainnsamling. Vi vet fra tidligere oppkjøp at data har blitt slått sammen til tross for lovnader om det motsatte, sier Myrstad.
Da for eksempel Facebook kjøpte WhatsApp i 2014, sa de at de ikke skulle slå sammen data, men så snudde de.
- All erfaring tilsier at det er en interesse å slå sammen data, sier fagdirektøren.
Det som gjør denne saken ekstra bekymringsfull for Forbrukerrådet er at dataene Fitbit samler inne er høyst personlige data som kan regnes som helsedata.
- Det kan selvfølgelig være veldig interessant å bruke i målrettet markedsføring. Det er veldig sensitive data som må tas veldig godt vare på.
I 2016 klagde for øvrig Forbrukerrådet inn Fitbit og en rekke andre produsenter av aktivitetsarmbånd inn til Datatilsynet for brudd på norsk forbruker- og personvernlovgivning.
- Vi frykter at informasjonen kan bli benyttet til direkte markedsføring og prisdiskriminering, samtidig som grunnleggende personvern krenkes, sa Forbrukerrådet den gangen.
