
# 
        صادرات کالا به چین نیازمند رویکرد جدید است
      

Published at: **2019-11-07T16:25:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638706/%D8%B5%D8%A7%D8%AF%D8%B1%D8%A7%D8%AA-%DA%A9%D8%A7%D9%84%D8%A7-%D8%A8%D9%87-%DA%86%DB%8C%D9%86-%D9%86%DB%8C%D8%A7%D8%B2%D9%85%D9%86%D8%AF-%D8%B1%D9%88%DB%8C%DA%A9%D8%B1%D8%AF-%D8%AC%D8%AF%DB%8C%D8%AF-%D8%A7%D8%B3%D8%AA)

به گزارش بولتن نیوز، رضا رحمانی با اشاره به اینکه بازار چین فرصت بزرگی برای تولید کنندگان ایرانی است و باید از این فرصت، برای بهبود و گسترش صادرات به چین استفاده کرد اظهار کرد: باید از برخی توانمندی‌های مازاد بر نیاز داخل برای توسعه این بخش بهره برد.وی تصریح کرد: برای کسب سهم ایران در بازار چین، نیاز است از پتانسیل‌های مازاد بر کشور از جمله تولیدات صنعتی، کشاورزی، معدنی، نفت، گاز و دارو در راستای صادرات کالا به چین استفاده کرد.وزیر صنعت، معدن و تجارت جمهوری اسلامی ایران با بیان اینکه صادرات کالای ایرانی به چین در مقایسه با دیگر کشور‌ها چندان رضایتبخش نیست، اضافه کرد: به سازمان توسعه تجارت ماموریت داده ام با عزمی جدی ساختارش را اصلاح کند و در راستای توسعه صادرات به چین با حضور و کمک بخش خصوصی گام بردارد.رحمانی از تبادل کالا در حوزه تکنولوژی و فناوری به عنوان یکی از زمینه‌های همکاری خوب ایران با چین با توجه به ظرفیت‌های موجود میان دو کشور نام برد و گفت: صادرات فناوری‌های جدید فرصت جدید و خوبی است ضمن اینکه می‌توان صادرات کالا به این کشور را به صورت سنتی ادامه و تقویت کرد.وی با اشاره به شرکت ۲۰ شرکت ایرانی در نمایشگاه واردات چین افزود: با جهت گیری خوب، امسال به تناسب شرایط جدید در نمایشگاه حضور پیدا کردیم به طوری که شرکت‌های فناور و محصولات دانش بنیان ایرانی بیشتری در این نمایشگاه حضور یافته اند.وزیر صنعت، معدن و تجارت جمهوری اسلامی ایران تاکید کرد: ترکیب حضور کشور‌ها در این نمایشگاه نشان دهنده اهمیت بازار و واردات چین برای آنان است و عرضه این توانمندی‌ها در صحنه تجاری و اقتصادی دنیا از اتفاقات کم نطیر است.رحمانی با اشاره به حضور فعال شرکت‌های ایرانی در این نمایشگاه گفت: در طول نمایشگاه قرارداد‌هایی بین شرکت‌ها منعقد می‌شود که زمینه را برای همکاری‌های چند جانبه فراهم می‌کند.دومین نمایشگاه بین المللی واردات چین با مشارکت ۱۵۰ کشور از سراسر جهان از جمله جمهوری اسلامی ایران از  ۱۴ آبان سال جاری با حضور «شی جین پینگ» رییس جمهوری چین در شانگ‌های آغاز بکار کرد.   انتهای پیام/
