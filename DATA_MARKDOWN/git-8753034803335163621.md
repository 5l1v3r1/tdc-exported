
# Klæbo-rival fortsatt bitter etter OL-nekten: – Det er dødt for meg

Published at: **2019-11-07T10:36:16+00:00**

Author: **Viljam Brodahl**

Original: [Aftenbladet](https://www.aftenbladet.no/sport/i/VbXLEW/klaebo-rival-fortsatt-bitter-etter-ol-nekten-det-er-doedt-for-meg)

– Jeg vil kanskje bli straffet for å si dette, men OL er dødt for meg, sier den russiske langrennsstjernen til det russiske magasinet Sport Express, ifølge Ilta-Sanomat.
Ustjugov er fortsatt bitter for at han ble utestengt fra fjorårets OL i Pyeongchang. Han var én av mange russiske utøvere som ikke fikk konkurrere under mesterskapet etter avsløringen om statsstøttet dopingjuks i landet.
Det hører til historien at langrennsløperen aldri er offisielt dømt for doping. Hans forhold til Den internasjonale olympiske komité (IOC) er mildt sagt kjølig.
– Min tanke er at jeg ikke trenger dem lenger (IOC). Spesielt dersom jeg lykkes med det jeg ønsker de neste årene, sier han.
Russland som nasjon var utestengt fra mesterskapet i Pyeongchang etter avsløringene om jukset i Sotsji-OL. IOC kunne imidlertid invitere de russiske utøverne som ble oppfattet som tilstrekkelig «rene». Disse fikk konkurrere for OAR-laget (Olympic Athletes from Russia).
Ustjugov var ikke blant utøverne som ble godkjent av IOC.
Han og 46 andre russiske utøvere valgte å anke IOCs avgjørelse til idrettens voldgiftsrett (CAS). Domstolen avviste saken deres.
Begrunnelsen var at IOCs prosess med å lage en liste over inviterte russiske utøvere ikke var å regne som en sanksjon, men heller enn avgjørelse om hvem som var kvalifisert til å gå OL. Dermed fikk ikke Ustjugov konkurrere i OL for OAR-laget (Olympic Athletes from Russia).
Det er fortsatt usikkert om Russland får delta under Beijing-OL i 2022. Landet har levert en egen rapport til verdens antidopingbyrå (WADA), som er ventet å bli gjennomgått i november.
Dersom WADA mener de russiske forklaringene er falske, vil landet igjen miste sin mulighet til å konkurrere i de store internasjonale mesterskapene.
I disse dager forbereder derimot Ustjugov seg for den kommende skisesongen. Igjen er det ventet at russeren blir en av nordmennenes største konkurrenter i vinter. De fleste husker duellene mellom han og Johannes Høsflot Klæbo i forrige sesongs Tour de Ski, for ikke å glemme episoden under sprintsemifinalen i Seefeld-VM.
Verdenscupsirkuset starter i finske Ruke i slutten av november. Likevel erkjenner Ustjugov at ikke alt har gått smertefritt i sesongoppkjøringen. Han forteller at han har hatt problemer med ryggen i sommer.
– Kroppen min vil ikke kunne tåle den samme belastningen som før, forteller han.
