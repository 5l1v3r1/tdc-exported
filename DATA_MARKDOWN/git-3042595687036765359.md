
# Nav-ansatte reagerte på praksisen

Published at: **2019-11-06T12:41:23+00:00**

Author: **Torun Støbakk**

Original: [Dagbladet.no](https://www.dagbladet.no/nyheter/nav-ansatte-reagerte-pa-praksisen/71788433)

Hvorfor var det ingen i Nav som reagerte feiltolkningen i regelverket fra EU-forordningen? Det er et av de store spørsmålene som må besvares i Nav-skandalen.
Nå viser det seg at flere ansatte har stilt spørsmål ved rettsanvendelsen.Det forteller hovedtillitsvalgt Elisabeth Steen i NTL i Nav til Dagbladet.
- Jeg har fått tilbakemelding fra folk som har diskutert dette både i 2012 og seinere. Det har vært faglige diskusjoner. Jeg vet ikke hvilket nivå diskusjonene har stoppet på, men det kan være noe man får svar på i den videre granskningen, sier Steen, som sier hun har videreformidlet tilbakemeldingene fra de ansatte til arbeids- og velferdsdirektør Sigrun Vågeng etter at feilen ble kjent.
- Det er flere som har meldt fra om dette, men ikke alle har ment at praksis er feil. Det har vært en faglig uenighet, sier hun.
Etter at Nav-skandalen sprakk sist mandag, har hun fått høre om diskusjoner i fagmiljøene i både Nav Kontroll og hos avdelingene som gir ut de aktuelle ytelsene i Nav.
Hun forteller at ansatte har opplevd det som vanskelig å vinne fram i diskusjoner hvor det har vært faglig uenighet om regelverket.
- Her har man altså i utgangspunktet landet på en praksis som er feil, men så ble den praksisen stadfestet av både trygderetten og domstolene i ettertid. Det gjør det vanskelig å vinne fram, sier hun.
Det har vært tunge dager for Nav-ansatte etter at feiltolkningen av regelverket ble kjent - og folk i førstelinja merker ifølge Steen en krassere tone fra brukere.
- Når tilliten til Nav svekkes, påvirker det hvordan folk ser på oss. Noen opplever en tøffere tone fra brukerne, og andre opplever at det i kontakt med andre i helt andre sammenhenger blir sagt at «dere sender jo uskyldige i fengsel». Det er selvsagt ubehagelig, sier Steen, som representerer 5600 ansatte for Norsk Tjenestemannslag (NTL) i Nav.
Forbundet er det klart største i Nav, etterfulgt av Avyo.
Avyo har også hørt om at det har vært ansatte som har reagert på regeltolkningen.
- Jeg kan bare bekrefte det. Det er alltid slik at ansatte i Nav drøfter lovverk og avtaleverk. Det begynte nok allerede i 2012, og jeg vil anta at det ble gitt meldinger oppover i systemet den gangen og, uten at det kan omtales som «varslinger», sier leder Øyvind Hov Randmæl i Avyo til Dagbladet.
- Det som er sagt er at det er sendt flere tilbakemeldinger opp linjevei, sier Randmæl, som påpeker at korrespondansen om saken trolig blir tema for Navs internrevisjon og gransking.
Han understreker at man ikke kan slå fast at diskusjonene den gang burde ført til noen endret praksis.
Diskusjonene internt i Nav skal ifølge Randmæl ha skutt fart i forbindelse med spørsmål ESA stilte om regeltolkningen.
ESA behandlet en klage fra en norsk statsborger i 2015, og hadde flere såkalte pakkemøter med norske myndigheter i ettertid.
