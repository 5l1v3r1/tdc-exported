
# اعتماد به آمریکا مانع بزرگی برای پیشرفت کشور/غیرقابل‌اعتماد بودن آمریکا به یک اصل برای سایر کشورها تبدیل شده است

Published at: **2019-11-02T14:50:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544175.html/%D8%A7%D8%B9%D8%AA%D9%85%D8%A7%D8%AF-%D8%A8%D9%87-%D8%A2%D9%85%D8%B1%DB%8C%DA%A9%D8%A7-%D9%85%D8%A7%D9%86%D8%B9-%D8%A8%D8%B2%D8%B1%DA%AF%DB%8C-%D8%A8%D8%B1%D8%A7%DB%8C-%D9%BE%DB%8C%D8%B4%D8%B1%D9%81%D8%AA-%DA%A9%D8%B4%D9%88%D8%B1-%D8%BA%DB%8C%D8%B1%D9%82%D8%A7%D8%A8%D9%84-%D8%A7%D8%B9%D8%AA%D9%85%D8%A7%D8%AF-%D8%A8%D9%88%D8%AF%D9%86-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%DB%8C%DA%A9-%D8%A7%D8%B5%D9%84-%D8%A8%D8%B1%D8%A7%DB%8C-%D8%B3%D8%A7%DB%8C%D8%B1-%DA%A9%D8%B4%D9%88%D8%B1%D9%87%D8%A7-%D8%AA%D8%A8%D8%AF%DB%8C%D9%84-%D8%B4%D8%AF%D9%87-%D8%A7%D8%B3%D8%AA)

تحلیلگر مسائل سیاسی تجربه برجام را دلیل دیگری بر غیرقابل اعتماد بودن آمریکا برشمرد و گفت: اعتماد به آمریکا مانع بزرگی برای پیشرفت کشور است.
به گزارش شبکه اطلاع رسانی راه دانا؛ به نقل از دیار آفتاب؛حیدر جهانبخشی از تحلیلگران مسائل سیاسی در گفتگو با ندای تفرش، با بیان این مطلب که در قرآن کریم بر مقاومت و استقامت در برابر زورگویی و جریان استکباری که به ناحق ایده های شیطانی را بر سایرین تحمیل می کند، سفارش شده است، گفت: مقاومت برگرفته از آموزه های دینی و از رسالت مؤمنین است که در برابر جریان انحرافی و باطل قرار دارد.
جهانبخشی با اشاره به اینکه مقاومت توانسته دسیسه‌های استکبار را خنثی کند، اظهار کرد: آمریکایی‌ها از زمان شکل‌گیری، به ملت‌ها ستم کرده‌اند و با مللی که به دنبال استقلال هستند، برخورد می‌کنند و تلاش بر سرکوبی و نابودی آنها دارند.
وی ادامه داد: زورگویی‌های آمریکا حتی به خود مردم آمریکا نیز وجود دارد. سرخپوستان در آمریکا و حتی کشورهای همسایه در آمریکا نظیر مکزیک و شیلی مورد ستم آمریکایی‌ها قرار دارند. آمریکایی‌ها از همان ابتدا تحقیقاتی درباره شیوه نفوذ در ایران و نابودی اسلام در ایران انجام دادند و شیوه برخورد نرم را انتخاب کرده‌اند.
این تحلیلگر مسائل سیاسی با بیان این مطلب که تجارب تاریخی نشان‌دهنده غیرقابل اعتماد بودن آمریکا است، یادآور شد: مصدق هم در زمان خود به آمریکا اعتماد کرد اما آمریکایی‌ها زمینه های برکناری او را فراهم کردند. در همان زمان هم آمریکایی‌ها در جواب اعتماد مصدق، خیانت از خود نشان دادند.
جهانبخشی ادامه داد: شاه، عروسک خیمه شب بازی بود که هیچ اختیاری از خود نداشت و در تمام تصمیم گیری ها می بایست از سفارتخانه آمریکا تصمیم بگیرد. این خوی آمریکا است که پس از تسلط بر دیگر ملتها، اجازه کوچکترین فعالیت برخلاف میل خود را نمی دهند.
وی به ناکامی آمریکا پس از انقلاب اسلامی در ایران اشاره و اضافه کرد: آمریکایی‌ها پس از پیروزی انقلاب، از همه ابزارهای ممکن برای مقابله استفاده کردند. تحریم ایران توسط آمریکا مسئله جدیدی نیست. این مسئله از ابتدای انقلاب اسلامی وجود داشت؛ چراکه آمریکا قدرت تحمل کشورهای مستقل که قبلاً آنجا سلطه داشته را ندارد.
این تحلیلگر مسائل سیاسی گفت: دشمنی آمریکا با اصل و جوهره اسلام است؛ چراکه می دانند همین اسلام و فرهنگ اسلامی ایده مقاومت به ملت‌های مسلمان می دهد و تلاش می کنند تا جمهوری اسلامی و جریان مقاومت را به حاشیه برانند.
جهانبخشی، داعش را از ابزارهای افزایش فشار بر کشور ایران عنوان و اضافه کرد: داعش نیروهایی آموزش دیده و تجهیز شده توسط آمریکا بود تا در مقابل جریان مقاومت ایفای نقش کند. به وسیله داعش ایران را در محاصره قرار دهند و ایران را مجبور به تسلیم کنند. اما جریان مقاومت باعث ناکامی داعش شد.
وی ادامه داد: ابوبکر بغدادی از نیروهای آموزش دیده و تجهیز شده آمریکا برای هدایت نیروهای داعش بود. ناکام  شدن داعش و برآورده نشدن خواسته های نابحق آمریکا سبب کشته شدن ابوبکر بغدادی شد.
این تحلیلگر مسائل سیاسی با تاکید بر این که جریان مقاومت به عنوان یک پل پیروزی برای کشورهای آزاده تبدیل شده است، افزود: آمریکا با مشاهده پیشرفت جریان مقاومت و با نفوذ در برخی از جریانات تلاش بر آسیب زدن به جریان مقاومت دارد؛ و از طرق مختلف سعی بر مایوس کردن ملت عراق و لبنان از این جریان دارد.
جهانبخشی، محمد قزاقی و حسنی مبارک را از نمونه های افرادی تسلیم در برابر آمریکایی‌ها عنوان و بیان کرد: زمانی که این نوکرهای آمریکایی نتوانستند خواسته های آمریکا را تأمین کنند به سرنوشت‌های شومی گرفتار شدند.
وی با اشاره به فرمایشات رهبری درباره غیرقابل‌اعتماد بودن آمریکا، گفت: اعتماد به آمریکا یک بحث غیرمعقول و غیرمنطقی است؛ چرا شیطان بزرگ است و فقط مکر و حیله در رفتار و عمل دارد. پس نباید با او وارد معامله شد. برای ملت‌ها ثابت‌شده که آمریکا غیرقابل‌اعتماد است.
این تحلیلگر مسائل سیاسی تجربه برجام را دلیل دیگری بر غیرقابل‌اعتماد بودن آمریکا برشمرد و ادامه داد: آمریکا در مذاکرات به ایران خیانت و به سایر کشورها جفا کرد. علی‌رغم اعلام ایران مبنی بر عدم دسترسی به سلاح‌های هسته‌ای، اما آمریکا برای فریب افکار عمومی در جهان، بحث بهره‌مندی ایران از سلاح هسته‌ای عنوان می‌کند.
جهانبخشی با بیان این مطلب که مقاومت در کشورهایی نظیر عراق و لبنان و سوریه، آمریکا را ناکام گذاشته است، اضافه کرد: مقاومت در منطقه به قدرتی تبدیل شده که می تواند معادلات را تغییر دهد و به عنوان یک جریان پرقدرت در بلاد اسلامی قدرت نمایی می کند.
وی با تاکید براینکه قدرت آمریکا رو به افول است و آنها تبدیل به یک بازیگر سیاسی شده اند، خاطر نشان کرد: به واسطه قدرت جریان مقاومت، آمریکایی‌ها در منطقه ناکام مانده اند؛ از طرفی هم سایر کشورها به این مسئله توجه دارند که با طناب آمریکا نمی توان به چاه رفت. غیر قابل اعتماد بودن آمریکا به عنوان یک اصل برای سایر کشورها تبدیل شده است.
 
انتهای پیام/
 
