
# Tihotapcu bodo sodili še enkrat

Published at: **2019-11-01T20:07:00+00:00**

Author: **Oste Bakal**

Original: [Slovenske novice](https://www.slovenskenovice.si/kronika/doma/clanek/tihotapcu-bodo-sodili-se-enkrat-239037)

MURSKA SOBOTA – Pred časom se je na okrožnem sodišču v Murski Soboti znašel 32-letni Mario Lesjak iz Slovenj Gradca, ki se je moral pred okrožnim sodnikom Stanislavom Jugom zagovarjati, ker junija ni upošteval ukazov policije, naj ustavi svoj avto. Policisti so namreč med varovanjem meje pri Razkrižju opazili, da na prednjem sedežu Lesjakovega avtomobila sedi Kitajka, in zaradi suma, da tihotapi prebežnike, se je patrulja pognala za njim.
Ko so ga le ustavili, so v njegovem avtomobilu našli štiri kitajske državljane, za prevoz katerih je obtoženi prejel najmanj 300 evrov po osebi, Lesjak pa je od takrat v priporu in tam naj bi počakal do pravnomočnosti sodbe, saj je bil kljub priznanju krivde obsojen na 14 mesecev zaporne kazni.
Zadeva pa se bo zdaj močno zavlekla, saj je senat Višjega sodišča v Mariboru prvostopenjsko sodbo razveljavil in mu naložil, naj se okrožno sodišče na glavni obravnavi opredeli do Lesjakovega zagovora, da naj bi bil v kaznivo dejanje prisiljen.
Na predobravnavnem naroku je Lesjak priznal krivdo, a je v svoj zagovor povedal, da je bil v kaznivo dejanje prisiljen, ker je bil nekomu dolžan 1000 evrov, ta pa je denar zahteval nazaj, tudi z grožnjami. Odvetnik Igor Weindorfer je že na okrožnem sodišču sodniku Stanislavu Jugu predlagal, naj njegovega varovanca ne kaznuje tako strogo. »Ker v dogovorjenem času ni vrnil 1000 evrov, ki si jih je izposodil, sta do njegove hiše prišla dva moška. Odpeljala sta ga v gozd, kjer sta ga tepla in žgala z ognjem. Na voljo je imel 48 ur, da vrne denar, zato je bil primoran zaiti na stranpot,« ga je branil odvetnik Weindorfer, ki je to predstavil tudi višjim sodnikom, ti pa so naposled razveljavili prvostopenjsko sodbo in primer vrnili v razsojanje na okrožno sodišče, a pred drugega sodnika.Višje sodišče je soboškemu naložilo, naj opravi glavno obravnavo brez predobravnavnega naroka, na katerem je Lesjak krivdo že priznal.
