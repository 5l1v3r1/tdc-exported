
# Столична поліція затримала молодика, який збував наркотики через месенджер

Published at: **2019-11-04T15:27:12+00:00**

Author: ****

Original: [ГЛАВКОМ](https://glavcom.ua/kyiv/news/stolichna-policiya-zatrimala-molodika-yakiy-zbuvav-narkotiki-cherez-mesendzher-637611.html)

У ході комплексного відпрацювання центральної частини столиці співробітники карного розшуку територіального управління поліції затримали чоловіка, причетного до реалізації заборонених речовин у всесвітній мережі. Молодик мав при собі розфасований канабіс.
Про це повідомляє пресслужба поліції Києва.
Як розповів начальник відділу поліції №2 Шевченківського управління поліції Олександр Дибов, у подальшому правоохоронці викрили «телеграм-канал» та перекрили торгівлю наркотиків у розважальному закладі.
«Ми з‘ясували, що молодий чоловік активно займався розповсюдженням наркотичних речовин, а зі своїми клієнтами спілкувався у чаті месенджера. При поверхневому огляді у нього вилучили розфасовані для продажу пакетики з канабісом, а також під час обшуків за місцем роботи поліцейські виявили інший готовий товар у згортках», - повідомив правоохоронець.
Фігуранта, 1999 року народження, затримали у порядку статті 208 Кримінального процесуального кодексу України. Раніше до кримінальної відповідальності він не притягувався.
За даним фактом слідчим відділом Шевченківського управління поліції розпочато кримінальне провадження за ч. 2 ст. 307 (Незаконне виробництво, виготовлення, придбання, зберігання, перевезення, пересилання чи збут наркотичних засобів, психотропних речовин або їх аналогів) Кримінального кодексу України. Санкція статті передбачає до десяти років позбавлення волі з конфіскацією майна.
