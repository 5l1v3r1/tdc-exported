
# Tuga i bes u Ajaksu zbog suđenja na Stamford Bridžu: Sve je počelo faulom nad Blindom… Gde je VAR?

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/fudbal/vesti/tuga-i-bes-u-ajaksu-zbog-sudenja-na-stamford-bridzu-sve-je-pocelo-faulom-nad-blindom-gde-je-var/341755)

Pamtiće se sinoćnji remi 4:4 na Stamford Bridžu kao jedan od najzanimljivijih utakmica u istoriji Lige šampiona. Ali Ajaksovim fudbalerima na kraju nije bilo baš zanimljivo…
Besni su i ogorčeni zbog sudijskih odluka koje su vratile Čelsi u igru i omogućile Plavcima da izbore remi, a umalo i pobede na kraju.  
Sve se okrenulo u 68. minutu kada su isključeni Dejli Blind i Džoel Veltman, a Čelsi pogodio za 3:4 iz penala. Blindu je drugi žuti karton pokazan zbog faula nad Abrahamom, ali je sudija prethodno pustio prednost u akciji u čijem nastavku je Veltmana lopta pogodila u ruku. Pa je i Veltmanu pokazan drugi žuti karton i isključen je. U jednom napadu je Ajaks sankcionisan penalom i sa dva crvena kartona.“Nikad ništa slično nisam doživeo. Završilo se 4:4 iako mi ni na kraj pameti nije bilo da će tako da se završi. Držao sam ruku uz telo i ako je sudija već hteo da pokaže na penal, mogao je to i bez drugog žutog kartona”, rekao je Veltman posle meča.
I drugi isključeni “ajaksovac” Dejli Blind je ogorčen suđenjem.“Sedeli smo u svlačionici i gledali ih kako se bore kao lavovi. U jednom trenutku više nismo mogli da gledamo. Veoma sam ponosan na momke. Osećam se kao da smo izbodeni. Gde je VAR kada treba? Sramota. Video sam snimke. I svi su videli da je prvo protivnički igrač mene zakačio. Tu je prvo bio faul. Veltman nije mogao da skolni ruke u drugačiji položaj. Bile su mu uz telo. Šta da radi sa njima? I u prvom meču protiv Čelsija je bilo spornih sudijskih odluka, ali nismo želeli da pričamo o njima. Ne znam šta je u pitanju… Nažalost, Veltman i ja nećemo moći da igramo u sledećem meču protiv Lila, ali imam puno poverenje u momke sa klupe. Ostaje žal što nismo pobedili ovde”, rekao je Blind.
Ajaksov trener Erik Ten Hag je ljut što sudija Đanluka Roki nije koristio pomoć video tehnologije kod spornih odluka.“Kontrolisali smo utakmicu i onda se sve promenilo u jednom trenutku. Faul je prvo bio nad Blindom i tako je sve počelo. Ako imate VAR, onda treba da ga koristitite. Šta je mogao Veltman da napravi u onom trenutku? Kako drugačije da stane? Svi koji su gledali utakmicu na stadionu ili pred televizorom imaju isto mišljenje. Odluka sudije je sve promenila”.

        (FOTO: reuters)
      
