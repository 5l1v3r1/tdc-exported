
# VIDEO: दिल्‍ली के तीस हजारी कोर्ट में वकीलों और पुलिस के बीच झड़प, तोड़फोड़ और आगजनी भी हुई

Published at: **2019-11-02T13:30:31+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/a-scuffle-has-broken-out-between-delhi-police-and-lawyers-at-tis-hazari-court/271209/)

उत्तरी दिल्ली जिले में स्थित तीस हजारी अदालत परिसर में शनिवार दोपहर वकीलों और पुलिसकर्मियों के बीच झड़प हो गई। पार्किंग को लेकर शुरू हुआ विवाद देखते ही देखते इतना बढ़ गया कि दोनों पक्ष एक दूसरे पर टूट पड़े। घटना से जुड़े कुछ वीडियों भी सामने आया है, जो अब सोशल मीडिया पर तेजी से वायरल हो रहा है।
प्रत्यक्षदर्शियों ने बताया कि एक वकील घायल हो गया और उसे अस्पताल में भर्ती कराया गया। बताया जाता है कि पार्किंग के मुद्दे पर कुछ वकीलों और पुलिसकर्मियों के बीच बहस होने के बाद यह घटना हुई। हालांकि, अधिकारियों ने बताया कि वास्तविक कारण का पता किया जा रहा है।
मीडिया रिपोर्ट के मुताबिक, आक्रोशित वकीलों ने पुलिस के एक वाहन समेत कुछ गाड़ियों को आग के हवाले कर दिया। बताया जा रहा है कि, वकीलों ने घटना का वीडियो बना रहे या तस्वीर ले रहे लोगों के मोबाइल फोन तोड़ दिए और उनसे मारपीट की गई।
वकीलों ने आरोप लगाया कि उनके दो सहयोगी घायल हो गए। इसमें एक पुलिस की गोलीबारी में घायल हुआ। हालांकि, पुलिस ने इनकार किया कि उसने गोली चलाई। दिल्ली पुलिस के वरिष्ठ अधिकारी मौके पर पहुंच रहे हैं। इस घटना के दौरान भारी भीड़ इकट्ठा हो गई। पुलिस और वकीलों के बीच हुए इस झगड़े से आस पास के इलाके में जाम भी लग गया।
