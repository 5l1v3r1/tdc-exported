
# Živadinović oštro po Zvezdi: Dokle više foliranje, ovo je polukvalitet

Published at: **2019-11-07T19:45:09+00:00**

Author: **Zile**

Original: [Sportska centrala](https://www.sportskacentrala.com/2019/11/07/zivadinovic-ostro-po-zvezdi-dokle-vise-foliranje-ovo-je-polukvalitet/)

Nekadašnji trener Crvene zvezde, Milan Živadinović, pokomentarisao je ubedljiv poraz crveno-belih u duelu sa Totenhemom.
Popularni „Bard“ nije mnogo štedeo igrače Vladana Milojevića.
– Nikad slabija Zvezda! Imao sam utisak i da priprema utakmice nije urađena kako treba, da igrači nisu izašli na teren maksimalno motivisani. Imali su sve preduslove da odigraju bolje, a tu pre svega mislim na najbolju publiku na svetu, rekao je Živadinović tokom gostovanja na TV Pink.
– Igrači Zvezde imaju polukvalitet. Ne možeš da baziraš budućnost samo na prodaji igrača, da se pojedinci obogate, a tim oslabi. Gde su naši mladi fudbaleri? Fudbal je postao samo interesna sfera za neke ljude.
Živadinović se javno zapitao dokle više foliranje.
– Odigrali smo jako slabo, neinventivno. U prvom poluvremenu smo dva puta prišli golu Totenhema. Ovo sve govorim kao veliki zvezdaš. Dokle više foliranje? Zvezda je igrala i sa jačim timovima od Totenhema i pobeđivala ih, zaključio je iskusni stručnjak.
