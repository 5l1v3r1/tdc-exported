
# Изпусната дузпа и изгонен вратар издъниха Ман Сити срещу аутсайдера в Шампионска лига

Published at: **2019-11-07T00:27:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/championsleague/izpusnata-duzpa-i-izgonen-vratar-izdyniha-man-siti-sreshtu-autsajdera-v-shampionska-liga-1403708.html)

Английският шампион Манчестър Сити допусна изненадващо равенство в своя четвърти мач от груповата фаза на Шампионска лига. "Небесносините" завършиха 1:1 като гост на Аталанта, като хората на Гуардиола пропуснаха дузпа, а в края на мача завършиха и с човек по-малко на терена.
Още в седмата минута Рахим Стърлинг откри резултата за гостите. До края на частта изглеждаше, че "небесносините" държат под контрол срещата, а в 43-ата минута имаха възможност да удвоят преднината си. Габриел Жезус обаче изпусна от бялата точка, което се оказа повратен момент за развоя на мача.
Втората част започна с вратарска смяна, като Едерсон беше заменен от Клаудио Браво, като не стана ясно дали става въпрос за контузия или просто предпазване на титулярния страж за дербито с Ливърпул през уикенда. Малко по-късно домакините стигнаха до изравнителен гол благодарение на Марио Пашалич.
В 81-вата минута влезлият като резерва страж Браво получи директен червен картон, а вместо него като вратар застана защитникът Кайл Уокър. Англичанинът се справи повече от отлично, като дори записа повече спасявания (1), отколкото Едерсон и Браво заедно за целия мач (0).
Така Аталанта спечели първата си точка от началото на турнира, след като записа три поражения до момента. Манчестър Сити от своя страна пропусна да си гарантира място на 1/8-финалите, но въпреки това води с пет точки пред втория и третия в подреждането два мача преди края.
 
