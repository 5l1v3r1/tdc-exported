
# Παναθηναϊκός: Τρελαμένος με όσα είδε ο Σένκεφελντ στην Τούμπα

Published at: **2019-11-04T10:47:00+00:00**

Author: **Τάσος Νικολογιάννης**

Original: [www.sport24.gr](https://www.sport24.gr/football/omades/Panathinaikos/panathhnaikos-trelamenos-me-osa-eide-o-senkefelnt.5632169.html)

Ο Παναθηναϊκός έχει αρκετούς νεοφερμένους παίκτες στον ρόστερ του εκ των οποίων οι τρεις, οι δυο ως βασικοί, Σένκεφελντ και Ζαχίντ, και ο τρίτος ως αλλαγή, ο Περέα έπαιξαν για πρώτη φορά την Κυριακή το βράδυ στην Τούμπα.
Και για αυτό τα όσα έγιναν μετά το τέλος της αναμέτρησης στα αποδυτήρια του γηπέδου του ΠΑΟΚ ξένισαν άπαντες και δη τον Μπαρτ Σένκεφελντ.
Σύμφωνα με όσα μετέφερε στον αέρα του Sport24 Radio 103,3 ο Τάσος Νικολογιάννης και στην εκπομπή "Ανατροπή και Πέναλτι" (12:00-14:00) ο Ολλανδός αμυντικός βλέποντας τις ύβρεις και τον προπηλακισμό του Σωκράτη Διούδη από άνθρωπο ασφαλείας του ΠΑΟΚ βγήκε εκτός εαυτού. Άλλωστε ποτέ ξανά στην καριέρα του και στα πρωταθλήματα που είχε παίξει σε Ολλανδία και Αυστραλία δεν είχε ζήσει κάτι ανάλογο.
 
Οι πληροφορίες αναφέρουν πως ο Σένκεφελντ ήταν σαν "μαινόμενος ταύρος" και ο πρώτος εκ των παικτών του Παναθηναϊκού που κινήθηκε απειλητικά προς την απέναντι πλευρά χωρίς να μπορεί να τον συγκρατήσει κανείς εκ των πράσινων.
Για αρκετά λεπτά υπήρξε ένταση στα αποδυτήρια και σπρωξίματα ανάμεσα στις δυο πλευρές και τα πνεύματα ηρέμησαν μετά από λίγα λεπτά με την παρέμβαση των ψυχραιμότερων και με όσων δυστυχώς γνωρίζουν από ανάλογες καταστάσεις.
Τόσο ο Ολλανδός όσο και ο Διούδης ηρέμησαν μετά από λίγα λεπτά και για αυτό και τελικά ο γκολκίπερ του Παναθηναϊκού δεν προχώρησε στην κατάθεση μήνυσης όπως αρχικά σκεφτόταν.
Αρκετή ώρα μετά τη λήξη της αναμέτρησης μάλιστα και του περιστατικού στα αποδυτήρια άνθρωποι της ομάδας του ΠΑΟΚ βρέθηκαν στα αποδυτήρια και ζήτησαν συγνώμη από τους ανθρώπους του τριφυλλιού.

        Ακούστε και το ηχητικό:
      
