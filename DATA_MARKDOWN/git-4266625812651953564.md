
# ЗМІ: Еліна Світоліна увійшла до ТОП-5 тенісисток WTA-туру за сумою призових

Published at: **2019-11-05T12:50:00+00:00**

Author: ****

Original: [ZIK.UA](https://zik.ua/news/2019/11/05/zmi_elina_svitolina_uviyshla_do_top5_tenisystok_wtaturu_za_sumoyu_pryzovyh_1683939)


        Перша «ракетка» України Еліна Світоліна в сезоні 2019 року заробила рекордні для себе призові – понад $6 мільйонів.
      
25-річна українка Еліна Світоліна заробила 6 126 335 доларів на турнірах Жіночої тенісної асоціації (WTA) і замкнула ТОП-5 тенісисток світу за сумою призових, повідомляє tennisua.org.
Більше Світоліної 2019 року заробили лише переможниці турнірів Grand Slam, які також виступали і на Підсумковому турнірі року.

        ТОП-5 тенісисток світу за сумою призових 2019 року
      
1. Ешлі Барті (Австралія) – $11 307 587
2. Сімона Халеп (Румунія)  – $6 942 442
3. Наомі Осака (Японія) – $6 788 282
4. Бьянка Андреєску (Канада) – $6 504 150
5. Еліна Світоліна (Україна) – $6 126 335
Друга «ракетка» світу чешка Кароліна Плішкова, незважаючи на вихід у півфінал Підсумкового турніру року, заробила лише 5 138 077 доларів.
Минулого року Еліна Світоліна заробила 5 213 643 долари, з якими також замкнула ТОП-5. Загальна сума призових української тенісистки за кар’єру складає наразі 19 234 960 доларів.
Зазначимо, що Еліна Світоліна цьогоріч вперше з 2012 року не виграла жодного титулу в WTA-турі за сезон. Проте перша «ракетка» України, яка дійшла до фіналу на Підсумковому турнірі нинішнього року в Шеньчжені (Китай), третій рік поспіль завершує сезон у ТОП-10 світового рейтингу. В оновленому вчора, 4 листопада, рейтингу Жіночої тенісної асоціації (WTA), який вважатиметься офіційним рейтингом на кінець сезону, Еліна Світоліна посіла шосте місце.
 
