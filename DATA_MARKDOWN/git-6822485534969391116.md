
# دستگیری برگزارکنندگان مهمانی هالووین در تهران

Published at: **2019-11-04T14:25:00+00:00**

Author: ****

Original: [جامعه خبری تحلیلی الف](https://www.alef.ir/news/3980813119.html)

معاون اجتماعی فرماندهی انتظامی ویژه غرب استان تهران از دستگیری برگزار کنندگان مهمانی هالووین در شهر جدید پرند خبر داد.
سرهنگ مهدی سرپناه در گفت‌وگو با ایسنا، اظهارکرد: ماموران پلیس غرب استان تهران مدتی قبل از طریق منابع اطلاعاتی متوجه شدند که فردی قصد دارد تا در یکی از فست‌فودها و کافی‌شاپ‌های شهرستان پرند اقدام به برگزاری جشن هالووین کند و در همین راستا نیز اقدام به اعلام فراخوان و دعوت از افراد مختلف برای حضور در این مهمانی کرده و از آنان خواسته تا با ظاهر ترسناک در این مراسم حاضر شوند. 
وی با بیان اینکه در تحقیقات انجام شده صحت اطلاعات مذکور به تایید رسید، گفت:‌ در همین راستا نیز ماموران پلیس با هماهنگی مقام قضایی برای دستگیری این فرد وارد عمل شده و با حضور در محل کافی شاپ این فرد را که برگزار کننده جشن بود به همراه صاحب کافی‌شاپ دستگیر و به مقر پلیس منتقل کردند.
معاون اجتماعی فرمانده انتظامی ویژه غرب استان تهران با بیان اینکه این افراد قبل از هرگونه اقدامی دستگیر شدند، گفت: این افراد قصد داشتند تا با پوشش و ظاهر ترسناک که مختص جشن هالووین است، در معابر حاضر شده و برای تفریح خود اقدام به ترساندن دیگر شهروندان کنند.
به گفته سرپناه، برگزاری هرگونه مراسم غیرمجاز که باعث ایجاد وحشت مردم شده و امنیت جامعه را به مخاطره بیاندازد خلاف بوده و از سوی پلیس با آن برخورد خواهد شد.
