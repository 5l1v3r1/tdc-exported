
# Údajný boss „takáčovcov“ sa opäť ocitol vo väzbe, Kudlu zadržali policajti z NAKA

Published at: **2019-11-04T16:35:06+00:00**

Author: **Webnoviny**

Original: [Denník politika](http://dennikpolitika.sk/archiv/88664)

4.11.2019 (Webnoviny.sk) – Sudca pre prípravné konanie na pracovisku Špecializovaného trestného súdu (ŠTS) v Banskej Bystrici v pondelok vzal do väzby Ľubomíra K., ktorého Národná kriminálna agentúra (NAKA) zadržala v sobotu 2. novembra. Údajného bossa „takáčovcov“ zvaného Kudla zadržali pár dní po tom, ako zadržali jeho trinástich „kolegov“ v rámci akcie Apač a sudca ich všetkých zobral 30. októbra do väzby. Zadržanie Ľubomíra K. súvisí s vraždou Romana Krajčiho, ktorá sa stala v roku 2006 v Prievidzi. Rozhodnutie o väzbe nie je právoplatné, prokurátor i obvinený podali voči nemu sťažnosť, o ktorej bude rozhodovať Najvyšší súd.
Niektorých takáčovcov zadržala polícia už začiatkom roku 2017. Dobrovoľne sa vtedy na polícii prihlásil Ľubomír K., považovaný za nástupcu po prvotnom bossovi Jánovi Takáčovi, ktorého zavraždili v júli 2003. Kudla sa neskôr dostal z väzby na kauciu stotisíc eur.
Takáčovci pôsobili najmä v bratislavskom Ružinove, ale aj v Petržalke a v centre hlavného mesta od 90-tych rokov 20. storočia. Zameriavali sa na výpalníctvo, gastronomické služby či herne. Neskôr začali pôsobiť aj na území Trnavského a Nitrianskeho kraja.
Po smrti zakladateľa skupiny Jána Takáča v júli 2003, zavraždení Róberta Pála a zastrelení Jozefa Surovčíka v Senci, sa stal údajným bosom skupiny práve Ľubomír K. Popri skupinách sýkorovcov, piťovcov a svobodovcov boli takáčovci považovaní za najsilnejšiu skupinu operujúcu v rámci hlavného mesta.
Viac k témam: piťovci, Sýkorovci, takáčovciZdroj: Webnoviny.sk – Údajný boss „takáčovcov“ sa opäť ocitol vo väzbe, Kudlu zadržali policajti z NAKA © SITA Všetky práva vyhradené.
