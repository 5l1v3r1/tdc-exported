
# Coreea de Nord denunţă planul SUA de a efectua exerciţii militare comune cu armata Coreei de Sud

Published at: **2019-11-06T17:54:00+00:00**

Author: **Mihai Draghici, Mediafax**

Original: [Ziarul Financiar](https://www.zf.ro/eveniment/coreea-de-nord-denunta-planul-sua-de-a-efectua-exercitii-militare-comune-cu-armata-coreei-de-sud-18549393)

Regimul din Coreea de Nord a criticat sever, miercuri, planul Statelor Unite de a efectua manevre militare comune cu armata sud-coreeană în decembrie, informează site-ul cotidianului Le Figaro.
Statele Unite şi Coreea de Sud au renunţat anul trecut la exerciţiile aeriene anuale, în contextul negocierilor cu regimul din Coreea de Nord, aflate acum în impas.
Pentagonul a anunţat că Statele Unite "nu intenţionează să renunţe la manevrele comune cu armata sud-coreeană" de anul acesta.
Coreea de Nord a avertizat că ar putea revizui măsurile aplicate, o posibilă referire la suspendarea testelor balistice şi nucleare.
"Am evidenţiat de nenumărate ori că exerciţiile militare comune ne obligă să reconsiderăm măsurile importante pe care le-am luat deja. Răbdarea noastră se apropie de sfârşit", a declarat Kwon Jong Gun, un oficial din cadrul Ministerului de Externe de la Phenian.
