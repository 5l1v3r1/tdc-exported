
# Δικαστήριο διέταξε την απελευθέρωση δημοσιογράφων για το Γκιουλέν

Published at: **2019-11-04T20:15:00+00:00**

Author: **sigmalive**

Original: [SIGMALIVE](https://www.sigmalive.com/news/international/595717/dikastirio-dietakse-tin-apeleftherosi-dimosiografon-gia-to-gkioulen)

Τουρκικό δικαστήριο καταδίκασε σήμερα τον Τούρκο δημοσιογράφο και συγγραφέα Αχμέτ Αλτάν σε κάθειρξη 10 και πλέον ετών, αλλά διέταξε την απελευθέρωσή του υπό δικαστικό έλεγχο, στο τέλος μιας δίκης που διεξήχθη μετά την ακύρωση μιας πρώτης καταδίκης του σε ισόβια κάθειρξη.
Σύμφωνα με το τουρκικό πρακτορείο ειδήσεων Anadolu, το ίδιο δικαστήριο διέταξε επίσης την απελευθέρωση υπό δικαστικό έλεγχο της δημοσιογράφου και συγγραφέα Ναζλί Ιλιτσάκ η οποία, όπως και ο Αλτάν, αρχικά είχε καταδικαστεί σε ισόβια κάθειρξη σε σχέση με την απόπειρα πραξικοπήματος τον Ιούλιο του 2016.
Οι δύο δημοσιογράφοι είχαν καταδικαστεί για βοήθεια που παρείχαν στο δίκτυο του μουσουλμάνου ιερωμένου Φετουλάχ Γκιουλέλ που ζει στις ΗΠΑ, τον οποίο η Άγκυρα κατηγορεί για υποκίνηση της απόπειρας πραξικοπήματος το 2016. Οι δύο δημοσιογράφοι αρνούνταν τις κατηγορίες σε βάρος τους.
Το δικαστήριο επίσης αθώωσε τον δημοσιογράφο Μεχμέτ Αλτάν, κατηγορούμενο στην ίδια υπόθεση, για φερόμενους δεσμούς του με το δίκτυο του Γκιουλέν, μετέδωσε το Anadolu. Ο Αλτάν είχε ήδη αφεθεί ελεύθερος.
ΠΗΓΗ: ΑΠΕ-ΜΠΕ
