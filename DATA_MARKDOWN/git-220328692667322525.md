
# 50 000 ще получат донорски карти

Published at: **2019-11-05T13:35:00+00:00**

Author: **Редактори**

Original: [Стандарт Новини](https://standartnews.com/balgariya-zdraveopazvane/kampaniya-nasrchava-donorstvoto-i-transplantatsiyata-405937.html)

Стартира Националната информационна кампания, с която ще бъдат насърчавани донорството и трансплантацията.
Чрез Българския червен кръст и регионалните здравни инспекции на 50 хиляди души ще бъдат раздадени донорски карти, в които могат да отбележат дали са съгласни след смъртта им техни органи да бъдат трансплантирани.
Картите не са задължителни и нямат юридическа стойност, но волята, изразена в тях, може да бъде ориентир за близките на притежателя на картата. При мозъчна смърт съгласието от страна на близките остава задължително независимо от изразената в картата воля.
Координаторите по донорство ще получат парични възнаграждения за работата си. Това съобщи министърът на здравеопазването Кирил Ананиев при откриването на кампанията в подкрепа на донорството. Министърът каза още, че ще бъдат увеличени сумите за апаратура, а български лекари ще бъдат обучавани на трансплантация във Виена:
"От началото на следващата година ще изпратим във виенската болница 16 лекари и медицински персонал, които ще продължат да се обучават в продължение на шест месеца", каза той.
За трансплантация на различни органи чакат над 1 151 български граждани, като повечето от тях имат нужда от бъбречна трансплантация.
Министър Ананиев съобщи още, че пациентът, на който беше извършена белодробна трансплантация в болница "Лозенец", се чувства добре. 
