
# Новини 7 листопада: вибух авто, обшуки у власника Прямого

Published at: **2019-11-07T18:23:31+00:00**

Author: ****

Original: [Українська правда](https://www.pravda.com.ua/news/2019/11/7/7231312/)

В Києві підірвали автомобіль російського бізнесмена, через Порошенка у власника "Прямого" проводять обшуки — новини, які були актуальні 7 листопада.

        Про вибух
      
Автомобіль "Мерседес", який цієї ночі підірвали у Києві, належить директору фармацевтичної компанії Ігорю Салу, від вибуху загинув його охоронець. В момент вибуху в авто перебував Сало і його водій. 
Автомобіль підірвав на Житомирській трасі мотоцикліст. Він під’їхав ззаду, поклав на дах автомобіля вибуховий пристрій, від’їхав на якусь відстань та привів його у дію.

        Про обшуки
      
В офіційного власника телеканалу "Прямий", екс-регіонала Володимира Макеєнка проводять обшуки через провадження щодо ухилення від сплати податків при придбанні телеканалу. Канал сприймає такі дії як "тиск і наступ" на свободу слова.

        Про телеграм-канал "Української правди"
      
Щойно стало відомо, що у "Української правди" є новинний телеграм-канал "УП. Стрічка". На нього вже підписалося майже чотири тисячі людей і кількість підписників стрімко зростає.
Як повідомляють наші джерела, на каналі оперативно публікують найважливіші та найцікавіші новини з України та світу. Один зі співрозмовників УП дуже радив підписатись на цей канал.

        Про інші важливі новини
      
Столичні правоохоронці затримали чоловіка, який під час конфлікту у будинку поранив свого сусіда з вогнепальної зброї.
Поліція розпочала кримінальне провадження через погрози Портнова журналістам "Радіо Свобода".
Затриманий прикордонниками та поліцією в аеропорту "Бориспіль" російський злочинець втік з-під варти під час транспортування в ізолятор, але потім його знайшли та затримали.
Рівень ксенофобії в Україні за рік дещо знизився, найгірше українці ставляться до африканців і ромів.
Екс-нардепа Сергія Пашинського не можуть доставити на допит у Святошинський суд у справі щодо розстрілів на Інститутській 20 лютого 2014 року, тому що він належить до категорії осіб, яким може загрожувати небезпека.
