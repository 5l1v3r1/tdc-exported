
# 
        وزش باد شدید در تهران
      

Published at: **2019-11-03T16:04:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637830/%D9%88%D8%B2%D8%B4-%D8%A8%D8%A7%D8%AF-%D8%B4%D8%AF%DB%8C%D8%AF-%D8%AF%D8%B1-%D8%AA%D9%87%D8%B1%D8%A7%D9%86)

به گزارش بولتن نیوز، بر اساس نتایج حاصل از پیش‌بینی‌های انجام‌ شده در شرکت کنترل کیفیت هوا طی صبح امروز (۱۲ آبان) با برقراری جو آرام شاهد افزایش غلظت ذرات معلق و کاهش کیفیت هوا در بیشتر مناطق خواهیم بود.
به‌تدریج با افزایش ناپایداری روزانه و افزایش سرعت باد از غلظت آلاینده‌ها کاسته می‌شود. هرچند وزش باد شدید در برخی مناطق، گسیل گرد و خاک و کاهش کیفیت هوا را به دنبال دارد.
کاهش سرعت باد همراه با رشد ابر در ساعات بعد ازظهر امروز و افزایش حجم ترافیک، غلظت آلاینده‌ها را افزایش می‌دهد و در اواخر وقت در پاره‌ای از مناطق وضعیت ناسالم کیفیت هوا برقرار می‌شود.
با انباشت آلاینده‌ها به دلیل تداوم شرایط جوی آرام تا صبح فردا (۱۳ آبان) و با آغاز تردد خودروها، غلظت ذرات معلق نسبت به روز قبل افزایش پیدا می‌کند و در برخی مناطق، کیفیت هوا در وضعیت ناسالم برای گروه‌های حساس قرار می‌گیرد.
با رشد ابر و احتمال بارش‌های پراکنده تا بعد ازظهر شرایط برای پراکندگی آلاینده‌ها محدود می‌شود و در ساعات پایانی فردا (۱۳ آبان) کاهش میزان ناپایداری جوی همزمان با ازدیاد حجم ترافیک، سبب تجمع آلاینده‌ها به‌ویژه ذرات معلق در برخی از مناطق پرتردد می‌شود و برقراری شرایط ناسالم برای گروه‌های حساس را به دنبال دارد.
بر اساس اطلاعات شرکت کنترل کیفیت هوای تهران، کیفیت هوای پایتخت طی ۲۴ ساعت گذشته منتهی به ۸ صبح امروز با میانگین ۸۷ در شرایط سالم قرار داشت و کیفیت هوای هم اکنون نیز با میانگین ۹۳ همچنان در شرایط سالم است.
