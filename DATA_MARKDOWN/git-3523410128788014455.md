
# 
        آتش‌سوزی و انفجار در برازجان /تلفات جانی نداشتیم
      

Published at: **2019-11-03T11:11:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637716/%D8%A2%D8%AA%D8%B4%E2%80%8C%D8%B3%D9%88%D8%B2%DB%8C-%D9%88-%D8%A7%D9%86%D9%81%D8%AC%D8%A7%D8%B1-%D8%AF%D8%B1-%D8%A8%D8%B1%D8%A7%D8%B2%D8%AC%D8%A7%D9%86-%D8%AA%D9%84%D9%81%D8%A7%D8%AA-%D8%AC%D8%A7%D9%86%DB%8C-%D9%86%D8%AF%D8%A7%D8%B4%D8%AA%DB%8C%D9%85)

به گزارش بولتن نیوز، مدیرعامل سازمان آتش‌نشانی و خدمات ایمنی شهرداری برازجان با بیان جزئیات این حادثه بیان کرد: عصر روز گذشته -شنبه ۱۱ آبان ماه- در پی تماس یکی از شهروندان با ۱۲۵ و گزارش آتش‌سوزی انبار محصولات سلولزی بلافاصله تیم عملیاتی ایستگاه ۲ سازمان آتش‌نشانی به محل وقوع حادثه اعزام شدند.
محمدعلی عباسی ادامه داد: سپس به علت شدت آتش‌سوزی و به منظور جلوگیری از سرایت آتش به منازل همجوار خودروها و تیم عملیاتی ایستگاه ۱ نیز به همراه کلیه تجهیزات ایمنی به محل اعزام شد.
وی خاطرنشان کرد: در این عملیات ۷ خودرو سنگین و ۲ تیم عملیاتی آتش‌نشان در مدت زمان ۲ ساعت و ۳۰ دقیقه به شکل پیوسته و گسترده به مهار آتش‌سوزی مشغول بودند تا در نهایت انفجارهای پی درپی و شعله‌های عظیم مواد اشتعال‌زا مهار شد.
این مسئول اظهار کرد: خوشبختانه در این حادثه به کسی آسیب نرسید و حادثه هیچ تلفات جانی در بر نداشته است.
مدیرعامل آتش‌نشانی و خدمات ایمنی شهرداری برازجان تاکید کرد: هم اکنون تیم تحقیقاتی در حال بررسی علت حریق هستند اما به احتمال زیاد به دلیل اینکه در حال ایزوگام سقف این محل بوده‌اند، آتش‌سوزی در اثر نفوذ شعله ایزوگام به سقف و موادی مثل دستمال کاغذی و کارتن و... رخ داده باشد.
بنا به اظهار مالک این انبار خسارت مالی این حادثه حدود یک میلیارد تومان برآورد شده است.
