
# 
        Várdai rém – Testvére eltapsolta a kriptás gyilkos millióit
      

Published at: **2019-11-02T02:10:00+00:00**

Author: **F. G., L. B.**

Original: [www.borsonline.hu](http://www.borsonline.hu/aktualis/vardai-rem-testvere-eltapsolta-a-kriptas-gyilkos-millioit/185698)


        A gyilkosságok között kriptában bujkáló P. Ferenc morbid rejtekhelyét börtönre cserélte, ahonnan már sosem engedik ki élve. Ugyan nemrég egy nagyobb összeghez jutott, de a milliókat a féltestvére máris eltapsolta. 
        A gyilkosságok között kriptában bujkáló P. Ferenc morbid rejtekhelyét börtönre cserélte, ahonnan már sosem engedik ki élve. Ugyan nemrég egy nagyobb összeghez jutott, de a milliókat a féltestvére máris eltapsolta.
      
Az egész országot sokkolta az az állatias kegyetlenség, amivel 2007 augusztusában az akkor 39 éves férfi szabályosan kivégzett három embert So­mogyban. P. Ferencet másfél évvel később – az országban tizenkettedikként – ítélték tényleges életfogytiglanra, a vár­dai rémként elhíresült férfi sosem tudott magyarázatot adni szörnyű tetteire.

        Egy hónap a kriptában
      
Ahogy arról korábban beszámoltunk, Ferenc első áldozata egy 85 éves somogyjádi asszony volt, akinek fejét egy fém szódásszifonnal verte szét olyan brutálisan, hogy a szifon oldala behorpadt és eldeformálódott. Megjegyzendő, hogy a gyilkosság után az asszony fiát gyanúsította a rendőrség, a férfi két hónapot előzetes letartóztatásban töltött.
A 85 éves nő megölését követően P. a szomszéd falu, Várda temetőjének egyik kriptájában bújt el, ahol a koporsók mellett egy hónapig húzta meg magát. A kripta Szász Endre festőművész kastélyához tartozott. Miután P. továbbállt, a volt munkaadójánál egy hátsó épületben rejtőzködött. Felfedezése után a ház 66 éves asszonyát egy vasrúddal, 70 esztendős férjét pedig egy sodrófával és baltanyéllel verte halálra. A nem megfelelő börtönkörülmények miatt a férfi beperelte az államot, a Sonline.hu információi szerint több millió forinttal kártalanították.

        Csak egy bicikli maradt
      
A Bors információi szerint a jelentős összeg a somogyjádi férfi féltestvéréhez került, aki azt rekordidő alatt felélte. A könnyen jött vagyonból így mára szinte semmi sem maradt.
– A testvére mindig csóró volt, de nyár végén hirtelen büszkén kezdett járkálni a faluban. Rendszeres vendég lett a kocsmában, csakúgy szórta a pénzt – mondta a Borsnak az egyik falubeli, aki szerint amikor a férfi bejött a kocsmába, mindenki ingyen ihatott, mert ő fizette a cechet.
– Pár hétig tartott a nagy mulatság és a költekezés, de arra már nem maradt pénze, hogy visszaköttesse a házába az áramot – tette hozzá egy másik helybéli.
A várdai rém testvére tehát épp olyan gyorsan szegényedett el, mint ahogy meggazdagodott, mindössze egy régi bicikli maradt a kártérítésből, amit elsőnek vett milliomosként.

        Kukászsákokat csomagol
      
A hirtelen meggazdagodás híre gyorsan átterjedt a szomszéd faluba, Várdára, ahol lassan már kezdték elfelejteni, hogy mi is történt 12 évvel ezelőtt. Információink szerint P. viselkedésével a rácsok mögött az ég adta világon semmilyen probléma nincsen, mondhatni mintarabnak számít a szegedi Csillagban.
Köztudott, hogy a büntetés-végrehajtáson belül minden fogvatartottnak dolgoznia kell, még azoknak is, akik a legsúlyosabb bűncselekmények miatt, a legszigorúbb biztonsági fokozatban töltik az elzárásukat. Ők olyan munkát végeznek, amiket akár a zárkájukban is tudnak csinálni. A Bors információi szerint a várdai rém kukászsákokat csomagol.
