
# Les enquestes apunten a un estancament del PSOE, una pujada del PP i el 'sorpasso' de Vox el 10-N

Published at: **2019-11-03T09:55:44+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre-enquestes-periodico-pais_0_2337366351.html)

Les últimes enquestes electorals que publiquen aquest diumenge El País i El Periódico apunten a un escenari de difícil governabilitat després de les eleccions generals de diumenge que ve, 10 de novembre, amb un PSOE estancat, un PP a l'alça i Vox que augmentaria estrepitosament el nombre de diputats, situant-se com a tercera força al Congrés per davant de Cs i Podem. 

        Qui guanyarà les eleccions del 10-N segons les enquestes?
      
Segons l'enquesta d' El Periódico, el PSOE tornaria a guanyar les eleccions amb un resultat molt similar al del 28 d'abril i obtindria entre 119 i 123 diputats (ara en té 123), mentre que el PP passaria dels 66 escons actuals a una forquilla d'entre 84 i 88. Cs passaria de 57 a 13-17 i Vox es convertiria en tercera força amb entre 49 i 53 escons (ara en té 24). Unides Podem continuaria sent la quarta força amb entre 37 i 41 escons (ara en té 42) i el partit d'Íñigo Errejón, Més País, obtindria entre 2 i 4 escons, menys de la meitat del que li oferia aquesta mateixa enquesta fa un mes.

        Així va quedar l'hemicicle del Congrés en les eleccions del 28-A
      
De fet, els d'Albert Rivera podrien fins i tot veure's superats per ERC, que segons el sondeig seria el partit guanyador a Catalunya i entraria a la cambra espanyola amb 14 o 15 escons (ara en té 15). Els republicans perdrien pocs suports tot i la irrupció de la CUP, que obtindria entre 4 i 5 representants, just per sota de Junts per Catalunya, que n'aconseguiria entre 5 i 6 (ara en té 7). Tot plegat reforçaria l'independentisme a Catalunya, que superaria les forces constitucionalistes per primera vegada a la història en unes eleccions generals.
El sondeig, que dibuixa un escenari que no canviaria gaire el bloqueig que ha impedit a Sánchez formar govern després de les eleccions del 28-A, s'ha elaborat amb 1.504 entrevistes fetes aquesta setmana.
No és gaire diferent el panorama que esbossa l'enquesta d' El País, que situa la diferència entre el bloc d'esquerres i el de dretes en 4 escons.
Segons aquest sondeig, El PSOE perdria dos diputats i es quedaria amb 121 parlamentaris, mentre que el PP en guanyaria 25 i n'asseuria 91 al Congrés. El partit que lidera Santiago Abascal, Vox, se situaria com la tercera força política amb 46 escons (22 més que el 28-A) i Cs perdria 43 diputats fins als 14. Per la seva banda, Unides Podem mantindria el quart lloc amb 31 parlamentaris (11 menys) i Més País, el nou partit que lidera Iñigo Errejón, n'obtindria 5.
Pel que fa a Catalunya, ERC perdria un escó i es quedaria amb 14; JxCat en sumaria un més (8) i la CUP entraria a l'hemicicle espanyol amb 2 representants. Amb aquest resultat l'independentisme aconseguiria a Catalunya dos escons més que el 28-A, i passaria de 22 a 24, la meitat dels 48 en joc.
L'enquesta ha estat elaborada entre els dies 23 i 29 d'octubre a partir de 2.002 entrevistes en línia a persones majors de 18 anys. 
