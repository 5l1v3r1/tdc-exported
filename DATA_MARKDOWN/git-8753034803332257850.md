
# Trangt for Sandnes

Published at: **2019-11-01T05:34:03+00:00**

Author: **Stavanger Aftenblad**

Original: [Aftenbladet](https://www.aftenbladet.no/meninger/leder/i/VbXzLW/trangt-for-sandnes)

– Vi har for høy vekst i lånegjeld, og for høye investeringer, sa rådmann Bodil Sivertsen da hun torsdag la frem økonomiplanen for de neste fire årene for Sandnes kommune.
Lånene som kommunen må betjene ved hjelp av frie inntekter, øker fra kr 3,7 milliarder i 2019 til kr 5,1 milliarder i 2023.
På investeringssiden får skolene nærmere en milliard. Sandved skole skal utvides og moderniseres, det skal også skolene på Sviland og Malmheim, ungdomsskolen på Bogafjell står ferdig i 2020, og Kleivane får sin skole i 2021. I tillegg kommer det ny svømmehall på Austrått, og Giskehallen skal rehabiliteres.
Det skal bygges nye sykehjemsplasser, og nytt bofellesskap for unge funksjonshemmede. Bypark på Ruten og oppvarmet, flytende basseng i Vågen er også på investeringslisten.
Rådmannen foreslår et kutt på driftsbudsjettet på 91,8 millioner kroner i 2020, og størst kutt må de to største sektorene ta. Oppvekst og skole skal kutte 20,5 millioner neste år, og Helse og velferd 29,4.
Er det realistisk?
I år skulle Oppvekst og skole kutte fem millioner, men ved utgangen av august hadde de et merforbruk på 6,5 millioner. I de tallene lå først og fremst økt behov for lovfestet spesialundervisning. Der 579 elever hadde vedtak om spesialundervisning i 2018, hadde 680 det i 2019. Det er en økning på 17,4 prosent. Dermed hadde barneskolene i Sandnes et merforbruk her på over ni millioner bare i vår.
Og for Helse og velferd? Der var overforbruket ved utgangen av august på 20 millioner kroner. Det meste av overforbruket lå hos sykehjemstjenesten. Rådmannen foreslo da en tilleggsbevilgning på 2,7 millioner til ressurskrevende brukere.
For neste år har Sivertsen tatt høyde for at behovet for spesialpedagogikk blir som i år. Men det er likevel vanskelig å se hvordan disse sektorene skal komme i mål med innsparingene det legges opp til. Det er også bare begynnelsen, når det gjelder Oppvekst og skole skal de i 2021 kutte 25 millioner.
– Målet er å tilby gode tjenester til mindre penger. Vi må jobbe smartere og effektivisere mer, sa Bodil Sivertsen under presentasjonen, men mente samtidig at kommunen alt driver effektivt.
For skolen sin del kan de ikke effektivisere bort barna som trenger spesialpedagogiske tilbud. De kan heller ikke la være å ha nok lærere til å oppfylle lærernormen. De må knipe inn på drift andre steder. De må knipe til det blir blåmerker, skal dette gå opp.
