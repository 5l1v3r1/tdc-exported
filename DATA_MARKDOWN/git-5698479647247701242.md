
# اصغرزاده: از اشغال سفارت آمریکا پشیمانم

Published at: **2019-11-03T13:02:00+00:00**

Author: **یورونیوز فارسی **

Original: [euronews](https://farsi.euronews.com/2019/11/03/iran-student-leader-says-he-regrets-1979-us-embassy-attack)

ابراهیم اصغرزاده، یکی از دانشجویان پیرو خط امام در سال ۱۳۵۸ که به سفارت آمریکا حمله کردند می گوید از این اقدام «پشیمان» است.
این چهره سیاسی ایران در آستانه چهلمین سالگرد اشغال سفارت ایالات متحده در تهران در مصاحبه ای با خبرگزاری آسوشیتدپرس از تاثیر این رویداد بر روابط بین تهران و واشنگتن سخن گفته است.
ابراهیم اصغرزاده در این گفتگو نسبت به پیروی دیگران از مسیری که او و هم قطارانش در آبان ماه سال ۵۸ طی کردند هشدار داده است.
وی در ادامه تصریح کرده است: «ما دانشجویان مسئولیت ۴۸ ساعت اول اشغال سفارت را می پذیریم.» به گفته او به دنبال حمایت روح الله خمینی، رهبر انقلاب ایران و هواداران او از تصرف سفارت ایالات متحده، اوضاع از کنترل دانشجویان خارج شد.
او می گوید: «برنامه ما یک برنامه دانشجویی، غیر حرفه ای و موقتی بود.»
ابراهیم اصغرزاده پیش از این نیز گفته بود که حاضر است بابت حمله به سفارت آمریکا در سال ۵۸ «عذرخواهی» کند.
دانشجویان پیرو خط امام پس از حمله به سفارت آمریکا در سال ۵۸ به مدت ۴۴۴ روز شماری از دیپلمات های آمریکایی را به گروگان گرفتند. این گروگان گیری روز ۳۰ دی سال ۵۹ همزمان با آغاز به کار رونالد ریگان، رئیس جمهوری جدید آمریکا به دنبال پذیرش قرارداد الجزایر از سوی تهران و واشنگتن پایان یافت.
ابراهیم اصغرزاده عضو شورای پانزده نفره ای بود که درسال ۵۸ طراحی و اجرای حمله به سفارت آمریکا را بر عهده داشتند.
