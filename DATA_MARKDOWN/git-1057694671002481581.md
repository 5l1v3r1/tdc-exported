
# Επένδυση 7,2 εκατ. ευρώ στο αεροδρόμιο «Μακεδονία»

Published at: **2019-11-07T13:32:49+00:00**

Author: ****

Original: [News.gr](https://www.news.gr/oikonomia/article/2024687/ependisi-72-ekat-evro-sto-aerodromio-makedonia.html)

Υπερσύγχρονο κέντρο διαλογής, συνολικού εμβαδού 5.270 τ.μ., θα δημιουργήσει στο αεροδρόμιο της Θεσσαλονίκης μέσα στους επόμενους μήνες, η εταιρεία ταχυμεταφορών DHL Express Ελλάδας, υλοποιώντας μία επένδυση ύψους 7,2 εκατ. ευρώ -τη μεγαλύτερη που έχει κάνει στη Βόρεια Ελλάδα στα 40 χρόνια παρουσίας της στη χώρα- σε έναν από τους τρεις μεγάλους χώρους, που διαθέτει ο εμπορευματικός σταθμός του «Μακεδονία».
Η δεκαετής σύμβαση συνεργασίας της εταιρείας με την διαχειρίστρια του αεροδρομίου Fraport Greece υπογράφηκε σήμερα σε ξενοδοχείο της Θεσσαλονίκης από τον διευθύνοντα σύμβουλο της δεύτερης, Αλεξάντερ Τσινέλ και τον διευθύνοντα σύμβουλο της DHL Express Ελλάδας, Κύπρου και Μάλτας, Ελευθέριο Σαμαρά. Το χρονοδιάγραμμα του έργου προβλέπει την παράδοση του κέντρου διαλογής τον Σεπτέμβριο του 2020, εφόσον τον τρέχοντα μήνα πρόκειται να επιλεγεί ο εργολάβος, τον Δεκέμβριο να γίνει η επιλογή των συστημάτων αυτοματισμού, τον Ιανουάριο να ξεκινήσουν οι εργασίες και μετά την εγκατάσταση των συστημάτων οι εργασίες να ολοκληρωθούν τον Αύγουστο.
Όπως επισημάνθηκε σε συνέντευξη Τύπου, στο πλαίσιο υπογραφής της σύμβασης, οι πλήρως αυτοματοποιημένες εγκαταστάσεις του χώρου λειτουργικών διεργασιών θα περιλαμβάνουν ράμπα φόρτωσης-εκφόρτωσης για 24 αυτοκίνητα και κυλιοδιάδρομους αυτόματης διαλογής για έως και 2.000 αποστολές την ώρα. Στις νέες εγκαταστάσεις θα υπάρχει πλέον χώρος εξυπηρέτησης μεγάλων φορτηγών, γεγονός που θα επιτρέψει τη σύνδεση της Θεσσαλονίκης απ’ ευθείας με το ευρωπαϊκό δίκτυο οδικής μεταφοράς της DHL. Ο χώρος της κύριας αποθήκης θα καταλαμβάνει 1.700 τετραγωνικά μέτρα, ενώ θα κατασκευαστούν και τα κεντρικά γραφεία της εταιρείας στην πόλη, συνολικής έκτασης 900 τ.μ., όπως και σημείο εξυπηρέτησης του κοινού για παραλαβή και παράδοση δεμάτων. Περί τα 2.700 τ.μ. θα είναι ο περιβάλλων χώρος.
«Με πρωτοποριακό σχεδιασμό και αρχιτεκτονική, υψηλή λειτουργικότητα και απαράμιλλη ποιότητα κατασκευής θα δημιουργήσουμε ένα υπερσύγχρονο κέντρο διαλογής, ένας υπερσύγχρονο gateway που θα ανταποκρίνεται στις ολοένα αυξανόμενες επιχειρησιακές μας ανάγκες, ανοίγοντας ταυτόχρονα νέες προοπτικές για όλη την Ελλάδα [...] Οι νέες μας εγκαταστάσεις θα αποτελέσουν σημείο αναφοράς όχι μόνο για το αεροδρόμιο "Μακεδονία", αλλά για όλη την πόλη της Θεσσαλονίκης» ανάφερε ο κ.Σαμαράς. «Συνδέουμε καθημερινά τη Θεσσαλονίκη με το διεθνές αεροπορικό μας δίκτυο. Προσφέρουμε ακόμη μεγαλύτερη ταχύτητα στις υπηρεσίες που λαμβάνουν οι πελάτες μας βελτιώνοντας τον χρόνο παράδοσης κατά μία ώρα συνολικά. Ταυτόχρονα αυξάνουμε τις περιοχές που συνδέουμε αυθημερόν με το διεθνές δίκτυο της DHL, καλύπτοντας το μεγαλύτερο κομμάτι της Βορείου Ελλάδος από τη Δράμα ως τα Ιωάννινα και από τη Λάρισα έως το Κιλκίς» πρόσθεσε, σημειώνοντας πως η Βόρεια Ελλάδα αντιπροσωπεύει το 20% του συνολικού κύκλου εργασιών της εταιρείας στην Ελλάδα, «ένα σημαντικό κομμάτι που θεωρούμε ότι έχει προοπτική περαιτέρω ανάπτυξης».
Για την πρόοδο των εργασιών κατασκευής του νέου τερματικού σταθμού στο αεροδρόμιο «Μακεδονία» συνολικής έκτασης άνω των 34.000 τ.μ. μίλησε ο κ. Τσινέλ, ο οποίος δήλωσε αισιόδοξος σε ό,τι αφορά το χρονοδιάγραμμα παράδοσης του έργου. Όπως διευκρίνισε, ήδη έχει καλυφθεί η καθυστέρηση που προκάλεσαν έντονες βροχοπτώσεις προηγούμενων μηνών και καταβάλλονται προσπάθειες το νέο τέρμιναλ να παραδοθεί πριν το τέλος του 2020.
«Το κατασκευαστικό μας πρόγραμμα έχει φτάσει πλέον στο 78% ολοκλήρωσης για τα 14 αεροδρόμια στο σύνολό τους και σε ποσοστό 58% στο αεροδρόμιο της Θεσσαλονίκης --πολύ καλό ποσοστό σε σχέση με την πολυπλοκότητα του έργου», ανέφερε ο κ.Τσινέλ, διευκρινίζοντας πως έχει ολοκληρωθεί η κατασκευή του πυροσβεστικού σταθμού, οι δρόμοι πρόσβασης και το 100% των εργασιών τσιμεντοποίησης και εκκρεμεί η κατασκευή της πρόσοψης και των εσωτερικών χώρων του τέρμιναλ.
Σε ό,τι αφορά την επένδυση της DHL επισήμανε: «Από την πρώτη μέρα που αναλάβαμε τη διαχείριση και τον εκσυγχρονισμό των 14 αεροδρομίων, η αποστολή μας δεν είναι μόνο να βελτιώσουμε τις υποδομές και να αναβαθμίσουμε την ταξιδιωτική εμπειρία αλλά επίσης, να μετατρέψουμε τα αεροδρόμια σε πόλους ανάπτυξης και προόδου για τις περιοχές που υπηρετούν. Ήδη γίνεται φανερή η στρατηγική επιλογή πολλών εταιρειών να ενώσουν τις δυνάμεις τους με εμάς και να αποτελέσουν μέρος αυτής της παραγωγικής διαδικασία».
