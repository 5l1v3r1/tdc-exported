
# Доброго дня, файне місто Тернопіль!: Зеленський представив нового главу ОДА

Published at: **2019-11-01T09:57:08+00:00**

Author: ****

Original: [Українська правда](https://www.pravda.com.ua/news/2019/11/1/7230717/)

Президент Володимир Зеленський представив новопризначеного голову Тернопільської обласної державної адміністрації Ігоря Сопеля.
Джерело: трансляція наради в рамках робочого візиту глави держави
Пряма мова Зеленського: "Доброго дня, файне місто Тернопіль! Сьогодні ми у серйозному складі хочемо проговорити які є проблеми, хочемо вислухати, хочемо допомогти. Але на початку нашої зустрічі дозвольте представити нового голову Тернопільської державної обладміністрації Сопеля Ігоря Михайловича".
Пряма мова Сопеля: "Хочу запевнити: я відкритий для усіх порядних людей, які готові працювати чесно і прозоро. Які готові інвестувати в економіку, інфраструктуру та соціальну сферу області".  
Деталі: Указ про призначення Сопеля від 31 жовтня опублікований на сайті президента у п’ятницю. Іншим указом Івана Крисака увільнено від тимчасового виконання обов’язків голови Тернопільської обласної державної адміністрації.  
45-річний підприємець Ігор Сопель балотувався до Верховної Ради на позачергових парламентських виборах 21 липня по 166 виборчому окрузі від партії "Слуга народу", але поступився самовисуванцю Миколі Люшняку.
У декларації кандидата на посаду Сопель вказав магазин у місті Хоростків Гусятинського району Тернопільщини, квартиру на 68.2 квадрата та МАФ там же, автомобіль Toyota Camry 2014 року випуску.
За 2018 рік Сопель задекларував 44 676 гривень заробітної плати, 965 000 тисяч доходу від підприємницької діяльності та готівкові кошти: 3,5 млн гривень, 7000 доларів та 6500 євро.
Згідно з документом, новий очільник Тернопільської ОДА є головою хоростківської федерації футболу.
