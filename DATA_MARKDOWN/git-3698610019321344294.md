
# Анексований Крим перетворюється на пізній СРСР – Чубаров

Published at: **2019-11-04T12:50:00+00:00**

Author: ****

Original: [DT.ua](https://dt.ua/UKRAINE/aneksovaniy-krim-peretvoryuyetsya-na-pizniy-srsr-chubarov-328407_.html)

Ситуація в анексованому Росією Криму продовжує погіршуватися в усіх сферах і нагадує "СРСР останніх років", розповів в інтерв'ю "Апострофу" голова Меджлісу кримськотатарського народу Рефат Чубаров.
"Вже немає того відчуття ейфорії, немає радісних очікувань. Майже усі, хто тоді вірив, що вторгнення Росії і захоплення нею Криму - є благо, вже зовсім не сподіваються на це. Навіть у прихильників Росії сьогодні є великі сумніви, а у деяких - навіть відчай... Крим дедалі більше перетворюється на територію, риси соціального стану якої нагадують СРСР останніх років. Такі ж настрої, таке ж самовідчуття", - зазначив він.
За словами Чубарова, особливо помітно погіршення в соціальній сфері, у питаннях працевлаштування, з робочими місцями для молоді. А всі позитивні зміни на окупованому українському півострові міцно прив'язані до перетворення його на плавучу "військову базу".
"Хоча теж помітні зміни - це будівництво доріг, великих об'єктів, житла. Але все це пов'язано з перетворенням Кримського півострова на воєнний форпост. Житло часто будується для співробітників каральних органів, особливо в Джанкої, під Євпаторією, у Сімферополі та Севастополі", - розповідає голова Меджлісу.
Росія прагне переселити до анексованого Криму не тільки силовиків, але й звичайних громадян РФ, щоб змінити демографічну ситуацію на півострові, "зросійшити" його.
"Вони намагаються максимально поселити в Криму громадян Росії. З одного боку вони витісняють кримських татар, але цього їм мало, щоб кардинально змінити ситуацію. Тому вони не тільки цілеспрямовано переселяють військових і співробітників каральних органів із сім'ями, але і сприяють переселенню цивільного населення - є спеціальні програми кредитування, надання допомоги в облаштуванні при переїзді", - підкреслив Чубаров.
Згідно з офіційною російською статистикою, з початку анексії Криму на півострів переїхали 140-150 тисяч громадян РФ, експерти говорять про півмільйона осіб, що переїхали.
"Як би там не було, всі ці люди оселилися на півострові всупереч українському законодавству, під час тимчасової окупації Криму, коли Україна не контролює свої території. Ці люди з моменту деокупації повинні залишити Крим", - резюмував він.
Нагадаємо, 16 березня 2014 року відбувся псевдореферендум щодо статусу Криму. Світова спільнота не визнала результати голосування, а президент Росії Володимир Путін за два дні оголосив про так зване "приєднання" українського півострова до РФ.
У п'яту річницю анексії українського півострова низка держав нагадала про невизнання підсумків незаконного "референдуму" і висловила власну підтримку територіальній цілісності та суверенітету України. Європейський Союз оприлюднив декларацію, в якій висунув країні-окупанту низку вимог.
Докладніше читайте в матеріалі Валентини Самар "Прокурор АР Крим Гюндуз Мамедов: "Основне завдання на цей рік — зробити півострів непідйомним для країни-агресора"" у тижневику "Дзеркало тижня. Україна".
