
# Letette a hivatali esküt a Ludovic Orban vezette új román kormány

Published at: **2019-11-04T20:18:00+00:00**

Author: **Infostart / MTI**

Original: [infostart](https://infostart.hu/kulfold/2019/11/04/letette-a-hivatali-eskut-a-ludovic-orban-vezette-uj-roman-kormany)

Letette a hivatali esküt hétfőn a Ludovic Orban vezette új román kormány, amelyben a jobbközép Nemzeti Liberális Párt (PNL) politikusai és független szakértők vesznek részt.
Az Orban-kabinet hivatalba lépése csaknem három éves "kártékony" szociáldemokrata (PSD) kormányzásnak vet véget - mondta a beiktatási ünnepség végén Klaus Iohannis államfő. A közelgő elnökválasztáson második mandátumra pályázó jobboldali elnök szerint a PNL-kormány beiktatásával Románia esélyt kapott az "újjáépítésre".
Iohannis szerint legitim és bölcs döntést hoztak a román parlament azon tagjai, akik bizalmat szavaztak a mandátumok alig 20 százalékával rendelkező PNL kisebbségi kormányának. Úgy vélekedett: a román választók a májusi európai parlamenti választáson és népszavazáson világossá tették, hogy "elegük van a PSD-ből", egy igazságos Romániát és a korrupció elleni harc folytatását akarják. Iohannis szerint a parlament ezzel a politikai jelzéssel összhangban váltotta le a Dancila-kormányt és szavazott bizalmat az Orban-kabinetnek.
Az elnök szerint az általa és az eddigi ellenzék által folytatott politikai háború egy fontos "szakaszgyőzelméről" van szó, de a PNL-kormánynak fontos feladatai lesznek az elnökválasztás, és a jövő évi önkormányzati, illegve - esetleg előrehozott - parlamenti választások "logisztikai és politikai" előkészítésében.
Ludovic Orban miniszterelnök valóságos csodának nevezte, hogy annak a hét különböző politikai erőnek az összefogását, amely lehetővé tette a PSD-kormány leváltását és az általa vezetett kabinet beiktatását. Orban arról biztosította az - eddigi PSD-kormányokkal éles konfliktusban álló - államfőt, hogy Románia kormánya ezentúl partnere lesz az ország fejlődését célzó projektjei megvalósításában.
Iohannis a beiktatási szertatás után elkísérte az Orban-kabinetet a kormánypalotába, ahol - egy közös fotó és egy rövid, bíztató nyilatkozat erejéig - az új kormány első informális ülésén is részt vett, ezzel is jelezve, hogy ő is "sajátjának" tekinti volt pártja, a PNL kormányát.
Iohannist 2014-ben a PNL éléről választották Románia elnökévé.
Ludovic Orban kormányának hétfő délután a baloldali pártok bojkottja közepette szűkös többséggel, a beiktatáshoz szükségesnél héttel több vokssal szavazott bizalmat a román parlament.

        Nyitókép: MTI/EPA/Robert Ghement
      
