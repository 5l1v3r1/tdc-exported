
# Video: Xhaka môže prísť o kapitánsku pásku, po výbuchu hnevu nenastúpi proti Wolwerhamptonu

Published at: **2019-11-02T12:35:06+00:00**

Author: **Webnoviny**

Original: [Denník politika](http://dennikpolitika.sk/archiv/88491)

2.11.2019 (Webnoviny.sk) – Tréner londýnskeho futbalového klubu FC Arsenal neplánuje zaradiť švajčiarskeho stredopoliara Granita Xhaku do zostavy v sobotňajšom súboji Premier League proti Wolwerhamptonu Wanderers. Dôvodom je výbuch hnevu kapitána „kanonierov“ voči fanúšikom svojho klubu v predchádzajúcom ligovom súboji. Xhaka po tom, ako sa ho kouč rozhodol vystriedať, smeroval tribúnam s priaznivcami Arsenalu viacero nevhodných gest a demonštratívne zo seba vyzliekol dres klubu.
Švajčiarsky reprezentant vo štvrtok svoje správanie vysvetlil a ospravedlnil sa zaň, ako dôvod uviedol neúnosnú mentálnu záťaž a vyhrážky na sociálnych sieťach vrátane hrozieb smrťou jeho rodine. Tréner Emery sa ešte nerozhodol, či Xhaka príde o kapitánsku pásku.
„V sobotu nebude hrať a potom sa rozhodnem,“ povedal kormidelník „The Gunners“ pred duelom proti Wolwerhamptonu, súperovi Slovana Bratislava v základnej skupine Európskej ligy. Emery pridal aj dôvod Xhakovej sobotňajšej absencie: „Teraz sa musíme sústrediť iba na zápas a a nič iné.“
Viac k témam: FC Arsenal, Premier LeagueZdroj: Webnoviny.sk – Video: Xhaka môže prísť o kapitánsku pásku, po výbuchu hnevu nenastúpi proti Wolwerhamptonu © SITA Všetky práva vyhradené.
