
# داعش مسئولیت حملات مرگبار دو روز گذشته در مالی را برعهده گرفت

Published at: **2019-11-02T23:00:57+00:00**

Author: **یورونیوز فارسی **

Original: [euronews](https://farsi.euronews.com/2019/11/02/isis-claims-a-bomb-attack-that-killed-a-french-soldier-in-mali)

گروه موسوم به خلافت اسلامی، داعش روز شنبه مسئولیت انفجاری در شمال شرق مالی را که به کشته شدن یک نظامی فرانسوی منجر شد، برعهده گرفت. این انفجار یک روز پس از حمله مرگبار نیروهای جهادی به یک پایگاه نظامی در همین منطقه صورت گرفت که دست کم ۴۹ کشته برجای گذاشته بود.
داعش در بیانیه ای که بر روی کانال های تلگرامی منتسب به این گروه منتشر شده ضمن پذیرفتن مسئولیت این انفجار تصریح کرده که «نیروهای خلافت» کاروانی از سربازان فرانسوی را در منطقه مانکا واقع در شمال شرق مالی با فعال کردن یک تله انفجاری هدف حمله قرار داده اند.
در جریان این حمله که یکروز پس از تهاجمی گسترده به یک پایگاه نظامیان مالی در منطقه ای واقع در مرز نیجر صورت گرفت یک سرباز فرانسوی کشته شد.
سخنگوی ستاد کل ارتش فرانسه با تایید این موضوع گفته است که تله انفجاری دست ساز نیروهای جهادی که منجر به کشته شدن رونان پوانتو، سرباز ارتش فرانسه شد در بیست کیلومتری روستای «اندیلیمان» و حین عملیات گشت زنی امنیتی منفجر شده و هیچ ارتباطی با حمله روز جمعه در این منطقه ندارد.
دفتر ریاست جمهوری فرانسه نیز خبر کشته شدن سرباز این کشور در مالی را تایید و از سفر فلورانس پارلی، وزیر نیروهای مسلح فرانسه به مالی طی روزهای آینده خبر داده است.
این در حالیست که گروه موسوم به خلافت اسلامی، داعش دقایقی پیشتر با انتشار اطلاعیه ای دیگر مسئولیت حمله به پایگاه نظامیان کشور مالی در روستای اندیلیمان را نیز پذیرفته بود.
هر دو اطلاعیه داعش برای برعهده گرفتن مسئولیت حملات مرگبار دو روز گذشته در مالی در حالی منتشر می شود که تنها یک هفته از مرگ ابوبکر بغدادی، سرکرده این گروه در جریان حمله غافلگیر کننده نیروهای آمریکایی به اقامتگاه وی در استان ادلب سوریه می گذرد.
بیشتر بخوانید:
حمله روز جمعه نیروهای جهادی به پایگاه نظامیان ارتش مالی در شمال شرق این کشورنگرانی های زیادی رادر باره توان رزمی و ظرفیت دفاعی ارتش این کشور برای مقابله با حملات مشابه برانگیخته است. مالی در منطقه ای هم مرز با برخی کشورها نظیر نیجر و بورکینافاسو واقع شده است که از حملات مشابه اسلام گرایان افراطی در امان نیستند.
آخرین حملات نیروهای جهادی به سربازان ارتش مالی یک ماه پیش طی روزهای سی ام سپتامبر و یک اکتبر در مناطق «بولکیسی» و «موندورو» واقع در مناطق جنوبی این کشور و نزدیک مرز بورکینافاسو صورت گرفت که دست کم چهل گشته برجای گذاشت.
