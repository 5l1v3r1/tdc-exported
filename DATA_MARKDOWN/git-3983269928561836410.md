
# Estem desesperats, anirà a terra, l'angoixa dels veïns de l'edifici de Badalona

Published at: **2019-11-03T08:51:00+00:00**

Author: **Redacció**

Original: [CCMA](https://www.ccma.cat/324/estem-desesperats-anira-a-terra-langoixa-dels-veins-de-ledifici-de-badalona/noticia/2960471/)

Un centenar de persones continuen fora de les seves cases a l'espera de la demolició controlada de l'edifici en perill d'esfondrament del barri de la Salut de Badalona.
Els evacuats dels blocs del voltant probablement podran tornar a casa un cop passi el perill, però la quarantena de veïns de l'immoble del número 16 del passatge de la Torre perdran les seves llars i tot el que hi ha dins.
L'edifici es demolirà aquest dimarts. Demà dilluns es faran els treballs previs a poder tirar a terra el bloc: el tall de línies elèctriques i d'altres subministraments.
El regidor d'Urbanisme, Rubén Guijarro, ha dit que ja estan valorant els pressupostos de diverses empreses de demolició. El consistori calcula que el cost de l'operació es situarà entre els 350.000 i els 450.000 euros.
Aquest cost l'assumirà l'Ajuntament en un primer moment, però després es veurà com s'articula l'expedient subsidiari i com es paga.

        "No hi podem entrar, ni treure res"
      
Els veïns afectats es mostren "desesperats" davant la certificació que perdran la seva vivenda. Molts d'ells han nascut fora de Catalunya i tenen por de perdre la documentació, que ha quedat dins l'edifici:
 
De moment, segons Álex Pastor, alcalde de Badalona, l'ajuntament ha habilitat ajudes i atenció per a les famílies afectades, totes amb pocs recursos econòmics. Bona part dels que no puguin tornar a casa quedaran en una situació d'extrema vulnerabilitat social:
L'ajuntament ha trobat un primer allotjament d'emergència per a les famílies que ho han necessitat, mentre des de la Creu Roja s'està fent un acompanyament psicològic i emocional des del primer dia.
Susana Rios, coordinadora de la Creu Roja al Barcelonès Sud, explica que el que s'ha fet fins ara és atendre les primeres necessitats dels veïns afectats, però que cal atendrà la seva situació psicològica:
Ara, un equip pluridisciplinari format per psicòlegs, treballadors socials i educadors, està en contacte amb les persones que han perdut casa seva i fan una tasca de "contenció i escolta activa" i de suport emocional i psicològic:
Com en totes les emergències sobtades com un terratrèmol, incendi o similar, l'impacte sobre els afectats és molt gran. Passat els primers moments, és primordial retornar a l'activitat habitual al més aviat possible.
Tal com ha explicat Susana Ríos, la Creu Roja actua en un primer moment, però més endavant els veïns hauran de ser atesos pels canals habituals:

        Requeriments per arreglar la façana
      
L'immoble, de 5 plantes, es va construir a la dècada dels 70, té greus problemes d'aluminosi i els propietaris mai hi havien fet cap obra de manteniment.
En els últims dos anys i mig, l'Ajuntament de Badalona havia enviat 5 requeriments a la comunitat de propietaris perquè arreglessin els problemes estructurals del bloc. Però la resposta era sempre la falta de recursos econòmics de la comunitat.
Alguns dels propietaris havien anat a l'Oficina d'Habitatge de Badalona a informar-se de les ajudes existents per rehabilitar l'edifici, però no van arribar a sol·licitar les subvencions.
El cap del servei d'arquitectura de la Cambra de la Propietat de Badalona, Juan Antonio Marín, ha explicat que les ajudes de remodelació i millora d'edificis comunitaris no es cobren fins que està acabada l'obra, cosa que dificulta que es facin les rehabilitacions quan es tracta de propietaris amb pocs recursos econòmics:
