
# Apple виділить $2,5 млрд на боротьбу з браком доступного житла в Каліфорнії

Published at: **2019-11-05T18:48:00+00:00**

Author: ****

Original: [НВ](https://nv.ua/ukr/biz/consmarket/apple-kompaniya-spryamuye-2-5-mlrd-na-pidtrimku-budivnictva-dostupnogo-zhitla-novini-svitu-50051803.html)

Корпорація Apple протягом двох років виділить $2,5 млрд на боротьбу з браком житла в Каліфорнії, повідомили в компанії.
В Apple відзначили, що стурбовані швидким зростанням вартості будинків і квартир у Каліфорнії. «Витрати наймачів і потенційних покупців житла стрімко ростуть, а доступність житла не встигає за темпами зростання регіону», — вказали в компанії. Там відзначили, що вчителям, пожежникам, медикам і працівникам сфери послуг стає все складніше оплачувати проживання в Сан-Франциско: тільки з квітня по червень 2019 року мегаполіс покинуло 30 тис. осіб, а кількість домовласників впала до семирічного мінімуму.
Кошти, виділені Apple, будуть розподілені наступним чином:
— $1 млрд направлять до фонду будівництва житла для жителів із низьким і середнім достатком;
— $1 млрд піде на допомогу в оплаті іпотеки при купівлі першого помешкання;
— $300 млн піде на передачу земельних ділянок в Сан-Хосе, які належать корпорації, для житлової забудови;
— $150 млн — на підтримку нових будівельних проектів у Сан-Франциско і околицях;
— $50 млн — на допомогу безхатченкам.
Крім того, Apple шукає приватних девелоперів, які за умов фінансування та отримання інвестицій готові почати будівництво об'єктів доступного житла.
Раніше повідомлялося, що Apple протягом семи років поспіль залишається найдорожчим світовим брендом.
