
# Εκκένωση κατάληψης «Βανκούβερ»: «Πεδίο μάχης» τα Εξάρχεια – Τραυματίστηκε αστυνομικός! (φωτο και βίντεο)

Published at: **2019-11-04T09:45:44+00:00**

Author: ****

Original: [europost.gr](https://europost.gr/ekkenosi-katalipsis-vankoyver-pedio-machis-ta-exarcheia-traymatistike-astynomikos-foto-kai-vinteo/)

Συνεχίζεται η προσπάθεια της ΕΛ.ΑΣ για επαναφορά των Εξαρχείων στην νομιμότητα.
Σε πεδίο μάχης μετατράπηκε το βράδυ του Σαββάτου η περιοχή των Εξαρχείων, καθώς ομάδα αντιεξουσιαστών πραγματοποίησε πορεία και ακολούθως συγκρούστηκε με δυνάμεις της αστυνομίας, ως αντίδραση στην εκκένωση της κατάληψης «Βανκούβερ», όπως είναι γνωστή, δηλαδή του κτιρίου που βρίσκεται δίπλα στην ΑΣΟΕΕ, στο κέντρο της Αθήνας.
Μετά την επέμβαση της αστυνομίας και την εκκένωση του κτιρίου, σημειώθηκαν συγκρούσεις αντιεξουσιαστικών ομάδων με αστυνομικούς στην περιοχή των Εξαρχείων. Οι αστυνομικοί κατάφεραν να συλλάβουν έναν 23χρονο, ο οποίος την Κυριακή οδηγήθηκε στον εισαγγελέα. Σε βάρος του συλληφθέντος σχηματίστηκε δικογραφία για τα αδικήματα της απόπειρας επικίνδυνης σωματικής βλάβης κατά συναυτουργία, της βίας κατά αστυνομικών, καθώς και για παράβαση της νομοθεσίας περί όπλων.
Ένταση στα Εξάρχεια σημειώθηκε και λίγο μετά τις 10 το βράδυ της Κυριακής με αγνώστους να επιτίθενται με πέτρες κατά αστυνομικών στην οδό Ζαΐμη με αποτέλεσμα ένας αστυνομικός να τραυματιστεί.
Για σήμερα, επίσης, στις 9:30 προγραμματίζεται συγκέντρωση στο προαύλιο της ΑΣΟΕΕ από αλληλέγγους στην κατάληψη «Βανκούβερ»
Το χρονικό της εκκένωσηςΔυνάμεις της αστυνομίας, νωρίς το πρωί του Σαββάτου, εισέβαλαν στην πολιτική και στεγαστική κατάληψη αναρχικών/αντιεξουσιαστών σε κτίριο δίπλα στο Οικονομικό Πανεπιστήμιο Αθηνών (πρώην ΑΣΟΕΕ). Οι αστυνομικοί προχώρησαν σε προσαγωγές τεσσάρων ατόμων (δύο Γάλλων, μίας Ιρανής και μίας Ελληνίδας) που βρίσκονταν στην κατάληψη «Βανκούβερ Απαρτμάν» που ξεκίνησε να λειτουργεί τον Ιούνιο του 2005 με σκοπό την κάλυψη στεγαστικών αναγκών. Σύμφωνα με την αστυνομία, σε βάρος των προσαχθέντων σχηματίζεται δικογραφία για «διατάραξη οικιακής ειρήνης» και παράβαση του νόμου «περί εξαρτησιογόνων ουσιών».
Στο κτήριο βρέθηκαν και κατασχέθηκαν κράνη, στυλιάρια, βέργες, άδεια μπουκάλια μπύρας και μικροποσότητα χασίς.
