
# - La meg komme hjem til henne

Published at: **2019-11-06T20:32:47+00:00**

Author: **Ruben Pedersen**

Original: [Dagbladet.no](https://www.dagbladet.no/kjendis/la-meg-komme-hjem-til-henne/71791219)

Søndag rørte Christine Koht (52) atter en gang mange nordmenn. På Se og Hørs kjendisgalla ble hun kåret til «Årets forbilde», en pris hun takket for i en åpen, ærlig og rørende video. Sammen med mora Kirsten og kona Pernille fortalte hun om hvordan kreften har påvirket henne, og om hvordan det er å se at åpenheten hennes hjelper.

        Helt siden det i januar ble kjent at hun var kreftsyk, har hun valgt å være ærlig om sykdomsbildet. I slutten av september fortalte hun blant annet at hun lærte seg å gå for fjerde gang etter å ha ligget i koma.
      
I slutten av oktober kunne Christine dele en gladnyhet om at hun skulle få flytte inn på Sunnaas sykehus for rehabilitering. Kort tid seinere delte 52-åringen nok et innlegg hvor hun fortalte at hun hadde vært ute i frisk luft for første gang på elleve måneder.
Da var målet hennes noe andre kanskje ville sett på som en bagatell - å gå til butikken på egen hånd for å kjøpe druer. Det målet har hun nådd.
Nå har Koht nye planer i sikte.
- Det er jo sånn at mitt mål var å komme til Rema. Det er rundt 150 meter å gå. Jeg har juksa litt, for det er rullestol og jeg kan hvile litt underveis, men nå har jeg faktisk kommet hit. Men nå skal jeg gå videre fra frukten, forteller hun i en ny video på Facebook - som etter ti minutter hadde fått over 2000 likerklikk.
