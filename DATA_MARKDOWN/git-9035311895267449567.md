
# Bilim insanlarından AB'ye mektup: Ortak politika çevreye zarar veriyor

Published at: **2019-11-05T18:56:04+00:00**

Author: **Sertaç Aktan**

Original: [euronews](https://tr.euronews.com/2019/11/05/binlerce-bilim-insanindan-ab-ye-mektup-cevreye-zarar-veren-ortak-tarim-politikasin-degisti)

Avrupa Birliği (AB) ülkelerinden 2 bin 500'dan fazla bilim insanı, ortak imzaladıkları bir mektubu Avrupa Parlamentosu'na ulaştırarak Brüksel'in çevreye zarar veren Ortak Tarım Politikası'nı (CAP) değiştirmesi çağrısında bulundu.
AB'ye "Zaman kaybetmeden bilim doğrultusunda hareket edin" mesajı ileten bilim insanları mektuplarını Parlamento'nun Tarım ve Yerel Kalkınma Komitesi'ne (AGRI) ve Çevre, Toplum Sağlığı ve Gıda Sağlığı Komitesi'ne (ENVI) iletti.
Mektupta günümüz tarımsal uygulamalarının artışı ile 'biodiversite' denilen doğadaki biyolojik çeşitliliğin ve zenginliğin azalışı arasında nedensellik olduğuna dair keskin bir bilimsel görüş birliği olduğu aktarıldı.
Varolan AB tarım politikalarının yakında geri dönüşü olmayacak hasarlara neden olacağını belirten bilim insanları her yıl 60 milyar euroluk CAP yardımlarını almak için çiftçilerin ihtiyacın çok üzerinde hayvancılık ve endüstriyel tarım yaptığı kaydedildi.
Harcanan bütçenin biodiversiteyi geri kazanmak ve kırsalda yaşayan insan popülasyonlarının doğaya zarar vermeden ihtiyaçlarını farklı şekillerde karşılayacak yollar temin edilmesi için kullanılabileceği aktarılıyor.
AB'nin 21. yüzyılın en önemli sorunu olan çevre ve iklim meselesinde liderliği ele alması gerektiğine vurgu yapan mektup CAP'in temelden değişmesi gerektiğine dikkat çekiliyor.
Tarım ve hayvancılık sektöründeki büyük oyuncuların, şirket ve organizasyonların dijital tarım devrimini başlatmaları bir çözüm olarak sunulurken, yeni teknolojilr ile daha fazla ürünün daha az su, zırai ilaç ve toprak kullanılarak elde edilmesinin mümkün olduğu belirtiliyor.
Bunun için uydu ve drone teknolojilerinin yanı sıra yapay zeka yazılımları ve robotların kullanımının teşvik edilmesi gerektiğinin altı çiziliyor. Ne var ki, AB genelinde bu tip yeni teknolojilerin adaptasyonu oldukça yavaş ilerlemekte.
Geçtiğimiz yıl Mart ayında AB Tarım Makineleri Üreticileri Birliği (CEMA) üye ülkelere tarımın dijitalleşmesi için yol haritası oluşturulmasını istemişti ancak şimdiye kadar Brüksel'de buna yönelik bir çalışma olmadı.
Benzer şekilde Evrensel Ekoloji Fonu (UEF) adlı bilim insanlarından oluşan bir başka grup da salı günü yaptıkları açıklama ile Paris İklim Antlaşması'nı imzalayan pek çok ülke tarafından verilen ulusal sözlerin küresel ısınmayı engelleme adına yeterli olmadığını duyurdu.
Aralık ayında İspanya'nın Madrid şehrinde gerçekleşecek olan Birleşmiş Milletler İklim Zirvesi'nde ülkelerden çok daha güçlü vaatler beklediklerini belirten UEF raporu yazarı Robert Watson Reuters'a verdiği demeçte; ABD, Çin ve Hindistan dahil 136 ülke tarafından verilen sözleri ve koyulan hedefleri incelediklerini ve yaşanan küresel ısınma hızı ile koyulan hedeflerin çözüm getirmeyeceğini anladıklarını söylüyor.
Koyulan hedefleri kısmen yeterli bulunan ülkeler ise son derece az sayıda. Aralarında Avustralya, Japonya ve Brezilya var.
