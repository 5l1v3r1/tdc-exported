
# Zna se ko je gazda u Bersiju: Đoković uzeo 34. masters u karijeri i bacio Nadalu rukavicu u lice

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/tenis/vesti/zna-se-ko-je-gazda-u-bersiju-dokovic-uzeo-34-masters-u-karijeri-i-bacio-nadalu-rukavicu-u-lice/341528)

Gazda u Bersiju! Pariska dvorana je kao domaći teren za Novaka Đokovića, u kojoj je danas peti put u karijeri podigao šampionski pehar. Stari vuk je bio prejaka „zver“ za mladog lava Denisa Šapovalova, koji je dao sve od sebe, nervirao se, bacao reket, povremeno servirao kao iz topa, ali nije mogao da napravi nikakvu štetu (do sutra) najboljem teniseru sveta – 6:3, 6:4.
Osvojio je Novak danas 34. masters trofej u karijeri, sada mu rekorder Rafael Nadal beži za jedan. A, upravo će se njih dvojica obračunati na završnom mastersu u Londonu koji počinje za nedelju dana, za prvo mesto na kraju 2019. godine. Đoković mu je danas bacio rukavicu u lice, još da vidimo da li će Španac biti spreman za veliku borbu na Ostrvu.
Uzeo je Đoković danas i 77. krunu u karijeri, po čemu se izjednačio sa Džonom Mekinroom. Ali, godine igre su još pred srpskim asom i novi trofeji i rekordi. Jer, ako je suditi po tome kako je u Parizu pregazio „mlade lavove“ Stefanosa Cicipasa i Denisa Šapovalova, još je preveliki jaz između njih da bi Novak morao da strepi na najvećim turnirima.
Ceo meč je trajao nešto malo više od sat vremena, a proleteo je Đoković kroz prvi set za tačno pola sata! Kada je u drugom gemu napravio brejk, pa ga potvrdio i poveo sa 3:0, bilo je jasno da tu Šapovalov više nema šta da traži. Do kraja seta više nije bilo brejk prilika ni na jednoj strani, što znači da je Novak lagano „vozio“ do kraja, do 6:3 i do dobijanja prvog dela meča.
Očekivala se reakcija Kanađanina. Nije mogao baš tako lako da se preda u svom prvom masters finalu. Imao je Đoković brejk loptu u prvom gemu, ali se Šapovalov odbranio, podigao sebi samopouzdanje i počeo da igra u skladu sa važnošću meča. Sevali su asevi, napravio ih je sedam samo u tri svoja servis gema. Novak u tim trenucima nije imao ni šansu da zapreti brejk loptama.
Meč je prelomljen u sedmom gemu drugog seta. Šapovalova je „prodao“ prvi servis, a drugi mu je Đoković rešetao bez milosti. Dve brejk šanse, prva iskorišćena i srpski as je poveo 4:3, došao do tog gema koji rešava meč. Ispostavilo se da mu je najteži deo finala bio naredni gem, u kojem je Novak vodio 30:0 pa dopustio greškama rivalu da dođe do prve brejk šanse na meču. Uozbiljio se Đoković, „naštelovao“ ruku, odbio taj napad i u svom narednom servis gemu došao do pobede, do trofeja.
Foto: Reuters
