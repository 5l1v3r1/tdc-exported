
# Хмельничани разом з усією Україною писатимуть диктант національної єдності

Published at: **2019-11-07T12:49:00+00:00**

Author: **Іванка ЧАБАНЮК**

Original: [Всім](https://vsim.ua/Podii/hmelnichani-razom-z-usieyu-ukrayinoyu-pisatimut-diktant-natsionalnoyi--10963271.html)

9 листопада святкують День української писемності та мови. Традиційно з цієї нагоди відбувається Всеукраїнський радіодиктант національної єдності. Усі охочі уже зможуть з’ясувати, наскільки добре знають українську мову.
"Всеукраїнський радіодиктант національної єдності" цьогоріч влаштують 8 листопада. Початок акції об 11.00. Сам диктант розпочнеться об 11.20. Текст читатиме відомий мовознавець, автор підручників і посібників з української мови та літератури Олександр Авраменко. Про це повідомляє UA: Українське радіо.
Цьогоріч диктант вперше можна буде перевірити вже через 15 хвилин після його написання.
"За цей час (11:45-12:00) охочі зможуть надіслати свій текст (фото, скан або скріншот із вказаною зворотною адресою) на електронну скриньку Українського радіо (rd@nrcu.gov.ua), або у приватні повідомлення на сторінці Українського радіо у Фейсбук (UA: Українське радіо), або на вайбер – 097-107-107-9. Повідомлення надсилати на одну з адрес, не дублюючи на всі".
Автори безпомилкових диктантів отримають заохочувальні призи. 
З 12:00 до 12:15 в прямому ефірі Українського радіо Олександр Авраменко проведе роботу над помилками.
Довідка: Вперше радіодиктант єдності написали у 2000 році. Тоді  організатори отримали близько тисячі робіт. Вже через декілька років, учасників стало значно більше. І в 2016 році на перевірку свої диктанти прислали же понад 21 тисяча осіб. Листи надсилають люди різного віку і професій з усіх регіонів України та з-за кордону.  
