
# พร้อมทำหน้าที่!'มาร์ค'ทราบมติปชป.ชิงเก้าอี้ปธ.กมธ.แก้รธน.

Published at: **2019-11-06T10:25:00+00:00**

Author: ****

Original: [เดลินิวส์](https://www.dailynews.co.th/politics/740324)


        “เทพไท”เผย“มาร์ค”รับทราบมติปชป.ชิงประธานกมธ.แก้รัฐธรรมนูญ พร้อมทำหน้าที่ที่พรรคมอบหมาย 
      
เมื่อวันที่ 6 พ.ย.  นายเทพไท เสนพงศ์ ส.ส.นครศรีธรรมราช พรรคประชาธิปัตย์ กล่าวถึง มติของพรรคประชาธิปัตย์ที่สนับสนุนให้นายอภิสิทธิ์ เวชชาชีวะ อดีตนายกรัฐมนตรี และอดีตหัวหน้าพรรคประชาธิปัตย์ เป็นประธานคณะกรรมาธิการ (กมธ.) วิสามัญศึกษาปัญหาและแนวทางการแก้ไขรัฐธรรมนูญ  ว่า  หลังจากพรรคประชาธิปัตย์มีมติดังกล่าว ได้มีเสียงตอบรับจากทุกภาคส่วน โดยเฉพาะอย่างยิ่งเสียงตอบรับจากเกือบทุกพรรคที่เห็นว่านายอภิสิทธิ์เหมาะสมมากที่สุดในบรรดารายชื่อที่ปรากฎเป็นข่าว  ขณะที่นายอภิสิทธิ์ได้รับทราบมติของพรรคแล้ว และพร้อมจะทำหน้าที่ตามที่พรรคมอบหมาย แต่ขอให้เป็นความเห็นพ้องของทุกฝ่าย และไม่เป็นการสร้างความขัดแย้งใดๆเพิ่ม เพราะการเข้ามีทำหน้าที่ประธานกมธ.วิสามัญนี้เพื่อสร้างความปรองดอง แสวงหาร่วมมือกันสร้างฉันทามติในการหาทางออกให้กับประเทศชาติ จึงไม่อยากให้เกิดภาพความขัดแย้งตั้งแต่วันที่ลงมติเลือกผู้เข้ารับหน้าที่เป็นประธานกมธ.ฯ  ถ้าการโหวตแข่งขันเกิดขึ้นจริง ก็แสดงว่า การทำงานของกมธ.วิสามัญชุดนี้มีความขัดแย้งตั้งแต่วันแรกของการเริ่มทำงาน ซึ่งเป็นการยากที่จะสร้างความสมานฉันท์หรือการปรองดองให้เกิดขึ้นต่อไปได้ นายเทพไท กล่าวอีกว่า ถ้าทุกฝ่ายคำนึงถึงประโยชน์ของประเทศเป็นที่ตั้ง และมีความจริงใจต่อการทำงานในคณะกรรมาธิการวิสามัญชุดนี้แล้ว ก็ควรจะปรึกษาหารือกันหาจุดลงตัวของผู้เหมาะสมในการเป็นประธานฯ และถ้าตัวประธานกมธ.วิสามัญฯเป็นบุคคลที่สังคมให้ความเชื่อถือ มีความเชื่อมั่น และมีความคาดหวังร่วมกันแล้ว การผลักดันภารกิจการศึกษาปัญหาและแนวทางแก้ไขรัฐธรรมนูญในครั้งนี้ จะประสบความสำเร็จอย่างแน่นอน. 
