
# Лиляна Павлова започна работа като вицепрезидент на Европейската инвестиционна банка

Published at: **2019-11-05T16:42:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Lilyana-Pavlova-zapochna-rabota-kato-viceprezident-na-Evropeiskata-investicionna-banka-911421)

Лиляна Павлова встъпи в длъжност като вицепрезидент и член на Управителния комитет на Европейската инвестиционна банка, съобщиха от Министерството на финансите.
Павлова е първият вицепрезидент на Банката от България, като мандатът за длъжността е три години. Управителният комитет на Европейската инвестиционна банка е колегиален постоянно действащ изпълнителен орган на банката, състоящ се от председател (президент) и осем заместник-председатели (вицепрезиденти), назначавани от Съвета на гуверньорите по предложение на Съвета на директорите.
 
Съгласно Устава на ЕИБ, представителството на държавите-членки в управителните органи на Банката се осигурява чрез разпределение в избирателни групи. В избирателната група, в която е България, са включени още Хърватия, Кипър, Чехия, Унгария, Малта, Полша, Словакия и Словения. Ротацията на съответните постове в Съвета на директорите, Управляващия комитет и Одитния комитет на Банката са уредени с Временно споразумение, подписано от министрите на финансите на страните в групата, в качеството им на членовете на Съвета на гуверньорите на Банката.
На 5 юни 2019 г. правителството номинира Лиляна Павлова за позицията, която заема от днес, като аргументира избора си с факта, че тя е финансов експерт с богат управленски опит в страната, има и опит във финансовото управление, в управлението на проекти и в сътрудничеството с европейските институции.
Министерството на финансите пък отбеляза в съобщението си днес, че сред аргументите за номинирането на Лиляна Павлова е нейният богат опит на висши ръководни позиции в няколко правителства и като финансов експерт, с дълга кариера в управлението на проекти и в сътрудничеството с международни институции. Била е депутат, министър на регионалното развитие и благоустройството и министър за българското председателство на Съвета на Европейския съюз.
"Вълнувам се, че отивам в Люксембург... Очаквам с нетърпение да бъда част от банката на Европейския съюз, която осигурява финансиране за устойчиви инвестиции, работни места и растеж, насърчаване на равенството и подобряване на живота на гражданите в и извън Европейския съюз. Като представител на държавите от сближаване един от приоритетите ми ще бъде да увеличи приноса на ЕИБ за развитие на регионите", написа в края на миналия месец Лиляна Павлова на страницата си във Фейсбук.
На 30 октомври т.г. парламентът прие оставката на Лиляна Павлова като народен представител
