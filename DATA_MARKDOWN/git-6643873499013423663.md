
# Streik i Lufthansa fører til 1.300 kanselleringer – også avganger til og fra Norge blir påvirket

Published at: **2019-11-06T19:53:28+00:00**

Author: **NTB-DPA**

Original: [Bergens Tidende](https://www.bt.no/nyheter/okonomi/i/GGXK7m/streik-i-lufthansa-foerer-til-1300-kanselleringer-ogsaa-avganger-til)

Foreløpig er det fly til og fra München og Frankfurt som er påvirket her til lands.
– I morgen har vi åtte avganger og åtte ankomster med Lufthansa. Tre ankomster og fire avganger er innstilt så langt, sier kommunikasjonsrådgiver Nora Prestaasen i Avinor til NTB.
Fredag er tre avganger og fire ankomster kansellert.
– Vi oppfordrer de reisende til å følge med på informasjonen fra Lufthansa, sier Prestaasen.
Globalt fører streiken til at 180.000 passasjerer blir berørt, sier Lufthansa onsdag, etter to mislykkede forsøk på å stanse streiken i arbeidsretten.
Flyselskapet har stilt spørsmål ved om streiken, som organiseres av fagforeningen Ufo, er lovlig, men retten ga grønt lys.
De kabinansatte streiker for høyere lønn for selskapets rundt 21.000 kabinansatte. I tillegg er det et krav om at sesongarbeiderne skal få bedre muligheter til fast ansettelse.
Flyselskapet har allerede tilbudt kundene å endre billettene gratis.
