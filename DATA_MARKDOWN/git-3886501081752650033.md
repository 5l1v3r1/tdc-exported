
# Dodik: SDA jedini remetilački faktor za formiranje novog Saveta ministara BiH

Published at: **2019-11-06T18:15:05+00:00**

Author: ****

Original: [Novinska agencija Beta](https://beta.rs/vesti/politika-vesti-region/118964-dodik-sda-jedini-remetilacki-faktor-za-formiranje-novog-saveta-ministara-bih?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Srpski član Predsedništva BiH Milorad Dodik optužio je danas Stranku demokratske akcije (SDA) da je jedini remetilački faktor za formiranje novog Saveta ministara BiH.Dodik je na konferenciji za novinare u Istočnom Sarajevu rekao da je situacija u BiH nepromenjena, mada se spekuliše da postoje neki razgovori oko formiranja vlasti, ali da on za njih, kako je naveo, ne zna."Jedino ako to nije sastanak izmedju SDA i HDZ. Verovatno je na dnevnom redu pitanje formiranja vlasti u Federaciji BiH", naveo je on.Dodik je dalje ocenio da na državnom nivou postoji "paraliza rada na svim nivoima", dodavši da je danas održana sednica Predsedništva BiH na kojoj ponovo nije raspravljano o migranstkoj krizi jer Savet ministara nije dostavio nikakav plan o tom pitanju."Savet ministara nema želje ni mogućnosti ni htenja da reši to pitanje", kazao je srpski član Predsedništva.Dodik je dalje ocenio da je visoki predstavnik Valentin Incko, predstavljajući redovni polugodišnji izveštaj o stanju u BiH, "obmanuo" Savet bezbednosti UN, "iznoseći niz neistina"."On krši svoja ovlašćenja i Dejtonski sporazum, a obmanuo je i Ujedinjene nacije. Degutantno je i smešno da on govori o sporazumu koji su potpisale stranke", naveo je on.Prema njegovim rečima, Incko nema prava da se referiše na sporazume političkih stranaka u BiH, što je juče učinio, niti da ocenjuje šta koja stranka treba da radi.Dodik je još rekao da on neće prihvatiti Godišnji nacionalni program (ANP) za NATO."Onog trenutka kada predate taj plan vi ste se odredili za članstvo, a sam NATO odlučuje kada će nekoga primiti", rekao je on i podsetio da postoji rezolucija Narodne skupštine RS o vojnoj neutralnosti, koja ga obavezuje.
