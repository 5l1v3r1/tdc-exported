
# 
        «جوکر» به جمع میلیاردی ها نزدیک می شود
      

Published at: **2019-11-03T11:35:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637732/%D8%AC%D9%88%DA%A9%D8%B1-%D8%A8%D9%87-%D8%AC%D9%85%D8%B9-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D9%87%D8%A7-%D9%86%D8%B2%D8%AF%DB%8C%DA%A9-%D9%85%DB%8C-%D8%B4%D9%88%D8%AF)

به گزارش بولتن نیوز، به نقل از هالیوود ریپورتر، «جوکر» فیلم پرفروش گیشه پاییز هالیوود با فروش بلیت خوبی که در کشور‌های مختلف داشت توانست از مرز ۹۰۰ میلیون دلار عبور کند.
این فیلم که به کارگردانی تاد فیلیپس ساخته شده و فینیکس هم در نقش شخصیت مشهور این فیلم بازی می‌کند، توانسته فاتح جشنواره ونیز شود و حالا در گیشه نیز موفقیتی بزرگ برای دو کمپانی برادران وارنر و دی سی رقم زده است.
جوکر، پیش از آغاز بازار یابی‌ها با ۶۰ میلیون دلار که هزینه نسبتا کمی محسوب می‌شود ساخته شده و حالا سودی ۵۰۰ میلیون دلاری برای کمپانی برادران وارنر و شرکت‌هایی مثل «ویلیج رود شو» و «برون استودیو» که در این فیلم آن‌ها را همراهی کرده اند را تضمین کرده است. این دو شرکت هر کدام سهمی ۲۵ درصدی از فیلم جوکر دارند.
این فیلم سینمایی با شخصیت ابرتبهکاری خود، در همان هفته ابتدایی اکران خود در ماه اکتبر، رکورد شکنی هایش را آغاز کرد و پس از مدتی با پشت سر گذاشتن «ونوم» در فروش افتتاحیه، توانست به پرفروش‌ترین فیلم رده سنی بزرگسال نیز تبدیل شود و جلوتر از ددپول با ۷۸۳ میلیون قرار بگیرد.
آنالیز‌های گیشه فروش نشان می‌دهد که این فیلم تا پایان اکرانش در سینماها، بیش از ۹۵۰ میلیون دلار فروش خواهد کرد. حتی صحبت‌هایی در مورد شانس این فیلم برای یک میلیاردی شدن نیز مطرح شده است.
تا روز جمعه، فروش جوکر در گیشه داخلی، ۲۸۹ میلیون دلار اعلام شده و این در حالی است که ۶۰۲ میلیون دلار از گیشه‌های خارجی کسب کرده است. کمپانی برادران وارنر به تازگی این خبر را اعلام کرده و پیش بینی می‌شود تا فردا فروش این فیلم به ۹۲۰ میلیون دلار نیز برسد.
در عنوان‌های پرفروش‌ترین فیلم‌های ابرقهرمانی نیز، جوکر از «مرد عنکبوتی ۳» با ۸۹۵ میلیون دلار عبور کرده و به رتبه ۱۳ رسیده است. این فیلم همچنین به عنوان چهارمین فیلم پرفروش کمپان دی سی بعد از «آکوامن» با ۱.۱۴ میلیارد، «شوالیه تاریکی بر می‌خیزد» با ۱.۰۸ میلیارد و «شوالیه تاریکی» با یک میلیارد قرار دارد.
