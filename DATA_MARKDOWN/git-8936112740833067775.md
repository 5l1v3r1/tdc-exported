
# Mechanicy Williamsa walczą o nagrodę. Sporo zawdzięczają Robertowi Kubicy

Published at: **2019-11-05T17:01:00+00:00**

Author: ****

Original: [TVN24](https://eurosport.tvn24.pl/f1,116/formula-1-szybkie-pit-stopy-roberta-kubicy-w-sezonie-2019-mechanicy-williamsa-walcza-o-nagrode,983114.html)

Koszmarny sezon Kubicy, jak wiadomo ostatni w barwach Williamsa, powoli dobiega końca. W 19 z 21 wyścigów Polak zgromadził tylko jeden punkt. Na więcej nie miał szans ze względu na ograniczone możliwości swojego bolidu, na co sam nieraz narzekał.
W przygodzie krakowianina z Williamsem trudno doszukać się pozytywów. Jednym z nielicznych są wspomniane pit-stopy. Wizyty w alejach serwisowych głównie przebiegały sprawnie. Mechanicy najszybciej wymieniali opony właśnie w bolidzie Kubicy w aż siedmiu wyścigach.
Mogłoby się wydawać, że udany pit-stop, trwający czasami nawet mniej niż dwie sekundy to jedynie zasługa uwijających się jak w ukropie mechaników. Nic bardziej mylnego. Spore znaczenie ma również to, czy kierowca umiejętnie ustawi się w alei, dając załodze szanse na jak najsprawniejsze działanie.
W Formule 1 prowadzona jest klasyfikacja pit-stopów (DHL Fastest Pit Stop Award), a na zwycięzcę czeka nagroda ufundowana przez sponsora. Punktami nagradza się dziesięć najszybszych zmian opon w każdym wyścigu - na takich samych zasadach, jak ma to miejsce w przypadku kierowców.
Zliczając dotychczasowe starty, Williams jest w tej klasyfikacji drugi - 394 punkty. O 60 ustępuje prowadzącej ekipie Red Bulla.
Na koniec ciekawostka, która chociaż w małym stopniu może osłodzić kibicom polskiego kierowcy rozczarowujący sezon.
Gdyby w ten sam sposób punkty przyznawano kierowcom, Kubica byłby liderem z 272 na koncie. Drugi w klasyfikacji Max Verstappen z Red Bulla miałby ich 213. Ósmy - George Russell, czyli kolega Polaka z Williamsa, któremu mechanicy wymieniali opony najszybciej w dwóch Grand Prix, zaledwie 114.
Klasyfikacja DHL Fastest Pit Stop Award:Red Bull - 454 pkt.Williams - 394Ferrari - 283Mercedes - 254McLaren - 198Toro Rosso - 109Renault - 96Alfa Romeo - 49Haas - 47Racing Point - 35
Autor: TG / Źródło: eurosport.pl
