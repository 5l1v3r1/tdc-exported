
# 
        اپلیکیشن TikTok زیر ذره‌بین آمریکا
      

Published at: **2019-11-03T13:07:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637764/%D8%A7%D9%BE%D9%84%DB%8C%DA%A9%DB%8C%D8%B4%D9%86-tiktok-%D8%B2%DB%8C%D8%B1-%D8%B0%D8%B1%D9%87%E2%80%8C%D8%A8%DB%8C%D9%86-%D8%A2%D9%85%D8%B1%DB%8C%DA%A9%D8%A7)

گروه IT: اپلیکیشن چینی TikTok در مدتی کوتاه محبوبیت زیادی برای خود دست و پا کرده و به رقیبی برای اینستاگرام تبدیل شده، حالا اما آمریکایی ها نگران به خطر افتادن امنیت ملی ایالات متحده توسط این اپ و توسعه دهنده آن شده اند.   به گزارش بولتن نیوز به نقل از دیجیاتو، اپلیکیشن TikTok به عنوان یک پلتفرم اجتماعی ویدیویی توسط کمپانی ByteDance توسعه یافته است. این شرکت دو سال قبل یک اپ موزیک محبوب آمریکایی به نام Musical.ly را به قیمت یک میلیارد دلار خریداری کرده بود که سال گذشته با برندی جدید به TikTok اضافه شد.هرچند ماه ها از این داد و ستد سپری شده اما قانونگذاران آمریکایی و در راس آنها سناتور جمهوری خواه «مارکو روبیو» به بهانه سانسور محتوا توسط اپ های چینی خواستار تحقیق و تفحص در مورد کمپانی ByteDance شده اند. روبیو در یادداشتی به این نکته اشاره کرده:    اپ های چینی به صورت فزاینده ای در راستای سانسور محتوا و خفه کردن صدای کاربران در مورد موضوعات حساس برای دولت چین و حزب کمونیست به کار می روند.  
در ادامه این یادداشت به گزارشاتی در مورد سانسور مطالب سیاسی مخالف دولت پکن در اپلیکیشن TikTok اشاره شده است. نگرانی سیاستمداران آمریکایی در این رابطه تا جایی بالا گرفته که «کمیته سیاستگذاری خارجی در ایلات متحده» (CFIUS) مسئول تحقیق در این رابطه شده است. CFIUS که شامل ۱۶ وزارتخانه و آژانس دولتی است، وظیفه بررسی قراردادهای با احتمال تاثیر روی امنیت ملی را برعهده دارد اما ظاهرا در جریان خرید Musical.ly توسط چینی ها دخالتی نکرده بود.یکی از سخنگویان TikTok در واکنش به این سخنان مدعی شده که برای اپ مذکور هیچ چیز به اندازه جلب اعتماد کاربران و سازمان های تنظیم مقررات آمریکا اهمیت ندارد و در راستای حل و فصل مشکلات با کنگره همکاری خواهد کرد.این مساله تنها به ByteDance محدود نمی شود و میزان سانسور محتوا در چین با انتقادهای بسیاری مواجه شده. فشارهای پکن بر کمپانی ها تنها شامل شرکت های داخلی نیست، برای مثال مدتی قبل اپل مجبور شد اپ ردیابی مورد استفاده معترضان هنگ کنگی را به خاطر فشارهای پکن حذف کند. از طرف دیگر برخی بر این باورند که این فشارها در جنگ تجاری چین و آمریکا ریشه دارد و دلیل اصلی آن تلاش برای جلوگیری از رشد کمپانی های چینی است.
