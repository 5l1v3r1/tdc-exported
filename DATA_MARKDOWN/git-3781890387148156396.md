
# กลุ่ม'ก่อการร้าย'บุกโจมตี สังหารหมู่ทหารมาลีตาย53ศพ

Published at: **2019-11-02T13:14:00+00:00**

Author: ****

Original: [เดลินิวส์](https://www.dailynews.co.th/foreign/739698)


        กลุ่มติดอาวุธหัวรุนแรงบุกโจมตีฐานทหารกองทัพมาลี ประเทศทางตะวันตกเฉียงเหนือของแอฟริกา ใกล้เขตแดนไนเจอร์ ทหารตายเกลื่อนอย่างน้อย 53 นาย และพลเรือนอีก 1 ศพ นับเป็นการโจมตีกองทัพมาลีครั้งใหญ่ทางภาคเหนือ เป็นครั้งที่ 2 ภายในเวลา 1 เดือน
      
สำนักข่าวเอพีรายงานจากกรุงบามาโก ประเทศมาลี เมื่อวันที่ 2 พ.ย. ว่า นายยายา ซันกาเร่ รัฐมนตรีกระทรวงการสื่อสาร และโฆษกรัฐบาลมาลี เผยเมื่อวันเสาร์ ว่า "การโจมตีก่อการร้าย" เกิดขึ้นที่ฐานทหารกองทัพมาลี ในเมืองอินเดลิมาเน ในเขตมีนากา ทางภาคเหนือ ใกล้เขตแดนประเทศไนเจอร์ เมื่อวันศุกร์ การยิงปะทะกับกลุ่มติดอาวุธ ทำให้ทหารเสียชีวิตอย่างน้อย 53 นาย พลเรือน 1 คน มีทหารรอดชีวิต 10 นาย บาดเจ็บ "จำนวนหนึ่ง"และฐานประจำการพังเสียหายยับกองทัพส่วนกลางส่งกำลังไปช่วยเหลือ แต่กลุ่มติดอาวุธล่าถอยไปก่อนเดินทางไปถึง โดยไม่ทราบตัวเลขความสูญเสีย เบื้องต้นยังไม่มีกลุ่มใดออกประกาศอ้างความรับผิดชอบ แต่พื้นที่ดังกล่าวเป็นเขตอิทธิพลของกลุ่มติดอาวุธ แนวร่วมของกลุ่มไอเอส  
 ความรุนแรงครั้งใหม่คาดว่าจะเพิ่มความตึงเครียดในเมืองหลวงกรุงบามาโก ที่ซึ่งครอบครัวทหารเดินขบวนบนท้องถนน ประท้วงรัฐบาลไม่จัดสรรทรัพยากรแก่ทหาร ตามที่จำเป็นในการต่อสู้กับการก่อความไม่สงบภายในประเทศเหตุการณ์ล่าสุดเกิดขึ้น 1 เดือน หลังจากกลุ่มติดอาวุธบุกโจมตีฐานทหารมาลี 2 จุด บริเวณใกล้เขตแดนบูร์กินาฟาโซ ทำให้ทหารเสียชีวิต 41 นาย และสูญหาย ซึ่งคาดว่าถูกจับกุมเป็นตัวประกัน 20 นาย. 
