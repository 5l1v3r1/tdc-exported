
# Milojević: Ovo je nivo više, Poketino: Bilo je sjajno iskustvo igrati ovde

Published at: **2019-11-06T23:31:30+00:00**

Author: **Milos**

Original: [Sportska centrala](https://www.sportskacentrala.com/2019/11/06/milojevic-ovo-je-nivo-vise-poketino-bilo-je-sjajno-iskustvo-igrati-ovde/)

Totenhem je odneo bodove iz Beograda, a Crvenoj zvezdi po svemu sudeći preostaje da se u naredna dva kola bori sa Olimpijakosom za treće mesto i plasman u Ligu Evrope.
Strateg Crvene zvezde Vladan Milojević pohvalio je protivnika, ali i svoju ekipu, koja može da izvuče dosta pouka iz ovog meča.
– Sve u svemu Totenhem je zasluženo pobedio. Fantastična, brza ekipa. Pokušali smo da im pariramo i skratimo prostor. Ali, jednostavno to je njihov kvalitet. Nemam šta da zamerim svojim igračima. Ipak, je ovo nivo više. Rezultat nije dobar, ali možemo da izvučemo dosta pouka i da gradimo budućnost. Ima još dosta da se igra, daćemo sve od sebe. Imamo još mnogo da treniramo i da napredujemo. Hvala navijačima, rekao je Milojević.
Menadžer „pevaca“ Mauricio Poketino istakao je atmosferu i naglasio da je ova pobeda veoma značajna za njegov tim po pitanju samopouzdanja.
– U fudbalu se nikad ne zna. Imali su šanse. Mi smo koristili naše šanse. Važno je da smo igrali na potrebnom nivou, na nivou na kojem smo odigrali i u Londonu. Atmosfera je bila fantastična. Bilo je sjajno iskustvo igrati ovde, podsetila me je atmosfera na dane u Argentini. Ovakva pobeda će nam vratiti samopouzadanje, dodao je Argentinac.
