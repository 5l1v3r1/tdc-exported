
# Trať z Liberce do Žitavy slavila výročí. Politici upozornili na její špatný stav

Published at: **2019-11-04T17:45:00+00:00**

Author: **Adam Fogl**

Original: [Deník.cz](https://www.denik.cz/regiony/trat-z-liberce-do-zitavy-slavila-vyroci-politici-upozornili-na-jeji-spatny-stav-20191104.html)

Důvod? Čeští, němečtí i polští politici v této polské obci podepsali prohlášení, v němž své vlády vyzvali, aby urychlily opravu problémového polského úseku trati. Politici, kteří z vlaku vystoupili, museli využít provizorních schůdků, žádná zastávka se tu dnes totiž nenachází. Její zřízení je přitom dalším požadavkem signatářů.
Železniční trať z Liberce do Varnsdorfu je pozoruhodná tím, že prochází skrz území hned tří států. Zatímco na německém i českém území vlaky zastavují, tím polským pouze projíždějí. A to nijak závratnou rychlostí, kvůli špatnému stavu trati zde mohou jet maximálně 40 kilometrů za hodinu.
O opravu ani ne tříkilometrového úseku usilují politici už celou řadu let. „Poláci nepřistupují k úpravám a údržbě trati tak, jak bychom si přáli,“ uvedl hejtman Libereckého kraje Martin Půta. Oprava je přitom klíčová nejen kvůli zvýšení cestovního komfortu, ale především proto, aby vlaky z Liberce do Žitavy zvládly dojet za půl hodiny. Z Žitavy totiž v jeden čas odjíždějí vlaky i do dalších směrů, do Görlitz či Drážďan.
„Když ale přijede vlak od Liberce, všechny vlaky už jsou pryč, cestující musejí čekat na další,“ připomněl žitavský primátor Thomas Zenker. K sobotnímu prohlášení připojili své podpisy i regionální politici z Polska.
Také Poláci totiž vnímají stav tratě jako problém. Vidí navíc příležitost k tomu, aby zde znovu vznikla zastávka zrušená po válce. „Na zastávku tu čekáme dlouho. Investice by umožnila našim obyvatelům cestovat do Česka i Německa za prací i za turismem,“ prohlásil správce vesnice Mateusz Smosarski.
Prohlášení poputuje ministrům dopravy do Prahy, Drážďan i Varšavy. „Jednání podle našeho názoru nejsou příliš rychlá. Patnáct let po vstupu do Evropské unie je ta situace stále stejná,“ vysvětlil Půta.
Mezistátní jednání se aktuálně vedou ve dvou rovinách. V první řadě je nutné zajistit podepsání takzvané investiční smlouvy, která umožní financovat opravu na polském území i z peněz Čechů a Němců. „K investiční smlouvě proběhlo v Praze jednání v září. Musí být potvrzen model financování, tj. využití peněz českého subjektu na cizím území. Další jednání se předpokládá v únoru roku 2020,“ informovala mluvčí českého ministerstva dopravy Lenka Rezková.
Zásadní je ale trojstranná prezidentská smlouva. „Ta bude zastřešovat plánovanou obnovu tratě, nastaví mantinely spolupráce a nastaví rozdílné právní procesy na jednu úroveň vedoucí k cíli. Takovýto proces je podle optimistického scénáře očekáván v délce přibližně dvou let,“ dodala Rezková.
Na trati se o uplynulém víkendu konaly oslavy 160 let od jejího vzniku. Cestující mezi Libercem, Chrastavou, Hrádkem a Žitavou po oba dny vozily zvláštní historické vlaky. Na nádražích v Hrádku a v Žitavě byl připraven i doprovodný program.
Oslavy se konaly trochu předčasně, první vlak od Žitavy do Liberce totiž přijel 1. prosince 1859. V minulosti po trati jezdily například i přímé vlaky z Berlína do Vídně nebo z Drážďan do Košic. V současnosti má trať význam především pro regionální dopravu, od roku 2009 ji zajišťuje německý dopravce Die Länderbahn.
