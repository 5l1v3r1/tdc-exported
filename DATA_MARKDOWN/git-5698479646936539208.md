
# ایران در چهارمین گام کاهش تعهدات هسته‌ای: در فردو به سانتریفیوژها گاز تزریق می‌کنیم

Published at: **2019-11-05T08:39:03+00:00**

Author: **یورونیوز فارسی **

Original: [euronews](https://farsi.euronews.com/2019/11/05/iran-says-will-inject-gas-into-centrifuges-at-fordow-on-wednesday)

حسن روحانی، رئیس جمهوری ایران با اعلام آغاز گام چهارم کاهش تعهدات هسته ای گفت که از فردا چهارشنبه ۱۵ آبان (۶ نوامبر) تزریق گاز به هزار و ۴۴ سانتریفیوژ در فردو آغاز می‌شود.
رئیس جمهوری ایران در مراسم افتتاح کارخانه نوآوری آزادی در عین حال افزود: «پیشاپیش به ۴+۱ و کشورهای دوست در دنیا اعلام می‌کنیم که فعالیت جدید ما با نظارت آژانس بین‌المللی انرژی هسته‌ای خواهد بود.»
وی تاکید کرد که گام چهارم ایران به مانند سه گام پیشین قابل بازگشت است و هر وقت دیگران به تعهدات خود عمل کردند ما نیز بر می‌گردیم. آقای روحانی در تشریح جزییات گام چهارم گفت: «در فردو ۱۰۴۴ سانتریفیوژ داریم اما طبق برجام قرار بود که این سانتریفیوژها بچرخند اما گازی به آن‌ها تزریق نشود ولی از فردا گازدهی در فردو آغاز می‌شود. »
حسن روحانی اعلام کرد که امروز این دستور را به سازمان انرژی اتمی خواهد داد و افزود: «ممکن است آن‌ها سر و صدا کنند که چرا در فردو اینکار را می‌کنید و حساسیت آنها را می‌دانیم ولی هروقت به تعهداتشان عمل کردند تزریق گاز را قطع خواهیم کرد.»
رئیس جمهوری ایران به در جریان بودن مذاکرات نیز اشاره کرد و افزود: «مذاکرات را ادامه می‌دهیم اما چون در هفته‌های اخیر به توافق نرسیدیم گام چهارم را بر می‌داریم.»
وی تاکید کرد که در دو ماه آینده مذاکرات ادامه پیدا می‌کند و افزود: «اگر همه تحریم‌ها برداشته شد و ما توانستیم نفت را بفروشیم و از سود بانک‌های خود استفاده کنیم ما هم به شرایط گذشته بازمی‌گردیم.»
توافق هسته‌ای وین در سال ۲۰۱۵، ایران را در ازای لغو تحریم‌های بین المللی به محدود کردن برنامه هسته‌ای ملزم کرد اما این پیمان بین‌المللی پس از روز هشتم مه ۲۰۱۸ (۱۸ اردیبهشت ۱۳۹۷) یعنی زمان خروج آمریکا از برجام متزلزل شد. یک سال پس از اقدام آمریکا و بازگشت تحریم‌ها، ایران نیز تاکنون در سه گام تعهدات خود را کاهش داده است.
از سوی دیگر علی‌اکبر صالحی، معاون رئیس‌جمهوری و رئیس سازمان انرژی اتمی ایران روز گذشته در نشست خبری در سایت هسته‌ای نطنز گفت که تولید اورانیوم که قبل از گام سوم کاهش تعهدات هسته‌ای حدود ۴۵۰ گرم در روز بود هم اکنون به بیش از ۵ هزار گرم در روز رسیده یعنی ده برابر شده است.
رئیس سازمان انرژی اتمی ایران همچنین با رونمایی از سانتریفیوژهای نسل ششم گفت: «امروز ما شاهد راه‌اندازی زنجیره‌ ۳۰ تایی ماشین‌های سانتریفیوژ IR6 هستیم.» وی تصریح کرد که هم اکنون۶۰ سانتریفیوژ پیشرفته نسل شش فعالند.
طبق توافق اتمی میان ایران و قدرت‌های جهانی در سال ۲۰۱۵، ایران فقط مجاز به استفاده از سانتریفیوژهای نسل اول است.

        بیشتر بخوانید:
      
