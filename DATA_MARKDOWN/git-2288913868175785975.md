
# Opnieuw Italiaans dorp dat gratis huizen aanbiedt

Published at: **2019-11-05T11:09:00+00:00**

Author: ****

Original: [De Standaard](https://www.standaard.be/cnt/dmf20191105_04701363)


        Verschillende Italiaanse gemeenten verkochten de voorbije jaren huizen voor een prikje, vaak voor niet meer dan één euro.De gemeente Cammarata, op Sicilië gaat nog een stapje verder en geeft de huizen gratis weg. Op één belangrijke voorwaarde.
      
Zungoli in de regio Campanië, en Gangi, Mussomeli en Sambuca op Sicilië ... Het zijn maar enkele dorpen waar de voorbije jaren huizen verkocht werden voor niet meer dan één euro. Opvallende maar geslaagde initiatieven om nieuwe inwoners te lokken.
Dat is exact wat ook Vincenzo Giambrone, de burgemeester van het Siciliaanse Cammarata, wil doen. Hij biedt de leegstaande huizen in zijn dorp zelfs gratis aan. Zo wanhopig is hij om zijn geboortestad te redden. Al drie jaar werkt hij aan zijn plan. Dat begint met het overtuigen van eigenaars om hun leegstaande en verloederde huizen aan hem te verkopen zodat hij ze gratis aan nieuwkomers kan geven.
‘Ik kan het niet verdragen om deze prachtige gemeente leeg te zien staan, om te zien hoe de huizen langzaam in een ruïne veranderen. Dat doet me pijn’, zei hij aan CNN Travel. ‘De eigenaars beseffen niet hoeveel schade ze aanrichten, door de huizen zo te laten vervallen. Het laat een diep litteken in de stad achter.' 
Gratis, met voorwaarden
Volgens Giambrone zijn er op dit moment zo’n twaalf leegstaande huizen beschikbaar, mogelijk komen er daar nog bij. Er staan immers nog zeker honderd andere huizen leeg in het oudste deel van de gemeente. ‘Nu kunnen we eindelijk nieuwe inwoners aantrekken om de huizen te renoveren en het historische centrum nieuw leven in te blazen’, klinkt het.
Maar er zijn uiteraard wel een aantal voorwaarden. Nieuwe inwoners moeten het pand binnen de drie jaar renoveren. Ze moeten een borg van 5.000 euro betalen. Zodra de renovatie voltooid is, krijgen ze dat geld integraal terug. Ze moeten ook duidelijke (ver)bouwplannen indienen.
Wie maakt kans?
Hoewel iedereen kans maakt, krijgen jonge gezinnen met kinderen voorrang. Koppels die in de stad een kind krijgen, krijgen een bonus van 1.000 euro. De nieuwe eigenaars mogen de gebouwen transformeren in een privéhuis, een B&B, een hotel, een winkel of zelfs een restaurant.
Zo maakt Cammarata nu deel uit van een grote groep authentieke Italiaanse dorpen die vechten tegen het verval. Meer informatie over de gratis huizen vindt u op de officiële website van de gemeente.
