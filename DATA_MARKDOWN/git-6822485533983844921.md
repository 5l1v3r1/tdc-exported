
# واکنش آلمان به خروج آمریکا از توافقنامه پاریس

Published at: **2019-11-05T19:11:00+00:00**

Author: ****

Original: [جامعه خبری تحلیلی الف](https://www.alef.ir/news/3980814169.html)

وزیر محیط زیست آلمان به خروج آمریکا از توافقنامه پاریس واکنش نشان داد.
به گزارش مهر به نقل از آسوشیتدپرس، «سفینیا شولتز» (Svenja Schulze) وزیر محیط زیست آلمان امروز سه شنبه به خروج آمریکا از توافقنامه پاریس واکنش نشان داد.
وزیر محیط زیست آلمان در این خصوص گفت: آمریکا ۲ سال پیش از توافق جهانی آب و هوایی که به امضای همه کشورهای جهان رسیده بود، خارج شد که خوشبختانه در ادامه این کار تنها ماند.
وی در ادامه افزود: خوشبختانه همه کشورهای جهان در حمایت از این توافق زیست محیطی پایدار مانده ند و اثر دومینوی اقدام آمریکا که برخی نگران آن بودند، روی نداد. این اقدام واشنگتن باعث تاسف است.
این در حالیست که یک مقام رسمی در دفتر ریاست جمهوری فرانسه امروز سه شنبه با ابراز تأسف از اقدام آمریکا در آغاز فرایند خروج رسمی از توافقنامه پاریس اعلام کرد که مانوئل ماکرون رئیس جمهوری کشورش و شی جین پینگ رئیس جمهوری چین در دیدار رسمی فردا چهارشنبه در این خصوص گفتگو  کرده و تعهدات کشورهای متبوع خود درباره توافق نامه مذکور را بار دیگر مورد تأکید قرار می دهند.
گفتنی است، دولت «دونالد ترامپ» رئیس جمهور آمریکا به زودی فرآیند قانونی برای خروج این کشور از توافقنامه آب و هوایی پاریس را آغاز می کند که این نخستین گام رسمی واشنگتن در مسیر فرآیندی یکساله برای خروج از این توافق جهانی است.
بدین ترتیب، دولت آمریکا از بزرگترین توافق جهانی در زمینه مبارزه با انتشار گازهای گلخانه ای خارج می شود؛ خروجی که دونالد ترامپ از ابتدای دوره ریاست جمهوری خود وعده آن را داده بود.
گفتنی است که آمریکا در دوران ریاست جمهوری «باراک اوباما» این توافقنامه جهانی را امضا کرد و وعده داد که تا سال ۲۰۲۵ میلادی، ۲۶ تا ۲۸ درصد از میزان انتشار گازهای گلخانه ای خود بکاهد.
اما دونالد ترامپ مدعی شد که این توافقنامه به طور غیرمنصفانه ای به اقتصاد آمریکا لطمه می زند و سایر کشورهای تولید کننده گازهای گلخانه ای همچون چین را به حال خود رها می کند.
پیش بینی می شود که وزارت خارجه آمریکا ظرف روزهای آینده نامه خروج رسمی این کشور از توافقنامه آب و هوایی پاریس را به «آنتونیو گوترش» دبیرکل سازمان ملل ارائه دهد و بدین ترتیب، فرآیند قانونی و یکساله خروج از این پیمان که یک روز پس از انتخابات آتی ریاست جمهوری آمریکا- چهارم نوامبر ۲۰۲۰- به پایان می رسد، آغاز می شود.
