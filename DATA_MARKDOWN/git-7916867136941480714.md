
# Fenomenaliai žaidęs Haywardas sugniuždė „Cavaliers“

Published at: **2019-11-06T06:55:00+00:00**

Author: ****

Original: [basketnews.lt](https://www.basketnews.lt/news-134346-fenomenaliai-zaides-haywardas-sugniuzde-cavaliers.html)

Nuotr.: USA Today Sports – Scanpix
Nuotr. USA Today Sports – Scanpix
Įspūdingą pasirodymą Klivlande surengė Gordonas Haywardas, pataikęs visus 16 mestų dvitaškų ir užfiksavęs 39 taškų pasirodymą.
Bostono „Celtics“ (5-1) su juo priešakyje svečiuose 119:113 (32:24, 29:28, 28:31, 30:30) palaužė Klivlando „Cavaliers“ (2-5) ir įsirašė penktąją pergalę paeiliui.
Fenomenaliai žaidęs Haywardas per 34 minutes dar pridėjo 1 iš 4 tritaškių, 4 iš 4 baudų, 7 atkovotus kamuolius ir 8 rezultatyvius perdavimus.
Pirmajame ketvirtyje puolėjas įmetė pusę „Celtics“ taškų (16 iš 32), o antroje mačo dalyje surinko 22 taškus, pataikydamas visus devynis metimus iš žaidimo.
Haywardas tapo antruoju krepšininku NBA istorijoje, kuris per mačą atliko bent 16 dvitaškių ir visus juos pataikė. Iki šiol vieninteliu tai padariusiu žaidėju buvo legendinis Wiltas Chamberlainas, kuris šį rezultatą užfiksavo 1967 metais.
Praėjusį sezoną Haywardas Klivlande vidutiniškai rinko po 16,5 taško.
