
# Strømprisen stiger med 77 prosent i dag

Published at: **2019-11-06T15:30:26+00:00**

Author: ** NTB**

Original: [adressa.no](https://www.adressa.no/nyheter/okonomi/2019/11/06/Str%C3%B8mprisen-stiger-med-77-prosent-i-dag-20336932.ece)

Det spås en kraftig topp i strømprisene onsdag, med en økning på 77 prosent fra dagen før. Men prisene stabiliserer seg de neste dagene, tror kraftanalytiker.
Nettstedet Nord Pool Group spår en topp i strømprisen onsdag på over 80 øre per kilowattime i Norges fire største byer, ifølge NRK.
Det er en økning på hele 77,4 prosent fra dagen før. Den antatte toppen nås rundt klokken 18 onsdag ettermiddag, men prisene vil trolig gå raskt ned igjen.
– Prisen skal ned allerede de kommende dagene og enda lenger ned til helgen, sier kraftanalytiker Marius Holm Rennesund i THEMA Consulting Group.
Utover vinteren ser prisene ut til å holde seg nede.
– De vil ligge på rundt 40 øre i desember og 45–46 øre i januar og februar, sier Rennesund.
