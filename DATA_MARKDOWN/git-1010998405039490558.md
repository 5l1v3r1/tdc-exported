
# Лестър отново излезе трети, Варди не спира да бележи

Published at: **2019-11-03T17:50:00+00:00**

Author: ****

Original: [bTV Новините](https://btvnovinite.bg/sport/lestar-otnovo-izleze-treti-vardi-ne-spira-da-belezhi.html)

"Лестър" продължава с отличното представяне от началото на сезона в английския елит. Тимът на Брендън Роджърс победи "Кристъл Палас" с 2:0 като гост в предпоследен двубой от 11-ия кръг на Висшата лига.
С успеха "лисиците" излязоха на третото място, което заемат с актив от 23 точки - две по-малко от шампиона "Манчестър Сити" и на цели осем от лидера "Ливърпул".
Днес попаденията за "Лестър" на "Селхърст Парк" отбелязаха Чаглар Союнджу в 57' и Джейми Варди в 88'. По този начин Варди се изкачи на първо място при голмайсторите с 10 попадения от началото на кампанията. Любопитното е, че в последния сезон, когато английският национал прави същото - 2015/16 - "Лестър" стана шампион.
Трите точки срещу "Палас" са под №12 за Брендън Роджърс начело на отбора, като откакто той е мениджър на "Лестър" само "Ливърпул" и "Манчестър Сити" имат повече победи в първенството. "Мърсисайдци" са с 19, а "гражданите" със 17.
