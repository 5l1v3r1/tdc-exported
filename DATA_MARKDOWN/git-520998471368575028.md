
# У Чернівцях у домашньої собаки виявили сказ. Тварина покусала двох людей

Published at: **2019-11-05T20:02:00+00:00**

Author: ****

Original: [Погляд](https://pogliad.ua/news/chernivtsi/u-chernivcyah-u-domashnoyi-sobaki-viyavili-skaz-tvarina-pokusala-dvoh-lyudey-379877)

Відбулося засідання Державної надзвичайної протиепізоотичної комісії при Чернівецькій міській раді щодо сказу собаки, яка покусала двох осіб в приватному господарстві на вулиці М.Рильського.
За інформацією начальника відділу безпечності харчових продуктів та ветеринарної медицини Ірини Смоляк, собака, яка покусала господарів, через кілька днів померла. Лабораторні дослідження підтвердили сказ. Про це повідомляє пресслужба Чернівецької міської ради.
Зі слів власника, собака неодноразово гуляла за межами двора, також господарство межує з полем, де були помічені лисиці.
Заслухавши та обговоривши інформацію щодо цього випадку, комісія виріщила: накласти карантинні обмеження на приватне господарство по вул. М. Рильського в м. Чернівцях.
Оголосити територію вул. М. Рильського загрозливою зоною в радіусі 100 метрів щодо захворювання на сказ з 05.11.2019 року; затвердити комплексний план заходів по боротьбі та профілактиці сказу в приватному господарстві вул. М. Рильського.
Начальнику Чернівецької обласної державної лікарні ветеринарної медицини доручено:організувати проведення ветеринарно-санітарних заходів з метою ліквідації вогнища сказу в приватному господарстві вул. М. Рильського та в загрозливій зоні в радіусі 100 м. щодо захворювання на сказ з 05.11.2019 року. В неблагополучному місці, де було виявлено труп собаки, провести вимушену дезінфекцію. В загрозливій зоні провести клінічне обстеження та щеплення тварин сприйнятливих до сказу.
Начальнику Чернівецького міського управління Головного управління Держпродспоживслужби в Чернівецькій області доручено розробити та затвердити план заходів щодо ліквідації вогнища сказу на території Садгірського району міста Чернівці; посилити просвітницьку роботу із залученням засобів масової інформації про причини виникнення захворювання на сказ та заходи його профілактики.
Завідувачу Чернівецького міського відділу лабораторних досліджень Державної установи «Чернівецький обласний лабораторний центр Міністерства охорони здоров’я України» доручено забезпечити проведення комплексу протиепідемічних заходів у вогнищі сказу для попередження захворювання людей на сказ.
Завідувачу травматологічним відділенням лікарні швидкої медичної допомоги рекомендовано забезпечити прийом всіх потерпілих від покусів у антирабічному кабінеті та призначити умовні і безумовні курси лікування потерпілих; надавати термінові повідомлення про кожний випадок покусу в Чернівецький міський відділ лабораторних досліджень Державної установи «Чернівецький обласний лабораторний центр Міністерства охорони здоров’я України» та Чернівецьку обласну лікарню ветеринарної медицини.
Директору Державного підприємства «Чернівецьке лісове господарство» рекомендовано встановити постійний нагляд за поведінкою сприятливих до захворювання на сказ поголів’я дикої фауни. Про всі випадки неприродної поведінки сприятливих до захворювання тварин негайно повідомляти в Чернівецьке міське управління Головного управління Держпродспоживслужби в Чернівецькій області.
Директору МКП «Центр стерилізації тварин» рекомендовано провести моніторинг вулиць міста та скеровувати бригади по відлову бродячих тварин в місцях їх найбільшого скупчення. Особливу увагу звернути на території дошкільних навчальних закладів, шкіл, площ, скверів, парків, лікувальних закладів та міських кладовищ, провести відлов безпритульних собак та котів в карантинній та загрозливій зонах з наступною стерилізацією та щепленням проти сказу.
Директору Департаменту житлово-комунального господарства Чернівецької міської ради рекомендовано зобов’язати керівників ЖРЕПів, суб’єктів господарювання, що обслуговують мікрорайони та житлову територію, вчасно подавати заявки щодо ліквідації вогнищ скупчення безпритульних тварин та вести облік домашніх тварин, що утримуються в помешканнях громадян, забезпечити проведення дератизації на територіях неблагополучної та загрозливої зон.
