
# Δίκη Χρυσής Αυγής – Αμετανόητος o Μιχαλολιάκος: «Το κόμμα δεν έχει καμία σχέση με τη δολοφονία Φύσσα»

Published at: **2019-11-06T14:33:40+00:00**

Author: **Κοραλία Ξεπαπαδέα**

Original: [neolaia.gr](https://neolaia.gr/2019/11/06/diki-hrisis-avgis-ametanoitos-o-mihaloliakos/)

Η πολύκροτη Δίκη της Χρυσής Αυγής ολοκληρώθηκε σήμερα, Τετάρτη 06/11, με το πρώτο μέρος της απολογίας, της καθοριστικότερης απολογίας μέχρι στιγμής, αυτής του «Φύρερ» Νίκου Μιχαλολιάκου, βασικού ιδρυτή, αρχηγού και Γενικού Γραμματέα της Χρυσής Αυγής, ο οποίος διετέλεσε και βουλευτής του κόμματος στην περιφέρεια της Α’ Αθηνών από το 2012 μέχρι τον Ιούνιο του 2019.
Κατάμεστη ήταν αίθουσα στη δίκη της Χρυσής Αυγής, ενώ ισχυρή ήταν αστυνομική δύναμη στη δικαστική αίθουσα. Μόλις μπήκε στην αίθουσα ο γενικός γραμματέας της οργάνωσης, Νίκος Μιχαλολιάκος, οι υποστηρικτές του σηκώθηκαν όρθιοι, ενώ από την άλλη πλευρά ακούστηκαν γιουχαΐσματα.
Αντιδράσεις προκάλεσαν οι υποστηρικτές και φίλοι της νεοναζιστικής οργάνωσης, φωνάζοντας το σύνθημα «Αίμα – Τιμή – Χρυσή Αυγή» όταν χαιρέτισαν το τέλος της σημερινής απολογίας του Μιχαλολιάκου.
Ο αρχηγός του μορφώματος, Νίκος Μιχαλολιάκος, ολοκλήρωσε, λοιπόν, σήμερα, Τετάρτη 6 Νοεμβρίου, το πρώτο μέρος της απολογίας του και αναμένεται να επανέλθει και αύριο στο δικαστήριο.
Με τη λήξη της σημερινής συνεδρίασης από την πρόεδρο, οι μεν οπαδοί της Χρυσής Αυγής άρχισαν να φωνάζουν το σύνθημα του κόμματος, ενώ η απέναντι πλευρά απαντούσε το ίδιο δυνατά με το σύνθημα: «Ο Παύλος ζει, τσακίστε τους Ναζί».

        Το πρώτο μέρος της απολογίας Μιχαλολιάκου στη Δίκη της Χρυσής Αυγής ολοκληρώθηκε σήμερα, 6/11 – Τι ισχυρίστηκε ο «Φύρερ» της οργάνωσης
      
Νωρίτερα, ο αρχηγός της νεοναζιστικής οργάνωσης και καθισμένος στο σκαμνί για τρεισήμισι ώρες, αρνήθηκε (προφανώς) όλες τις κατηγορίες που του αποδόθηκαν για ένταξη, διεύθυνση εγκληματικής οργάνωσης και παράνομη οπλοφορία – οπλοχρησία ενώπιον του τριμελούς εφετείου κακουργημάτων, και, όπως έχει ξανά κάνει στο παρελθόν, προσπάθησε να χρεώσει την εγκληματική δράση της οργάνωσης στα κατώτερα στελέχη, σχολιάζοντας για το βασικό επιχείρημα του τάγματος εφόδου της Νίκαιας το βράδυ της δολοφονίας του Παύλου Φύσσα ότι «μου φαίνεται παράξενο ότι θα πήγαιναν να μοιράσουν φυλλάδια».
Ο αρχηγός και ιδρυτής της ΧΑ ισχυρίστηκε στη σημερινή του απολογία ότι πρόκειται για πολιτική σκευωρία και βρώμικη προπαγάνδα, δηλώνοντας «αθώος, θύμα πολιτικής σκευωρίας και στόχευσης 25 ετών». (!)
Ταυτόχρονα, ο ΓΓ της ΧΑ συνέκρινε την υπόθεση με τη δολοφονία Τεμπονέρα (ενός καθηγητή στην Πάτρα) από στέλεχος της ΟΝΝΕΔ, αναφέροντας πως τότε «δεν αποδόθηκαν ευθύνες στην ηγεσία του κόμματος».
«Αδυνατώ να δεχτώ ότι είναι εγκληματική οργάνωση ένα κόμμα που εκλέχτηκε από τον λαό»[…] «Είναι ένα ετερόκλητο πλήθος. Πώς είναι δυνατόν να ίδρυσα εγκληματική οργάνωση με έναν που πουλούσε τυρόπιτες στο Περιστέρι, έναν που έβοσκε βόδια στην Αιτωλοακαρνανία κι έναν που είχε εμπορικό κατάστημα στην Πέλλα;».
Στην αρχή της απολογίας του, ο γενικός γραμματέας και τελευταίος απολογούμενος στη δίκη, έκανε λόγο για απόπειρα «ποινικοποίησης ενός ολόκληρου πολιτικού κινήματος».

        «Σαν κοινούς ποινικούς εγκληματίες παραβίαζοντας κάθε αρχή και δεοντολογία, αφενός για να κάμψουν το ηθικό μας και να τρομοκρατήσουν τον ελληνικό λαό. Η συλλογιστική ήταν «μην πάτε με αυτούς γιατί θα πάτε φυλακή»».
      
«Εμείς δηλώναμε εγγράφως εθνικιστές και όχι ναζιστές. Θα υπερασπιστώ έναν ολόκληρο κόσμο από τη βρώμικη προπαγάνδα και την πολιτική στόχευση», υποστήριξε ο «Φύρερ» της οργάνωσης.

        Η οργή της Μάγδας Φύσσα
      
Εισερχόμενος στη δικαστική αίθουσα αποδοκιμάστηκε από μέλη του ακροατηρίου, ενώ η μητέρα του αδικοχαμένου Παύλου Φύσσα, Μάγδα Φύσσα, που βρίσκεται στο δικαστήριο, του φώναξε «σκυλί».
Αντίθετα, οι υποστηρικτές του κατηγορούμενου έσπευσαν να τον χειροκροτήσουν ένθερμα.

        Τι ισχυρίστηκε ο αρχηγός της οργάνωσης για την ανθρωποκτονία του Παύλου Φύσσα:
      
Ο Νίκος Μιχαλολιάκος αναφέρθηκε στη δολοφονία του Παύλου Φύσσα, λέγοντας ότι πρόκειται για «έγκλημα στο Κερατσίνι» και σημείωσε ότι το καταδίκασε από την πρώτη στιγμή.
Σύμφωνα με την απολογία του:

        «Καταδίκασα από την πρώτη στιγμή το έγκλημα από το περιστύλιο της Βουλής. Μπορείτε να με κατηγορήσετε για πολλά όχι ότι είμαι ανόητος. Δημιούργησα ένα κίνημα που κατάφερε να εισέλθει τέσσερις φορές στη Βουλή. 165.000 άνθρωποι γύρισαν την πλάτη σε ένα βρώμικο σύστημα και μας ψήφισαν».
      

        «Έγινε μία συμπλοκή και ο Ρουπακιάς δολοφόνησε έναν άνθρωπο. Το κόμμα δεν έχει καμία σχέση»
      
Νωρίτερα σήμερα, ο κατηγορούμενος στη Δίκη της Χρυσής Αυγής, απάντησε σε δεκάδες ερωτήσεις που του απεύθυνε η πρόεδρος του δικαστηρίου για καίρια σημεία της δικογραφίας, με κυρίαρχα εκείνα που αφορούσαν τη δολοφονία του αντιρατσιστή και μουσικού, Παύλου Φύσσα.
Ο ίδιος απάντησε, ισχυριζόμενος ότι:

        «Ένα ξεκάθαρο περιστατικό. Μία ανθρωποκτονία. Έγινε μία συμπλοκή και ο Ρουπακιάς δολοφόνησε έναν άνθρωπο. Το κόμμα δεν έχει καμία σχέση, εγώ δεν έχω καμία σχέση. Ούτε ενέκρινα ούτε εντολή έδωσα. Είναι μυθεύματα αυτά».
      

        Πότε έμαθε για τη δολοφονία Φύσσα, σύμφωνα με την απολογία του
      
Ο απόλυτος αρχηγός, όπως έχει χαρακτηριστεί, της Χρυσής Αυγής υποστήριξε στη σημερινή του απολογία, ότι έμαθε για τη δολοφονία του Παύλου Φύσσα στο Κερατσίνι, την επομένη αργά το πρωί.
Όπως είπε, το κόμμα δεν είχε σχέση με το έγκλημα και ούτε έπρεπε να αναμειχθεί, καθώς επρόκειτο για μια δολοφονία ενός ανθρώπου από έναν άλλον. Ωστόσο, δεν μπόρεσε να εξηγήσει γιατί στον τόπο του εγκλήματος βρίσκονταν κι άλλα άτομα πλην του δράστη από την Τοπική της Νίκαιας. Ερωτηθείς για τον χρόνο που έμαθε το έγκλημα, ο Νίκος Μιχαλολιάκος είπε ότι το έμαθε από τη σύζυγό του, που της τηλεφώνησαν και την ενημέρωσαν την επομένη αργά το πρωί.
«Πήραν τηλέφωνο τη γυναίκα μου και κατέβηκα στη Βουλή, γιατί στήθηκε μια ολόκληρη ιστορία. Έλεγαν ότι είμαστε στο Κερατσίνι εκείνη τη στιγμή, ήταν η Αντιτρομοκρατική και η εισαγγελέας εκεί και εγώ δεν ήμουν παρών», ισχυρίστηκε ο αρχηγός της νεοναζιστικής οργάνωσης.
Σύμφωνα με τα όσα είπε, η τηλεφωνική συνομιλία που είχε με τον Γιάννη Λαγό γύρω στη 01:00 της επίμαχης νύχτας, αφορούσε άλλο θέμα και ότι ο συγκατηγορούμενός του δεν του ανέφερε τίποτε για όσα είχαν συμβεί λίγη ώρα πριν στο Κερατσίνι.

        Τι ισχυρίστηκε για τα τάγματα εφόδου
      

        «Δεν υπάρχουν τάγματα εφόδου, δεν προέτρεψα κανέναν σε πράξεις βίας. Η Μασσαλιώτιδα, ο εθνικός ύμνος της Γαλλίας, λέει «το αίμα των εχθρών να κυλά στα πεζοδρόμια». Από εκεί πήρα τη φράση, ήταν μια υπερβολή, ένα σχήμα λόγου, από αυτές που λέγονται σε συγκεντρώσεις».
      

        Τι ισχυρίστηκε για τον Γ. Ρουπακιά, φερόμενο δολοφόνο του Παύλου Φύσσα
      

        «Αυτός με γνώριζε, εγώ όχι. Δεν ήταν ούτε έναν χρόνο στη ΧΑ. Ήταν χιλιάδες σαν κι αυτόν, δεν μπορώ να τους γνωρίζω όλους. Ήταν περαστικός, ένας απλός οπαδός».
      

        Τι ισχυρίστηκε για τα ναζιστικά σύμβολα και τους χαιρετισμούς μελών της οργάνωσης
      
«Δεν είναι επίσημος χαιρετισμός της ΧΑ. Μερικές φορές το έκανα, μη θεωρώντας το ναζιστικό, αλλά αρχαιοελληνικό. Παρέπεμπε στην 4η Αυγούστου. Ήταν χαιρετισμός του Μεσοπολέμου, έτσι χαιρετούσαν οι εθνικιστές σε όλον τον κόσμο, όπως οι αριστεροί σηκώνουν τη γροθιά. Φασίστας δεν είμαι σε καμιά περίπτωση», ενώ σχετικά με τη συναυλία του 2005, όπου μέλη της Χρυσής Αυγής χαιρετούν ναζιστικά, είπε ότι: «Μπορεί να πέρασα για λίγο, δεν θυμάμαι. Το χέβι μέταλ δεν μου αρέσει».
Η απολογία του Νίκου Μιχαλολιάκου διακόπηκε και θα συνεχιστεί αύριο, Πέμπτη 7 Νοεμβρίου.

        Τελευταίες εξελίξεις στη Δίκη της Χρυσής Αυγής:
      

        
          Προκαλεί ο Λαγός στη Δίκη της Χρυσής Αυγής: «Δεν έχω να απολογηθώ για τίποτα»
        
      

        
          Δίκη Χρυσής Αυγής – Παππάς: «Για πλάκα» χαιρετούσε ναζιστικά με τον ανήλικο γιο του
        
      

        
          Δίκη Χρυσής Αυγής – Μπούκουρας: «Στη Χρυσή Αυγή έζησα τη δεύτερή μου εφηβεία
        
      

        
          Δίκη Χρυσής Αυγής – Μπαρμπαρούσης: «Έχουν δαιμονοποιήσει τον Χίτλερ. Εμένα μου αρέσει ο χαιρετισμός αυτός»
        
      
ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --> https://vb.me/fac486
