
# आईपीएल में ‘पावर प्लेयर' शुरू करने पर आज होगी चर्चा, गांगुली लेंगे फैसला 

Published at: **2019-11-05T01:19:54+00:00**

Author: **हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-power-player-concept-could-be-discussed-in-ipl-governing-council-meeting-2832589.html)

भारतीय क्रिकेट कंट्रोल बोर्ड (BCCI) दुनिया की सबसे सफल क्रिकेट लीगों में शामिल इंडियन प्रीमियर लीग (IPL) में बड़ा बदलाव करने की योजना बना रहा है। मंगलवार (5 नवंबर) को मुंबई स्थित मुख्यालय में होने वाली आईपीएल गवर्निंग काउंसिल की बैठक में इस पर विस्तृत चर्चा की जाएगी। इस पर अंतिम फैसला बीसीसीआई अध्यक्ष सौरव गांगुली ही करेंगे।
बोर्ड लीग के अगले संस्करण में ‘पावर प्लेयर' का नियम लाने पर विचार कर रही है। इस नियम के तहत टीम मैच में कभी भी विकेट गिरने के बाद या ओवर खत्म के बाद खिलाड़ी को बदल सकती हैं।
विचार को मंजूरीबीसीसीआई के एक अधिकारी ने कहा कि इस विचार को मंजूरी तो मिल गई है, लेकिन हम ऐसी स्थिति पर विचार कर रहे हैं जहां टीमों को अंतिम-11 के बजाए 15 खिलाड़ियों को चुनना हो और एक खिलाड़ी को मैच के दौरान कभी भी विकेट गिरने के बाद या ओवर खत्म होने के बाद बदला जा सके। हम इसे आईपीएल में लाने की सोच रहे हैं लेकिन आगामी सैयद मुश्ताक अली ट्रॉफी में इस नियम को लागू करना सही होगा। यदि यह नियम लागू हुआ तो आईपीएल और ज्यादा रोमांचक हो जाएगा।
इसका मैच पर क्या असर होगा?इस सवाल पर उन्होंने कहा कि यह नियम मैच का परिणाम बदल सकता है और दोनों टीमों के लिए हटकर सोचने तथा रणनीति बनाने को बढ़ावा देगा। आईपीएल की गवर्निंग काउंसिल की बैठक में इस नियम के अलावा सदस्य 2019 आईपीएल की समीक्षा करेंगे। साथ ही इस बात पर भी चर्चा होगी कि आगामी सीजन को और लोकप्रिय कैसे बनाया जाए।
ऐसा होगा नियम नए नियम के अनुसार, आपको यदि छह गेंद पर 20 रन चाहिए और आंद्रे रसेल बाहर बैठे हैं क्योंकि वह पूरी तरह से फिट नहीं और अंतिम-11 का हिस्सा नहीं थे। लेकिन अब, इस नियम से वह ऐसी स्थिति में मैदान पर आ सकते हैं और बड़े शॉट लगाकर मैच बदल सकते हैं। इसी तरह आपको आखिरी ओवर में अगर आपको छह रन बचाने हैं और आपके पास जसप्रीत बुमराह जैसा खिलाड़ी डग-आउट में बैठा है। तो कप्तान क्या करेगा? वह बुमराह को 19वां ओवर खत्म होने के बाद लेकर आएगा और फिर आप जानते ही हैं। इस नियम में मैच को बदलने का दम है।
