
# Probleme pentru bănci: HSBC, cel mai mare creditor din Europa, anunţă că profiturile au scăzut cu 18% de la an la an

Published at: **2019-11-02T21:00:00+00:00**

Author: **Alex Ciutacu**

Original: [Ziarul Financiar](https://www.zf.ro/banci-si-asigurari/probleme-pentru-banci-hsbc-cel-mai-mare-creditor-din-europa-anunta-ca-profiturile-au-scazut-cu-18-de-la-an-la-an-18508181)

HSBC, cel mai mare creditor din Europa, raportează o scădere de 18% de la an la an la nivelul profitului înainte de taxe (EBITDA) din al treilea trimestru, în ciuda unor evoluţii pozitive pe piaţa din Asia, potrivit CNBC.
Banca a raportat EBITDA de 4,8 miliarde dolari pentru trimestrul încheiat în luna septembrie, în scădere cu 18% de la an la an.
EBITDA ajustat a scăzut cu 12% la 5,3 miliarde dolari. Analiştii au estimat o scădere de 11% pentru T3, potrivit Reuters.
Gigantul bancar HSBC a raportat venituri de 13,36 miliarde dolari pentru acest trimestru, o scădere de 3% de la an la an.
„Mai multe părţi din business au mers bine, în special în piaţa din Asia, în ciuda unui mediu plin de provocări în T3”, notează Noel Quinn, CEO-ul interimar al grupului.
Câştigul per acţiune s-a ridicat la 57 cenţi, comparabil cu nivelul de 56 cenţi de anul trecut.
„Planurile noastre anterioare nu mai sunt suficiente pentru a îmbunătăţi performanţa acestor businessuri, ţinând cont de perspectivele slabe de creştere a veniturilor. De aceea accelerăm planurile de remodelare, pentru a muta capital în zone cu o creştere mai mare”, spune Quinn.
