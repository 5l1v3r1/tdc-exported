
# Проект Коломойського. Активісти побоюються, що в Карпатах почалася підготовка до будівництва курорту Свидовець — NYT

Published at: **2019-11-04T15:05:00+00:00**

Author: ****

Original: [НВ](https://nv.ua/ukr/biz/markets/proekt-kolomoyskogo-aktivisti-poboyuyutsya-shcho-v-karpatah-pochalasya-pidgotovka-do-budivnictva-kurortu-svidovec-50051514.html)

Активісти побоюються, що це пов’язано з будівництвом одного з найбільших в Європі гірськолижних курортів, пише New York Times. Проект пов’язують з ТОВ Скорзонера, бенефіціарами якої є олігархи Ігор Коломойський і Геннадій Боголюбов. Місцеві чиновники запевняють, що дорожні роботи в горах до курорту відношення не мають.
Першим цей проект анонсував в 2016 році тодішній губернатор Закарпатської області Геннадій Москаль. Згідно з офіційними документами, саме Скорзонера розробляє детальний план гірськолижного комплексу, який передбачає будівництво 120 ресторанів і десятків готелів. У липні 2016 року представники компанії Коломойського в листі місцевим чиновникам писали про величезні масштаби і економічні переваги проекту Свидовець. У компанії запевняли, що зможуть реалізувати цей «видатний туристичний проект».
Скорзонера володіє гірськолижним курортом Буковель. Їй переданий в концесію аеропорт Івано-Франківська.
Коломойський не відповів на запити журналістів. Екс-кандидат в президенти від партії УКРОП Олександр Шевченко, який до обрання нардепом у 2014 році був директором ТОВ Скорзонера, заявив, що олігарх ніколи не цікавився будівництвом курорту в Свидовці. NYT пише, що Шевченко і зараз очолює Буковель. За його словами, інформація про причетність Коломойського до проекту Свидовець — «чутки» і «казки».
Активісти зазначають, що комплекс зруйнує унікальну природу Карпат, а також завдасть шкоди річковій системі Чорної Тиси.
Нинішній губернатор Закарпатської області Ігор Бондаренко каже, що розуміє побоювання активістів та екологів, але підкреслює, що регіон має гостру потребу в інвестиціях для фінансування розвитку і забезпечення робочих місць. В інтерв'ю Укрінформу він заявляв, що проект буде реалізований. «Безумовно він буде, тому що це розвиток», — говорив губернатор.
Прес-секретар президента Володимира Зеленського Юлія Мендель сказала журналістам, що доля цього проекту — не питання до президента.
Нагадаємо, раніше повідомлялося, що проект передбачає будівництво комплексу на 28 тис. туристів з власним аеродромом. Туристів на гору будуть піднімати 23 підйомники. Планується облаштувати 230 км лижних трас. Швейцарський Фонд імені Бруно Мансера в червні представив в Києві аналітичний звіт, в якому йдеться про причетність до проекту ТОВ Скорзонера.
Як зазначає Радіо Свобода, проти проекту виступають українські та міжнародні незалежні екологи та природоохоронні організації. Вони підкреслюють, що розпорядження на розробку проектної документації затверджено з порушеннями, будівництво комплексу порушить міжнародні природоохоронні угоди, курорт може зруйнувати екосистему Карпат. Проте багато жителів сіл, які розташовані поблизу, позитивно відгукуються про проект.
Читайте також:
