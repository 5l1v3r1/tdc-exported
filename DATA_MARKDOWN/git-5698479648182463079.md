
# ناآرامی‌های عراق؛ گروهی به کنسولگری ایران در کربلا یورش بردند

Published at: **2019-11-04T07:01:19+00:00**

Author: **یورونیوز فارسی **

Original: [euronews](https://farsi.euronews.com/2019/11/04/iraqi-protesters-attack-iran-consulate-in-karbala?utm_medium=Social&utm_source=Twitter)

ده‌ها «معترض عراقی» شامگاه یکشنبه به کنسولگری ایران در شهر کربلا یورش بردند و به گفته شاهدان با بالا رفتن از دیوار کنسولگری یک پرچم ایران را پایین کشیدند و به جای آن پرچم عراق را بالا بردند.
نیروهای امنیتی برای متفرق کردن معترضان که اقدام به پرتاب سنگ می‌کردند و لاستیک خودروهای اطراف ساختمان را به آتش کشیده بودند، تیر هوایی شلیک کردند.
خبرگزاری فرانسه به نقل از منابع پزشکی اعلام کرد که سه معترض در ناآرامی‌های اطراف کنسولگری ایران در کربلا به ضرب گلوله کشته شده‌‌اند.
این دومین بار است که در اعتراض‌های یک ماه اخیرعراق، کنسولگری جمهوری اسلامی هدف حمله قرار می‌گیرد.
میرمسعود حسینیان، سرکنسول ایران در کربلا صبح روز دوشنبه ۱۳ آبان تاکید کرد که اوضاع در اطراف مقر کنسولگری جمهوری اسلامی به حالت عادی بازگشته است.
از سوی دیگر شبکه تلویزیونی العالم وابسته به صدا و سیمای ایران اعلام کرد که نیروهای ضد اغتشاش پلیس عراق، گروه ناشناسی را که کنسولگری ایران در کربلای را محاصره کرده بود، متفرق کردند.
خبرنگار العالم ادعا کرده است که مهاجمان به کنسولگری ایران، نماینده معترضان عراقی نیستند و به زودی هویت واقعی آنان منتشر خواهد شد.
از سوی دیگر سرکنسول ایران در کربلا همچنین به خبرگزاری فارس اعلام کرد که شرایط سفر به عتبات مهیا نیست و زائران تا برقراری امنیت لازم، سفر خود را به تعویق بیاندازند.
همزمان دونالد ترامپ، رئیس جمهوری آمریکا نیز در پی ناآرامی‌ها در کربلا، دو خبر درباره حمله به کنسولگری ایران در این شهر مذهبی را در حساب توئیتر خودش بازنشر کرد.
