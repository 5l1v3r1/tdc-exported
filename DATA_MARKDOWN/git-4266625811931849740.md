
# На Київщині росіянин пошкодив флагшток з прапором ОУН

Published at: **2019-11-04T11:18:00+00:00**

Author: ****

Original: [ZIK.UA](https://zik.ua/news/2019/11/04/na_kyivshchyni_rosiyanyn_poshkodyv_flagshtok_z_praporom_oun_1683037)


        На Київщині у місті Вишневе невідомий чоловік біля пам’ятника «Небесної Сотні» пошкодив флагшток з чорно-червоним прапором.
      
Про це повідомила пресслужба поліції Київської області.
«Про хулігана до поліції повідомив небайдужий очевидець. На місце події одразу прибула група реагування патрульної поліції Києво-Святошинського відділу поліції», – йдеться у повідомленні.
Поліція з’ясувала, що пошкодив флагшток 45-річний громадянин Російської Федерації, який приїхав до родичів у село Святопетрівське. Іноземець має посвідку на постійне місце проживання в Україні.
«Порушник при спілкуванні з поліцейськими поводив себе неадекватно: то голосно плакав, то починав сміятися. Коли вийшов в коридор у туалет, то зненацька вистрибнув у вікно з третього поверху адмінбудівлі. Поліцейським чолов’яга пояснив свій «політ», що для нього просто грає гучно музика. Для надання медичної допомоги поліцейські викликали карету швидкої допомоги. «Стрибуна» доправили до лікарні з забійними травмами тіла», – повідомляють у поліції.
Щодо правопорушника працівники поліції склали адміністративний проткала за ст. 173 (Дрібне хуліганство) КУпАП. Наразі до ДМС готується клопотання про скасування іноземцю посвідки на тимчасове проживання, видворення його з країни із забороною подальшого в’їзду до України.
Нагадаємо, раніше в Одеській області невідомі особи залили фарбою пам’ятник, встановлений на честь захисників України.
