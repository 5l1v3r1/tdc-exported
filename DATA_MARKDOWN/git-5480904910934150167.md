
# Vláda projedná stížnost ochránkyně práv na ministerstvo vnitra

Published at: **2019-11-02T06:10:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/vlada-projedna-stiznost-ochrankyne-prav-na-ministerstvo-vnitra/1816254?utm_source=rss&utm_medium=feed)

Praha - Vláda se chystá v pondělí projednávat stížnost ombudsmanky Anny Šabatové na ministerstvo vnitra. Podle veřejné ochránkyně práv resort jejímu úřadu brání v práci, když mu odmítá poskytovat podklady k rozhodnutím o neudělení českého občanství. Vnitro se brání tím, že se jedná o utajované informace. Šabatová vládu o svých výhradách vyrozuměla v únoru.
Kancelář ochránkyně ve vyrozumění uvádí, že k žádosti o české občanství si ministerstvo vnitra vyžádá stanoviska policie a zpravodajských služeb. Ta nejsou pak součástí spisu, pokud jsou v nich utajované informace. Rozhodnutí o zamítnutí se pak zdůvodní ohrožením bezpečnosti státu, nemůže ho tedy přezkoumat soud.
Ombudsmanka připomíná, že její činnost se sice nevztahuje na zpravodajské služby a orgány činné v trestním řízení, ale případnou ochranu před jednáním úřadů lidem poskytovat má. "Působnost ochránce se tedy nepochybně vztahuje na postup ministerstva vnitra a ministra vnitra v řízení o žádosti o udělení státního občanství," uvedla ve vyrozumění obudsmanka.
Dodala, že podle zákona o veřejném ochránci práv jí musí úřady ve stanovené lhůtě spisy a jiné písemnosti předložit. Podotkla, že ochránce i jeho zástupce mají k utajovaným informacím přístup. "Ochránce se pro výkon své funkce potřebuje seznámit se stanoviskem, které je podkladem pro rozhodnutí správního úřadu, aby zjistil, zda stanovisko existuje a zda z něj správní úřad při svém rozhodování vycházel. Samotné podkladové státobezpečnostní stanovisko přitom nehodnotí," stojí ve vyrozumění.
Obudsmanka dostala dva podněty od stěžovatelů. U jednoho z nich se s okolnostmi zamítnutí jeho žádosti o občanství seznámila. Tehdejšímu ministrovi vnitra Lubomíru Metnarovi (za ANO) sdělila, že z utajované informace není patrný charakter a intenzita ohrožení bezpečnostních zájmů státu. Dozvěděla se, že existuje ještě podrobnější stanovisko, s nímž se pak chtěla také seznámit. To Metnar odmítl. Nahlédnout do složek jí nedovolil ani jeho nástupce Jan Hamáček (ČSSD).
"Zákon o veřejném ochránci práv se nesnažím obejít, jak tvrdí ministr. V důsledku jeho postupu naopak nemohu splnit svou zákonnou povinnost," uvedla ombudsmanka. Nezbylo jí prý než vyrozumět vládu. Šabatová navrhla, aby kabinet ministrovi vnitra uložil všechny písemnosti včetně stanovisek policie a zpravodajců veřejnému ochránci práv zpřístupnit.
Ministerstvo vnitra už dřív uvedlo, že policie a zpravodajci by ombudsmance utajované informace neposkytly, není tedy důvod, aby se s jejich stanovisky pro ministerstvo vnitra seznamovala. Podle ombudsmančiny kanceláře rozhodování o udělování občanství ale není transparentní, když resort zamítnutí může vždy zdůvodnit ohrožením bezpečnosti a obrana není možná.
Ministerstvo vnitra dostalo od začátku roku 2014 do konce loňska 18.229 žádostí o udělení českého občanství. Z bezpečnostních důvodů zamítlo 170 žádostí. Zhruba pětinu těchto rozhodnutí pak ministr vnitra v rozkladovém řízení zrušil, když bezpečnostní riziko opadlo.
