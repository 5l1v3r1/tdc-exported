
# Україна просить у НАТО статус учасника партнерства розширених можливостей – Кулеба

Published at: **2019-11-01T14:34:00+00:00**

Author: ****

Original: [DT.ua](https://dt.ua/POLITICS/ukrayina-prosit-u-nato-status-uchasnika-partnerstva-rozshirenih-mozhlivostey-kuleba-328136_.html)

Українська сторона просить НАТО надати їй статус учасника партнерства розширених можливостей, повідомив віце-прем'єр-міністр з питань європейської та євроатлантичної інтеграції Дмитро Кулеба на брифінгу в Києві.
"Під час візиту Україна звернулася до Північноатлантичного альянсу з проханням перейти на новий рівень співпраці та надати Україні статус учасника партнерства розширених можливостей", - сказав він.
Київ може отримати пріоритетний допуск до сертифікації заходів, що відбуваються по лінії НАТО-Україна, розширене співробітництво у сфері розвідки, надання можливості представникам країн-партнерів отримувати посади у штаб-квартирі НАТО або у структурах НАТО, зазначив Кулеба.
Він також додав, що ця програма не є заміною Плану дій щодо членства в Альянсі.
Нагадаємо, що 30 і 31 жовтня в Україні перебувала Північноатлантична рада разом із генеральним секретарем Єнсом Столтенбергом. Делегація відвідала Одесу і Київ, де зустрілася з українськими чиновниками.
Як заявив Дмитро Кулеба, українська сторона не подаватиме заявку на отримання Плану дій щодо членства в НАТО, оскільки вже подала такий документ у 2008 році.
У свою чергу, генсек НАТО Єнс Столтенберг розповів, що в рамках відносин України і Альянсу буде запущено нову ініціативу, націлену на об'єднання всіх існуючих форматів співпраці з Україною.
Детальніше про співробітництво НАТО із новою владою України читайте у статті Данила Пилипчука "Стандартний набір" у тижневику "Дзеркало тижня. Україна".
