
# Експресна победа осигури на Джокович среща с Григор Димитров в полуфиналите

Published at: **2019-11-01T18:26:00+00:00**

Author: **Sportlive.bg**

Original: [SPORT LIVE](https://www.sportlive.bg/sport/tenis/ekspresna-pobeda-osiguri-na-dzhokovich-sreshta-s-grigor-dimitrov-v-polufinalite--1390895.html)

Световният номер 1 Новак Джокович записа най-категоричната си победа в тазгодишното издание на турнира от сериите Мастърс 1000 в Париж, след като надигра Стефанос Циципас в два сета – в отделните части 6-1, 6-2 за около час игра.
Джокович ще се изправи в спор за място на финала срещу първата ни ракета Григор Димитров, който по-рано надви Кристиан Гарин в два сета. Двамата имат девет мача помежду си, като нашият тенисист има един-единствен успех, дошъл на Мастърса в Мадрид през 2013 година. Последната им среща беше в Синсинати през 2018, когато Джокович спечели в три сета. Ноле и Григор са се изправяли един срещу друг и в зала „Берси“ през 2016, когато Джокера триумфира в три сета на осминафиналите в надпреварата.
Днес сърбинът не остави съмнение в превъзходството си на корта и след два пробива дръпна на бърза ръка с 5-0. Гъркът се спаси от „геврек“ в откриващата част, но преклони глава при петия сетбол за четирикратния шампион в надпреварата. Във втория сет картината бе идентична, като Ноле отново реализира два пробива, за да изравни на 2-2 в общата статистика между него и Циципас. Младият грък бе спечелил предишния им сблъсък на Мастърса в Шанхай.

        
          
            А каква е една от целите на Андре Агаси в работата му с Димитров вижте в този материал.
          
        
      
