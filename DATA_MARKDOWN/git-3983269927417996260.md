
# El Barça visita el camp del Llevant amb la intenció de sumar el sisè triomf seguit a la Lliga

Published at: **2019-11-02T08:53:23+00:00**

Author: **esport3**

Original: [CCMA](https://www.ccma.cat/esport3/el-barca-visita-el-camp-del-llevant-amb-la-intencio-de-sumar-el-sise-triomf-seguit-a-la-lliga/noticia/2960325/)

Resultats en mà, el Barça arriba al Ciutat de València en un gran moment: set victòries en els últims set partits, entre Lliga i Champions, adornen el full de serveis de l'equip d'Ernesto Valverde. L'últim, la golejada de dimarts contra el Valladolid (5-1) va servir per confirmar que Leo Messi ja està en un moment òptim de forma i per fer oblidar, de pas, una discretíssima actuació al camp de l'Slavia de Praga, on Ter Stegen va salvar els tres punts per als culers.
Si el Barça no genera dubtes fins ara com a local, lluny del Camp Nou les seves actuacions han sigut irregulars. S'espera que el trident Messi-Luis Suárez-Griezmann tingui una altra oportunitat de jugar de sortida, com va fer al camp de l'Eibar, on va aniquilar el rival. També s'esperen alguns retocs en les altres línies. Així, Sergi Roberto podria jugar de sortida per Semedo i Arturo Vidal podria tenir la seva oportunitat per donar descans a Sergio Busquets. Qui segur que no jugarà és Ousmane Dembélé, que no ha estat inclòs en la convocatòria tot i haver complert dos partits de sanció. Un toc d'atenció al francès per part d'un Valverde que sí que ha convocat Ansu Fati i Carles Pérez.
 
 
