
# ‘నిలోఫర్‌’లో అగ్ని ప్రమాదం.. తప్పిన పెనుముప్పు

Published at: **2019-11-01T07:43:55+00:00**

Author: ****

Original: [Andhrajyothy](https://www.andhrajyothy.com/artical?SID=943549)

Ph: 88865 47666ప్రవేశం ఉచితం ADVT
హైదరాబాద్ : నిలోఫర్‌ ఆస్పత్రిలో షార్ట్‌ సర్క్యూట్‌ కారణంగా అగ్ని ప్రమాదం చోటుచేసుకోవడంతో రోగులు, వైద్య సిబ్బంది ఉరుకులు పరుగులు పెట్టారు. సకాలంలో ఫైర్‌ సిబ్బంది, పోలీసులు స్పందించడంతో పెను ప్రమాదం తప్పింది. నిలోఫర్‌ ఆస్పత్రి పాత భవనంలోని సూపరింటెండెంట్‌ చాంబర్‌కు అతి సమీపంలో ఉన్న ఇన్‌వార్డ్‌ కార్యాలయం గదిని శుభ్రం చేసేందుకు శానిటేషన్‌ సిబ్బంది ఉదయం 9 గంటల సమయంలో గది తలుపు తెరిచి లైట్లు ఆన్‌ చేశారు. దీంతో ఒక్కసారిగా సీలింగ్‌ భాగంలో ఉన్న లైట్‌ పేలిపోయి నిప్పు రవ్వలు, గాజు పెంకలు గదిలోని కుర్చీలపై పడడంతో మంటలు చెలరేగాయి. అక్కడ ఉన్న కుర్చీలు అంటుకోవడంతో పాటు సామగ్రికి నిప్పంటుకొని పెద్ద ఎత్తున పొగలు అలుముకున్నాయి. దీంతో వెంటనే ఫైర్‌, పోలీస్‌ అధికారులకు సమాచారం అదించారు. కాగా ఇన్‌వార్డ్‌ గదికి సమీపంలో ఉన్న ల్యాబ్‌ టెక్నిషియన్లు, సెక్యూరిటీ, శానిటేషన్‌ సిబ్బంది నీళ్లు చల్లి మంటలను ఆర్చేశారు. ఫైరింజన్‌ రావడంతో మంటలను పూర్తిగా ఆర్పేయడంతో పాటు విద్యుత్‌ సరఫరాను నిలిపివేశారు. దీంతో అందరూ ఊపిరి పీల్చుకున్నారు.

        తప్పిన ప్రమాదం...
      
రోజూ ఉదయం 9 గంటలకే వచ్చే కార్యాలయ సిబ్బంది గురువారం కాస్త ఆలస్యంగా రావడంతో పెను ప్రమాదం తప్పింది. ఇన్‌వార్డ్‌ గది పై అంతస్తులో బైయోకెమిస్ట్రీతోపాటు పాటు పలు ల్యాబ్‌లు ఉన్నాయి. ల్యాబ్‌లకు ఆనుకొని పిడియాట్రిక్‌ విభాగం 5వ యూనిట్‌కు చెందిన చిన్నపిల్లల వార్డుల్లో దాదాపు వంద మందికిపై చికిత్సలు పొందుతున్నారు. మంటలు అంటుకున్న వెంటనే సిబ్బంది నీళ్లు చల్లి మంటలను ఆర్చేయడంతో పాటు విద్యుత్‌ సరఫరాను నిలిపేయడంతో ప్రమాదం తప్పింది. నిలోఫర్‌ ఆస్పత్రి పాత భవనానికి ఫైర్‌ సెఫ్టీ లేకపోవడంతో తరచూ ఇలాంటి ఘటనలు చోటు చేసుకుంటున్నాయని సిబ్బంది వాపోతున్నారు. ఇటీవల ఎల్బీనగర్‌లోని షైన్‌ ఆస్పత్రిలో ఘటన చోటు చేసుకున్నా... అగ్ని ప్రమాదాలను అరికట్టేందుకు జాగ్రత్తలు తీసుకోవడం లేదని చిన్నారుల తల్లిదండ్రులు వాపోతున్నారు.
