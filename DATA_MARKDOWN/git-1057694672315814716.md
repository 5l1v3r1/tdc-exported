
# Ο προσωπάρχης του Λευκού Οίκου καταθέτει για την παραπομπή Τραμπ

Published at: **2019-11-05T21:26:37+00:00**

Author: ****

Original: [News.gr](https://www.news.gr/kosmos/article/2021408/o-prosoparchis-tou-lefkou-ikou-katatheti-gia-tin-parapompi-trab.html)

Ο προσωπάρχης του Ντόναλντ Τραμπ κλητεύθηκε να καταθέσει την Παρασκευή στην έρευνα που διεξάγουν οι Δημοκρατικοί στο Κογκρέσο με στόχο την παραπομπή του Ρεπουμπλικανού προέδρου.
Ο Μικ Μαλβέινι είναι ο πλέον υψηλόβαθμος αξιωματούχος του Λευκού Οίκου που καλείται να καταθέσει. Είναι πιθανόν όμως ότι θα αγνοήσει την κλήτευση, όπως αναφέρει το Αθηναϊκό Πρακτορείο Ειδήσεων.
«Η έρευνα αποκάλυψε ότι ενδέχεται να εμπλέκεστε άμεσα στην προσπάθεια, που ενορχήστρωσαν ο πρόεδρος Τραμπ, ο προσωπικός δικηγόρος του Ρούντολφ Τζουλιάνι και άλλοι» για άσκηση πιέσεων στην Ουκρανία προκειμένου το Κίεβο να ξεκινήσει εισαγγελική έρευνα σε βάρος του Τζο Μπάιντεν, ανέφεραν οι επικεφαλής των τριών Επιτροπών της Βουλής των Αντιπροσώπων, απευθυνόμενοι στον Μαλβέινι.
Πιο συγκεκριμένα, οι Δημοκρατικοί υποπτεύονται ότι ο Τραμπ και ο περίγυρός του ανέβαλαν μια συνάντηση στον Λευκό Οίκο και την εκταμίευση στρατιωτικής βοήθειας, ύψους 400 εκατομμυρίων δολαρίων, προς την Ουκρανία «ώστε να πιέσουν τον πρόεδρο Βολοντίμιρ Ζελένσκι να διεξαγάγει έρευνες» που θα ωφελούσαν πολιτικά τον Τραμπ. «Οι ενδείξεις που συγκεντρώθηκαν (…) αφήνουν να εννοηθεί ότι ο Μικ Μαλβέινι ενδέχεται να διαδραμάτισε άμεσο ρόλο σε αυτή τη στρατηγική άσκησης πίεσης στην ουκρανική κυβέρνηση ώστε να αναμιχθεί στις αμερικανικές εκλογές του 2020 κατασκευάζοντας βλαπτικές πληροφορίες για τους πολιτικούς αντιπάλους του προέδρου Τραμπ, καθώς και στην προσπάθεια απόκρυψης αυτών των ενεργειών», συνεχίζουν οι Δημοκρατικοί.
Οι πρόεδροι των Επιτροπών Πληροφοριών, Εξωτερικών Υποθέσεων και Εποπτείας ζητούν από τον Μαλβέινι να παρουσιαστεί στο Κογκρέσο στις 9 το πρωί της 8ης Νοεμβρίου.
Νωρίτερα σήμερα ένας σύμβουλος του Λευκού Οίκου, ο Γουέλ Γκρίφιθ, δεν παρουσιάστηκε να καταθέσει. Χθες, άλλοι τέσσερις μάρτυρες αγνόησαν το «ραντεβού» τους με τους βουλευτές.
Παρά την άρνηση του Λευκού Οίκου να συνεργαστεί στην έρευνα, οι Επιτροπές έχουν ήδη λάβει καταθέσεις, κεκλεισμένων των θυρών, από δέκα μάρτυρες. Σύντομα σκοπεύουν να οργανώσουν και δημόσιες ακροάσεις.
