
# Извънредна ситуация на летището в Амстердам, районът отцепен

Published at: **2019-11-06T22:29:00+00:00**

Author: **Анисия Иванова**

Original: [Dnes.bg](https://www.dnes.bg/notifikacii/2019/11/06/izvynredna-situaciia-na-letishteto-v-amsterdam-raionyt-otcepen.428814)

Извънредна ситуация на летище "Схипхол" в Амстердам. Районът е бил отцепен от полиция и военни.
Според местни медии трима мъже, въоръжени с ножове, са опитали да поемат конрола над самолет, който е излитал за Мадрид. За момента обаче тази информация не се потвърждава, съобщава Bulgaria ON AIR.
В официалния си профил в Twitter от летището съобщават, че полицията разследва "подозрителна ситуация" на борда на самолет.
Холандски медии съобщават, че службите за сигурност са били повикани на летището. На място са отишли два медицински хеликоптера и специализиран отряд. Говорител на полицията отказа да съобщи за какво точно става въпрос.
Очевидци разказват, че на летището пристигат много линейки с включени сирени.
Няколко изхода на летището също са били затворени. На пътниците от няколко кацащи самолета не им е било позволено да влязат в ръкавите, а са били вкарани в летището по друг път
Малко по-късно холандската полиция съобщи, че пътниците и екипажът са свалени и са в безопасност.
Няма данни за пострадали. Летището е третото най-натоварено в Европа след лондонското "Хийтроу" и парижкото "Шарл дьо Гол".
