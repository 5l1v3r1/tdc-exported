
# 
        این خبر را به خاطر داشته باشید/ این جریان حاضر است بگوید ما اشتباهی هستیم و مردم اشتباهی رأی دادند
      

Published at: **2019-11-04T22:34:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638209/%D8%A7%DB%8C%D9%86-%D8%AE%D8%A8%D8%B1-%D8%B1%D8%A7-%D8%A8%D9%87-%D8%AE%D8%A7%D8%B7%D8%B1-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%DB%8C%D8%AF-%D8%A7%DB%8C%D9%86-%D8%AC%D8%B1%DB%8C%D8%A7%D9%86-%D8%AD%D8%A7%D8%B6%D8%B1-%D8%A7%D8%B3%D8%AA-%D8%A8%DA%AF%D9%88%DB%8C%D8%AF-%D9%85%D8%A7-%D8%A7%D8%B4%D8%AA%D8%A8%D8%A7%D9%87%DB%8C-%D9%87%D8%B3%D8%AA%DB%8C%D9%85-%D9%88-%D9%85%D8%B1%D8%AF%D9%85-%D8%A7%D8%B4%D8%AA%D8%A8%D8%A7%D9%87%DB%8C-%D8%B1%D8%A3%DB%8C-%D8%AF%D8%A7%D8%AF%D9%86%D8%AF)

گروه سیاسی: خبری که باید در حافظه‌ها بماند این است که اصلاح‌طلبان مجلس پیشنهاد دادند: باید قائم‌مقام رهبری در امور اجرایی تشکیل شود تا مشکلات اقتصاد حل‌وفصل شود.
 
به گزارش بولتن نیوز، محسن مهدیان به‌عنوان یک روزنامه‌نگار باسابقه معتقد است این پیشنهاد جذاب یک "ضمیمه سیاسی" و یک "زمینه اعتقادی" دارد. او در یادداشت پیش رو، چنین شرح می‌دهد که ...
 
ضمیمه سیاسی اول اینکه اصلاح‌طلبان با سخت شدن شرایط اقتصادی شانه خالی کردند و تلاش داشتند مسئولیت کم‌کاری‌های دولت را سمت رهبری حواله کنند و بار اعتراضات اجتماعی را از روی دوش دولت کم کنند؛ اما زمینه اعتقادی ...
 
نکته دوم مهم‌تر است.
 
قائم‌مقام اجرایی و اقتصادی یعنی چی؟ یعنی رهبری یک نفر را منتصب کند تا بجای دولت تصمیم بگیرد؛ یعنی یک انتصاب بجای انتخاب مردم.
 
یعنی جریانی که ادعای دموکراسی دارد پیشنهادی می‌کند به رأی مردم پشت کنید.
 
این جریان هنوز درک درستی از نظام حقوقی سیاسی انقلاب و مردم‌سالاری ندارد. اگر قرار بود مسائل کشور را با انتصاب حل‌وفصل کنیم چرا قائم‌مقام اجرایی در اقتصاد؟! خود رهبری رئیس‌جمهور انتخاب می‌کردند و همه امور را حل‌وفصل می‌کردند.
 
اما مسئله این است که قرار است کشور به انتخاب و اراده و تصمیم مردم اداره شود.
 
این نگاه استبدادی را بگذارید کنار سبک رفتاری رهبری که معتقد است در هر شرایطی باید از رأی مردم حمایت کرد. آنچه اهمیت دارد صیانت از انتخاب مردم است.
 
اما چرا توجه به این خبر مهم است؟
 
این جریان را باید دقیق شناخت.
 
این جریانی است که وقتی رأی نیاورد مقابل رأی اکثریت ایستاد. (سال 88)
 
وقتی رأی آورد و نتوانست به وعده‌هایش عمل کند خواست از رأی اکثریت شانه خالی کند. (سال 98)
 
و حالا که نتوانسته ناکارآمدی‌اش را به دیگران حواله کند، می‌گوید مشکلات امروز به خاطر نظارت استصوابی شورای نگهبان است؛ یعنی حاضر است بگوید ما اشتباهی هستیم و مردم اشتباهی رأی دادند ولی مسئولیت نابلدی و ناکارآمدی‌ها را نپذیرند.
 
 
انتهای پیام/#
