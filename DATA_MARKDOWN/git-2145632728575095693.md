
# Google a cerut ajutorul producătorilor de antiviruşi pentru a elimina aplicaţiile periculoase

Published at: **2019-11-07T22:00:00+00:00**

Author: **Redactia Descopera.ro**

Original: [DESCOPERĂ](https://www.descopera.ro/lumea-digitala/18553232-google-a-cerut-ajutorul-producatorilor-de-antivirusi-pentru-a-elimina-aplicatiile-periculoase)

Google a anunţat că a încheiat un parteneriat cu mai mulţi producători de soluţii de securitate informatică pentru a elimina aplicaţiile periculoase din magazinul virtual Google Play.
Numită „App Defense Alliance”, iniţiativa include companiile Google, ESET, Lookout şi Zimperium, potrivit Mediafax.
Google va integra propria soluţie de securitate, Play Protect, în motoarele de scanare ale companiilor partenere pentru a identifica aplicaţiile periculoase înainte ca acestea să ajungă în magazinul virtual Google Play.
Iniţiativa a apărut după mai multe incidente grave în care au fost implicate aplicaţii periculoase descărcate de utilizatorii de smartphone-uri cu Android chiar din Google Play.
Luna trecută, un cercetător de la ESET a realizat o listă cu 172 de aplicaţii din Google Play, instalate pe milioane de dispozitive, care livrau programe dăunătoare (malware), făceau fraude cu publicitate sau phishing în încercarea de a obţine datele de card ale utilizatorilor.
Mai mult, zilele trecute s-a descoperit faptul că o tastatură virtuală populară, ai.type, îi abona pe utilizatori pe ascuns la diverse servicii.
Într-un raport publicat anul acesta, Google a anunţat că doar 0,08% dintre telefoanele care au descărcat aplicaţii exclusiv din Google Play au fost afectate de aplicaţii dăunătoare în 2018.
