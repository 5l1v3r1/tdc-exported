
# У 76-річної Катрін Деньов стався інсульт

Published at: **2019-11-06T17:47:36+00:00**

Author: ****

Original: [ГЛАВКОМ](https://glavcom.ua/news/u-76-richnoji-katrin-denov-stavsya-insult-638184.html)

Французька актриса Катрін Деньов перенесла ішемічний інсульт.
Про це повідомляє в середу радіостанція РТЛ з посиланням на її оточення.
76-річну актрису госпіталізували в ніч на 6 листопада в Парижі після того, як вона перенесла «малий ішемічний інсульт, який є оборотним».
«На щастя, жодних порушень у руховій активності в неї немає, але, звичайно ж, їй потрібен час, щоб прийти до тями», - розповіли родичі Деньов.
За повідомленнями французьких ЗМІ, актрисі стало погано під час зйомок фільму режисера Еммануеля Берко, які проходять на околицях Парижа.
Як відомо, Деньов зіграла в десятках фільмів, серед них - «Шербурзькі парасольки», «Відраза», «Денна красуня», «Трістана», «Та, що танцює в темряві», «8 жінок», «Останнє метро».
Фільми за її участі багато разів удостоювалися престижних нагород, зокрема «Золотої пальмової гілки» і «Оскара».
Як відомо, у липні Деньов була гостем 10-го міжнародного кінофестивалю в Одесі.
