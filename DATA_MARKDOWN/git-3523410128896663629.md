
# 
        دستگیری ارسال کننده ایمیل‌های دردساز یک شرکت
      

Published at: **2019-11-07T17:43:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638719/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B1%D8%B3%D8%A7%D9%84-%DA%A9%D9%86%D9%86%D8%AF%D9%87-%D8%A7%DB%8C%D9%85%DB%8C%D9%84%E2%80%8C%D9%87%D8%A7%DB%8C-%D8%AF%D8%B1%D8%AF%D8%B3%D8%A7%D8%B2-%DB%8C%DA%A9-%D8%B4%D8%B1%DA%A9%D8%AA)

به گزارش بولتن نیوز، سرهنگ تورج کاظمی دراین باره گفت: مدتی قبل نماینده حقوقی شرکتی با طرح شکایتی در دادسرای مبارزه با جرائم به پلیس فتا مراجعه و اعلام کرد که مدتی است که فرد ناشناسی از پست الکترونیک شرکت پیام‌های کذبی را به سایر اعضا و مسئولان شرکت ارسال کرده و این رفتار باعث هتک حیثیت افراد شده است که در همین راستا رسیدگی به موضوع در دستور کار ماموران پلیس فتا قرار گرفت.
وی ادامه داد: بررسی‌های اولیه نشان از این داشت که فردی با در دست داشتن رمز  و نام کاربری پست الکترونیک شرکت وارد ایمیل شرکت شده و از سوی شرکت برای کارکنان شرکت پیام ارسال کرده است. در همین راستا نیز  تحقیقات پلیسی با احتمال اینکه متهم از اعضای کارکنان شرکت است، آغاز شد و در تحقیقات پلیسی یکی از کارمندان شرکت که مردی ۵۰ ساله بود، شناسایی شد.
وی با بیان اینکه این فرد با زیرکی و ترفند خاصی به محض ارسال ایمیل بلافاصله آن را حذف می‌کرد تا رد پایی از وی بر جا نماند، گفت: نتیجه تحقیقات انجام شده در اختیار مقام قضائی قرار گرفت و با دستور قضائی متهم دستگیر و برای تحقیقات تکمیلی به پلیس فتا منتقل شد.
کاظمی با اشاره به اعترافات متهم نیز گفت: این فرد معترف شد که با مدیر عامل و برخی از کارمندان شرکت مشکل و اختلاف فکری داشته تا اینکه این اختلاف منجر به کدورت و درگیری لفظی بین‌شان شده و به همین دلیل تصمیم گرفته به تلافی این اختلاف با ایمیل شرکت پیام‌هایی را به کارکنان شرکت ارسال کند.
رییس پلیس فتای تهران بزرگ افزود: با اعتراف متهم به جرم ارتکابی و تکمیل تحقیقات پلیسی، متهم برای سیر مراحل قانونی در اختیار مرجع قضائی قرار گرفت.
