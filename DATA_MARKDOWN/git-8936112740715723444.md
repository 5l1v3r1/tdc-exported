
# Celtic zszokował Rzym i może świętować awans

Published at: **2019-11-07T21:52:00+00:00**

Author: ****

Original: [TVN24](https://eurosport.tvn24.pl/pilka-nozna,105/liga-europy-lazio-celtic-przegrana-lazio-w-ostatniej-minucie,983804.html)

Najciekawsze spotkanie 4. kolejki Ligi Europy rozpoczęło się już dzień wcześniej od nieprzyjemnych incydentów poza boiskiem. W jednym z nich dwóch kibiców Celticu Glasgow zostało ugodzonych nożem. Ich obrażenia na szczęście okazały się niegroźne, ale przed czwartkowym spotkaniem, na które do Rzymu przybyło ponad 9 tysięcy szkockich kibiców, wprowadzono dodatkowe środki bezpieczeństwa.
Szybkie prowadzenie Lazio
Mecz rozpoczął się pod dyktando gospodarzy, którzy od pierwszych minut próbowali narzucić rywalowi własne warunki gry. Już w 7. minucie spotkania zupełnie niepilnowany w polu karnym Ciro Immobile bezbłędnie wykorzystał znakomite dośrodkowanie Felipe Caicedo i z pierwszej piłki pokonał Frasera Fostera.
Lazio objęło prowadzenie i przez kolejne minuty pozostawało w natarciu, ale zepchnięty początkowo do defensywy Celtic powoli i konsekwentnie odzyskiwał inicjatywę. Od około 20. minuty mecz zrobił się dużo bardziej wyrównany. Mimo to Szkoci nie byli w stanie poważniej zagrozić bramce Lazio. Udało im się to dopiero w 38. minucie, gdy James Forrest otrzymał znakomite podanie w pole karne i z zimną krwią umieścił piłkę w siatce Thomasa Strakoshy.
Na odpowiedź Włochów nie trzeba było długo czekać. Niespełna dwie minuty później piłka minęła szkockiego bramkarza i zmierzała w światło bramki, ale z linii bramkowej wybił ją jeden z obrońców Celticu. Do szatni drużyny zeszły przy stanie 1:1.
W drugiej połowie kibice zobaczyli znacznie bardziej interesujące widowisko. Tym razem drużyną atakującą był Celtic, a Lazio przez dłuższą chwilę zmuszone było do dramatycznej obrony. Napastnikom szkockiej drużyny brakowało jednak skuteczności, przez co długie rajdy pod bramkę Lazio kończyły się niecelnymi strzałami lub były w ostatniej chwili blokowane przez włoskich obrońców. Rzymianie próbowali kontratakować, ale również nie byli w stanie przechylić szali na swoją stronę.
Ostatnie minuty to istna kanonada strzałów rzymian na bramkę Forstera, ale Anglik popisywał się kapitalnymi interwencjami. I kiedy wydawało się już, że po bardzo wyrównanym pojedynku drużyny podzielą się punktami, w piątej minucie doliczonego czasu fatalny błąd popełnił Valon Berisha, którego niedokładne zagranie wykorzystał Odsonne Edouard. Napastnik Celticu ruszył w stronę bramki Strakoshy, dostrzegł wbiegającego na czystą pozycję Oliviera Ntchama, który dokładne podanie zamienił na zwycięską bramkę. Tym samym Celtic zagra w 1/16 finału.
Grał Kędziora
Sevilla pokonała na wyjeździe F91 Dudelange 5:2 i pozostaje jedyną niepokonaną ekipą w obecnej edycji, ale w czwartek straciła pierwsze bramki. Dla trzykrotnego zwycięzcy Ligi Europy dwukrotnie trafił Izraelczyk Munas Dabbur (powołany na mecz z Polską w eliminacjach mistrzostw Europy), a hat-trickiem popisał się Hiszpan Munir El Haddadi.Całe spotkanie w barwach Dynama Kijów rozegrał Tomasz Kędziora. Ukraińska drużyna zajmuje drugie miejsce w tabeli grupy B, ale ma tyle samo punktów co FC Kopenhaga. O 1/16 finału walczy jeszcze Malmoe FF, które ma tylko punkt mniej. W czwartek zremisowało z FC Lugano 0:0.W 1/16 finału zagra też już na pewno FC Basel. Szwajcarzy wygrali u siebie z Getafe 2:1. Ciekawie zrobiło się w grupie D. Po wysokim zwycięstwe LASK Linz z PSV Eindhoven 4:1 jeszcze trzy drużyny walczą o awans. Sporting Lizbona pokonał na wyjeździe Rosenborg Trondheim 2:0 i jest liderem tabeli, ale ma tylko dwa punkty więcej (dziewięć) niż zespoły z Linzu i Eindhoven.
Bramki: 1:0 Immobile (7'), 1:1 Forrest (38'). 1:2 Ntcham (95')
Składy: Lazio: Strakosha - Acerbi, Vavro (82' Berisha), Luiz Felipe - Jony (58' Lulic), Milinkovic-Savic, Lucas Leiva (58' Alberto), Parolo, Lazzari - Immobile, Caicedo\
Celtic: Forster - Hayes, Ajer, Julien, Abn Elhamed (83' Bitton) - McGregor, Brown, Elyonoussi, Christie (77' Ntcham), Forrest (89' Bauer) - Edouard
Wyniki czwartkowych spotkań Ligi Europy:Astana - AZ Alkmaar 0:5F91 Dudelange - FC Sevilla  2:5 APOEL Nikozja - Karabach Agdam  2:1 FC Kopenhaga - Dynamo Kijów 1:1 FC Lugano - Malmoe FF  0:0FC Basel - Getafe 2:1 FK Krasnodar - Trabzonspor  3:1 LASK Linz - PSV Eindhoven 4:1 Rosenborg Trondheim - Sporting Lizbona 0:2CFR Cluj - Stade Rennes 1:0 Lazio Rzym - Celtic Glasgow 1:2 Vitoria Guimaraes - Arsenal Londyn 1:1 Standard Liege - Eintracht Frankfurt 2:1Feyenoord - Young Boys Berno 1:1Glasgow Rangers - FC Porto 2:0Wolfsburg - Gent 1:3Oleksandria - Saint Etienne 2:2Espanyol - Łudogorec 6:0Ferencvaros - CSKA Moskwa 0:0Borussia Moenchengladbach - AS Roma 2:1Wolfsberger - Istanbul Basaksehir 0:3Braga - Besiktas 3:1Wolverhampton - Slovan Bratysława 1:0Manchester United - Partizan 3:0
Autor: mc / Źródło: eurosport.pl, PAP
