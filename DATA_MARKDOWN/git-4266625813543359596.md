
# На Чернігівщині мисливці застрелили червонокнижного лося і відпиляли рога

Published at: **2019-11-06T13:40:00+00:00**

Author: ****

Original: [ZIK.UA](https://zik.ua/news/2019/11/06/na_chernigivshchyni_myslyvtsi_zastrelyly_chervonoknyzhnogo_losya_i_vidpylyaly_1684941)


        На Чернігівщині мисливці застрелили червонокнижного лося. Тварину убили в перший день полювання на Чернігівщині.
      
В Україні  популяція лосів на межі зникнення, нараховується щонайбільше 4,5 тисячі особин, і протягом десяти років популяція цих тварин скоротилася ледь не втричі, йдеться в сюжеті ТСН.
У день відкриття сезону Микола Семенченко разом з компанією односельців, у кожного з яких у руках по рушниці, з поля зайшов до лісу. Там він і натрапив на лося – запевняє, що поранення тварини помітив пізніше. «Ми забрали собак – він ще був живий. І ми пішли звідси», - каже мисливець. Він подзвонив єгерю, а вже той викликав поліцію. Коли слідча група  приїхала, орієнтовно 3-річний лось з одним рогом і вагою приблизно три центнери вже був мертвим.
Того дня у цьому районі полювали жителі двох прилеглих сіл - Махнівки та Омбиша. Лосі – тварини витривалі, і навіть з таким тяжким пораненням можуть пройти до 5 кілометрів. Тепер з’ясувати, в якій частині лісу випустили кулю, досить важко. За 300 метрів від місця, де знайшли лося, межа лісництв. Теоретично поранена тварина могла прийти навіть з іншого району, але сліди крові поки що вдалося знайти лише там, де лежала туша. Навіть на дереві, через яке лосю довелося переступити, жодної багряної плями.
Спеціалісти встановили, що тварину було вбито свинцевою кулею, котра знищується при влучанні, тому по уламках неможливо ідентифікувати, з якої зброї стріляли. Це можна було б зробити по гільзі, але її слідчі не знайшли. Знайти рушницю, з якої взагалі того дня стріляли, було б чи не єдиною зачіпкою, тож лісники проводять своє розслідування. Цього тижня хочуть зібрати всіх мисливців разом
«Проведемо роз'яснювальну роботу, і в ході роботи, може, щось випливе. Наша така думка, що неподалік від цього місця десь його поранили», - каже директор ДП Андрій Лашко.
Шість літніх мисливців села Омбиш в той час, коли на пораненого лося натрапили мисливці Махнівки, сиділи на дорозі десь за кілометр від лісу. На відкриття полювання ходив і батько Анатолія Тарасенка. Він переконує, що мисливці за святкуванням початку сезону навіть не встигли зброю розчохлити.
«Ніхто з наших жодного пострілу не зробив», - переконує він.
У омбиських мисливців жодних вполюваних трофеїв не було, але їхні три рушниці вилучено  на експертизу.
«Описали всю зброю, три рушниці вилучили, щоб відвезти в райвідділ і там повести експертизи – подивитися, чи з них стріляли, чи ні», - пояснив мисливствознавець ДП «Борзнянський лісгосп» Віталій Куліш.
Поліцейські досі працюють у  навколишніх селах, але у махнівських мисливців 13  рушниць для експертизи досі не вилучено. За убивство червонокнижного лося винуватцю загрожує 130 тисяч гривень штрафу. За цей рік на Чернігівщині було вбито чотирьох лосів, проте жодного браконьєра не встановлено.
Як відомо, Верховний Суд України відмовив мисливцям у позові про скасування наказу про внесення лосів до Червоної книги.
 
