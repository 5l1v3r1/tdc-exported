
# Клоп защити БФС: Расизмът не е проблем само на България

Published at: **2019-11-01T16:57:00+00:00**

Author: ****

Original: [bTV Новините](https://btvnovinite.bg/sport/klop-4.html)

Мениджърът на "Ливърпул" Юрген Клоп вярва, че БФС няма вина за расисткия скандал около европейската квалификация между България и Англия в София, завършила 0:6 в полза на "Трите лъва". Според германския специалист проблемът е много сериозен и не касае единствено България.
Преди дни УЕФА наказа България с един мач пред празни трибуни, както и с още един условно при ново провинение в следващите две години. Също така родната централа трябва да плати обща глоба в размер на 85 хил. евро. 
В Англия бяха разочаровани от решението на УЕФА.
"Не съм сигурен какво трябва да бъде наказанието, трудно е да се прецени. Не мисля, че е много важно да обсъждаме каква е санкцията. Важно е да се говори за расизма, за да не се случва отново в бъдеще. Футболната асоциация на България не беше виновна за тази ситуация. Други хора носят вината и трябва да се направи така, че да не действат повече по този начин", каза Юрген Клоп.
"Живеем във време, в което проблемът се завръща или все още съществува - няма значение. Трябва да опитаме да се справим с него. Трябва да се направи така, че тези момчета, не само в България, защото това не е само български проблем, да кажат "съжаляваме, няма да правим повече така", добави германецът.
