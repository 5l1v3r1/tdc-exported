
# Đoković se igrao sa Cicipasom

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/tenis/vesti/dokovic-se-igrao-sa-cicipasom/341335)

Novak Đoković je danas pokazao mlađanom Stefanosu Cicipasu gde mu je mesto, ko je stariji i bolji gotovo savršenom predstavom u četvrtfinalu mastersa u Parizu.
Naš as je odigrao u Bersiju majstorski, šampionski, a da nije napravio nekoliko sitnijih grešaka, rezultat bi bio još ubedljivi. Ovako, morao je da se "zadovolji" sa 6:1 i 6:2  za 58 minuta čime je izjednačio na 2-2 u međusobnim susretima sa Grkom, osvetivši mu se usput za nedavni preokret u Šangaju koji će ga u ponedeljak koštati gubitka prvog mesta od Rafe Nadala.
Od samog starta susret videlo se da je naš teniser posebno motivisan, dok se Atinjanin bukvalno kao grana povijao pod napadima Đokovića. Cicipas jednostavno nije imao sportski odgovor na zaista zastrašujuću izvedbu Beograđanina koji je imao tri vezane set lopte za 6:0. Uspeo je koliko-toliko Atinjanin da spase obraz, ali ne i meč.
Vrlo slično sa jakim intentezitetom i preciznim udarcima, vezujući osvojene poene odigrao je Đoković i u nastavku susreta. A kada je na trenutke delovalo da 21-godišnji protivnik ima šanse da "uhvati poslednji voz" usledila bi nova kanonada i dalje prvog rekete sveta.
Njegov naredni protivnik će biti Grigor Dimitrov koji je bez većih problema sa 6:2 i 7:5 očekivano bio bolji od Čileanca Kristijana Garina. Da podsetimo, Novak u ponedeljak gubi prvo mesta ma kako se završio ovaj turnir i preuzima ga Nadal koji bi, ako osvoji prvi put u karijeri titulu u Parizu osigurao lidersku poziciju na ATP listi do kraja godine.

        (Foto: Reuters)
      
