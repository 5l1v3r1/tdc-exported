
# CSM CSU Oradea întâlneşte diseară campioana Elveţiei

Published at: **2019-11-06T09:59:00+00:00**

Author: **Florin Mihalca**

Original: [Bihoreanul](https://www.ebihoreanul.ro/stiri/ultima-or-31-2/csm-csu-oradea-ntlnete-disear-campioana-elveiei-152590.html)

Baschetbaliştii de la CSM CSU Oradea s-au deplasat în Elveţia, unde, miercuri seara, se vor duela cu echipa Fribourg Olympic Basket, campioana acestei ţări. Jocul, care va conta pentru etapa a III-a din Grupa D a FIBA Europe Cup, se va desfăşura miercuri cu începere de la ora 21.
În primele două etape ale grupei, formaţia antrenată de Cristian Achim a obţinut victorii şi ocupă primul loc în clasament. De partea cealaltă, formaţia elveţiană are o victorie şi o înfrângere, dar "vine după un succes obţinut în condiţii extreme, după ce a pierdut doi jucători în timpul meciului de la Sibiu", după cum notează site-ul clubului CSM, în avancronica partidei.
Ambele echipe au avut o săptămână trecută reuşită. CSM CSU Oradea a repurtat două victorii în deplasare, în Turcia, pe terenul lui Bahcesehir, şi apoi la Piteşti, în Liga Naţională, după o prestaţie solidă. La rândul său, Fribourg a câştigat în competiţia internă, având o serie de trei victorii în toate competiţiile.
Din nou, CSM CSU Oradea s-a deplasat fără jucătorul Bobe Nicolescu, el fiind în continuare indisponibil după accidentarea suferită la spate.
În schimb, delegaţia orădeană în Elveţia îl cuprinde şi pe Enzo Vescan, un junior în vârstă de 17 ani, sportiv ce a participat în această vară la Campionatul European U18 masculin Divizia B, competiţie găzduită de Oradea.
De cealaltă parte, elveţienii de la Fribourg Olympic au perfectat două transferuri înaintea acestui meci. "Este vorba despre Marco Lehmann şi Juwan James. Un fundaş, respectiv un pivot, dar rămâne de văzut dacă aceştia vor fi utilizaţi în partida de miercuri", după cum se mai precizează pe site-ul clubului CSM.
Partida de miercuri seara din Elveţia va putea fi urmărită în transmisiune directă pe canalul YouTube al FIBA, cu începere de la ora 21.
