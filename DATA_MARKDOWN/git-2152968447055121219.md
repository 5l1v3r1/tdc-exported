
# Украински депутат си уреди проститутка в парламента

Published at: **2019-11-01T07:51:00+00:00**

Author: **Павел Гълъбов**

Original: [Dnes.bg](https://www.dnes.bg/notifikacii/2019/11/01/ukrainski-deputat-si-uredi-prostitutka-v-parlamenta.428139)

Украински депутат от партията на президента Володимир Зеленски се оказа вчера в центъра на скандал, след публикуването на снимки, които го уличиха, че си пише по мобилния си телефон с проститутка по време на парламентарна сесия, предаде Франс прес.
Украински сайт разпространи в сряда снимки в близък план на екрана на телефона на Богдан Яременко, 48-годишен бивш дипломат, на които се вижда как уговаря условията за платена любовна среща, пише БТА.
Яременко получава информация за предлаганите сексуални услуги и тарифата за тях: 100 долара за час и 150 - за два часа.
Според сайта, снимките са направени във вторник по време на сесия на парламента. Депутатът отначало написа във Фейсбук, че това е постановка. После изтри този текст и поднесе извинения на съпругата и децата си, на парламентарната си група и на президента Зеленски, а постъпката си нарече "необмислена".
Публикацията предизвика смут в пленарната зала, където има мнозинство партията на президента Зеленски - бивш комедиен актьор, избран с голяма преднина през април.Редица депутати от опозицията настояха вчера Яременко да подаде оставка от поста председател на парламентарната комисия по външна политика.
Парламентарната група на партията на Зеленски "Слуга на народа" ще обсъди инцидента на заседание да края на тази седмица, каза нейният председател Давид Арахамия.
