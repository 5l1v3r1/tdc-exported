
# זירוקס בוחנת השתלטות על HP בעסקת מניות ומזומן

Published at: **2019-11-06T00:00:00+00:00**

Author: **מיקי גרינפלד**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773169,00.html)

זירוקס שוקלת להגיש הצעת רכישה ליצרנית המחשבים והמדפסות HP Inc - הוול סטריט ג'ורנל דיווח על הדיונים בזירוקס (Xerox Holdings), יצרנית מכונות הצילום והמדפסות, לקראת מהלך אפשרי שישלב שתיים מהכוכבות לשעבר של שוק הטכנולוגיה העולמי.
לפי הדיווח, ההצעה שנבחנה אתמול בדירקטוריון זירוקס כוללת עסקת מניות ומזומן, ששוויה עדיין אינו ידוע. HP ננעלה אמש בשווי שוק של 27.3 מיליארד דולר, זירוקס בשווי של 8 מיליארד דולר. בדומה לעסקאות דומות בסקטורים שונים, אם אכן תוגש הצעה, היא קרוב לוודאי תכלול פרמיה על מחיר השוק של HP.
לצד הפער האמור לטובת HP בנתוני השווי, היחס של המשקיעים הוא בכיוון הפוך לחלוטין: מול ירידה של 10% במניית HP Inc מתחילת 2019, מניית זירוקס טיפסה בתקופה זו בשיעור חד של 84%. מדד S&P 500 עלה ב-22% מתחילת השנה.
בוול סטריט ג'ורנל מציינים את המובן מאליו, שאין כל ודאות לעסקה בשלב זה, לא במובן של הגשת הצעה מצד זירוקס, וגם אם זו אכן תוגש, לא ברור מה תהיה תגובת ההנהלה של HP, או של בעלי המניות שלה. רק בשבוע שעבר מונה מנכ"ל חדש ל-HP כך שהכיוון בחברה נכון לעכשיו הוא לתת הזדמנות לדרך חדשה.
בה בעת, אף שמדובר בשלב מוקדם, בוול סטריט ג'ורנל מספרים שזירוקס כבר קיבלה מכתב התחייבות למימון מצד בנק מוביל בארה"ב. לטובת הצד המזומן של עסקה אפשרית, זירוקס תוכל להיעזר גם בסכום של 2.3 מיליארד דולר שצפוי להיכנס לקופתה בקרוב ממכירת מניותיה בפרויקט המשותף עם פוג'יפילם (שוויתרה במקביל להסכם בין השתיים על תביעה של 1 מיליארד דולר נגד זירוקס).
המנכ"ל הנכנס של HP, אנריקה לורס (Enrique Lores) החליף את דיון ווויזלר (Dion Weisler,), שליווה את HP כמנכ"ל מאז הספין אוף וההפרדה של הקבוצה לשתי חברות נפרדות ב-2015 (החברה החדשה שהופרדה, Hewlett-Packard, עוסקת באחסון ובתחומים חדשניים נוספים). תחת וויזלר טיפס מחיר המניה מ-12 ל-19 דולר.
