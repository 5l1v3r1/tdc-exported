
# ‘భరోసా’ లేదని రైతు భగ్గు!

Published at: **2019-11-07T03:30:01+00:00**

Author: ****

Original: [Andhrajyothy](https://www.andhrajyothy.com/artical?SID=948389)

ADVT
నరసన్నపేట: ‘భరోసా’ ఇవ్వని సర్కారుపై ఆ రైతు భగ్గుమన్నాడు. అధికారుల నిర్లక్ష్యానికి నిరసనగా పెట్రోల్‌ పోసుకొని నిప్పు పెట్టుకొనేందుకు ప్రయత్నించాడు. అందులో కొంత పెట్రోల్‌ అధికారులపై పడటంతో కలకలం రేగింది. వివరాల్లోకి వెళితే.. శ్రీకాకుళం జిల్లా నరసన్నపేట మండలం దూకలపాడుకు చెందిన అల్లు జగన్మోహన్‌రావు బుధవారం తన గ్రామంలో జరిగిన గ్రామసభకు హాజరయ్యాడు. ‘రైతు భరోసా’ పథకానికి సంబంధించి వ్యవసాయ, రెవెన్యూ అధికారులు రైతులతో ఈ సభలో మాట్లాడారు. ఈ సమయంలో వారసత్వంగా వచ్చిన భూములను రికార్డుల్లో నమోదు చేయకపోవడంతో తాను ప్రభుత్వ పథకాలకు అనర్హుడిగా మారినట్టు జగన్మోహన్‌రావు తీవ్ర ఆవేదనతో మాట్లాడారు.
 ‘నాకు నా తల్లిదండ్రుల నుంచి వచ్చిన జిరాయితీ భూముల సమస్యను పరిష్కరిండంలో అధికారులు నిర్లక్ష్యంగా వ్యవహరించారు. ‘రైతు భరోసా’ రాకుండా చేస్తున్నారు’ అంటూ వాగ్వాదానికి దిగాడు. వారేదో చెప్పబోతుండగా జగన్మోహన్‌రావు తన వెంట తెచ్చుకొన్న పెట్రోల్‌ను వొంపేసుకొన్నాడు. తన సమస్య పరిష్కరించకపోతే అగ్గి పెట్టుకుంటానంటూ హల్‌చల్‌ చేశాడు. ఈ క్రమంలో అక్కడున్న అధికారులపైనా కొంత పెట్రోల్‌ పడింది. ఇంతలో పోలీసులు అక్కడకు చేరుకొని.. జగన్మోహన్‌రావును అదుపులోకి తీసుకున్నారు. కాగా, పెట్రోల్‌ పోసుకున్న జగన్మోహన్‌రావు, తనపై కూడా పెట్రోల్‌ పోసి నిప్పంటిస్తానని భయభ్రాంతులకు గురిచేశాడని పంచాయతీ కార్యదర్శి సుమలత పోలీసులకు ఫిర్యాదు చేశారు.
