
# Масштабна приватизація, ринок землі, анбандлінг. Зеленський роздав завдання міністрам

Published at: **2019-11-06T07:41:00+00:00**

Author: ****

Original: [НВ](https://nv.ua/ukr/biz/economics/zelenskiy-rozdav-zavdannya-ministram-privatizaciya-rinok-zemli-anbandling-novini-ukrajini-50051850.html)

Про це повідомляє прес-служба голови держави.
«Я звертатимусь до міністрів з проханням забезпечити виконання таких завдань. Тимофію Милованову — міністру розвитку економіки, торгівлі та сільського господарства України — розробити план заходів щодо зростання позицій України в рейтингу Doing Business до 31 грудня 2019 року», — сказав Зеленський.
Також Мінекономіки має розпочати підготовку до масштабної приватизації, зокрема визначити п’ять пріоритетних об'єктів. Крім цього, до 31 грудня відомство має передати до Фонду державного майна України на приватизацію 500 державних підприємств і здійснити продаж на електронних аукціонах понад 40 єдиних майнових комплексів об'єктів малої приватизації та пакетів акцій.
За словами Зеленського, Мінекономіки має до 31 грудня підготуватися до запровадження ринку землі.
«Створити електронний реєстр інженерів-землевпорядників та надати їм право здійснення державної реєстрації цієї землі. Оприлюднювати 100% рішень щодо надання дозволів на зняття та перенесення родючого шару ґрунту та нормативно закріпити ведення документації з землеустрою виключно в електронній формі», — підкреслив він.
Зеленський поставив міністру фінансів Оксані Маркаровій завдання до 31 грудня підготувати законопроект щодо запровадження дворічного мораторію на проведення перевірок ФОП та пом’якшення їхньої відповідальності за порушення встановленого порядку подання до органів контролю звітності, пов’язаної із застосуванням реєстраторів розрахункових операцій.
Також до березня наступного року Міністерство фінансів повинне спростити проходження митних процедур шляхом запровадження в Україні програми авторизованого економічного оператора.
Зеленський додав, що міністр енергетики та захисту довкілля України Олексій Оржель має завершити процедуру анбандлінгу НАК Нафтогаз до 31 грудня. Також Мінекоенерго до кінця поточного року повинне спростити процедури приєднання до електричних і газових мереж, якими володіють суб'єкти природних монополій. До 30 квітня 2020 року Міністерство енергетики та захисту довкілля має реформувати вугільну галузь, а до кінця наступного року — підготувати нормативно-правову базу для початку процесу інвентаризації лісових ресурсів України.
Міністру інфраструктуру Владиславу Криклію президент поставив завдання до кінця поточного року забезпечити видачу дозволів на міжнародні перевезення вантажів та рух негабаритних транспортних засобів виключно в електронній формі, а також налагодити ефективний габаритно-ваговий контроль на автодорогах. Також Криклій повинен до 30 червня 2020 року затвердити перелік об'єктів концесії на 2020−2023 роки та почати підготовку до конкурсів.
Читайте також:
