
# Emmanuel Macron, preşedintele Franţei: Vreau o politică a Uniunii Europene de investiţii active. Deficitul de 3% este din alt secol

Published at: **2019-11-07T16:48:48+00:00**

Author: **Mihai Draghici, Mediafax**

Original: [Ziarul Financiar](https://www.zf.ro/eveniment/emmanuel-macron-presedintele-frantei-vreau-o-politica-a-uniunii-europene-de-investitii-active-deficitul-de-3-este-din-alt-secol-18553191)

Emmanuel Macron, preşedintele Franţei, a pledat, într-un interviu acordat revistei The Economist pentru o politică de investiţii active a Europei, notând că regula menţinerii deficitului bugetar în ţările Uniunii Europene sub 3% reprezintă o "dezbatere din alt secol", relatează cotidianul Le Figaro.
"Avem nevoie de mai mult expansionism, de mai multe investiţii. Europa nu poate fi singura zonă care nu face aceste lucruri", afirmă Emmanuel Macron în interviul acordat publicaţiei The Economist.
"Cred că, în acest context, dezbaterea referitoare la (deficitul -n.red.) de 3% al bugetelor naţionale şi de 1% în bugetul european este o dezbatere din alt secol", a argumentat Emmanuel Macron.
Liderul de la Paris a subliniat că Europa trebuie să înceapă să gândească şi să acţioneze nu doar ca organizaţie economică, ci şi ca putere strategică.
