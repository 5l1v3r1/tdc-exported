
# На Донбасі обстріляли безпілотник ОБСЄ

Published at: **2019-11-04T15:10:00+00:00**

Author: ****

Original: [ZIK.UA](https://zik.ua/news/2019/11/04/na_donbasi_obstrilyaly_bezpilotnyk_obsye_1683305)


        Незаконні збройні формування обстріляли безпілотний літальний апарат СММ ОБСЄ у районі населеного пункту Чермалик Донецької області.
      
Про це повідомляє пресцентр штабу ООС.
«Сьогодні, представники Місії за допомогою БПЛА типу «Квадро» спостерігали за ситуацією у районі населеного пункту Чермалик Донецької області. Коли літальний апарат пересік лінію розмежування та виконував свої функції над тимчасово окупованою територією, о 12.09, противник випустив в його бік вісім черг зі стрілецької зброї, а через сім хвилин – ще 5 черг. Окрім того, НЗФ здійснили спроби впливу на роботу БПЛА засобами радіоелектронної боротьби», – йдеться у повідомленні.
Зазначається, що представники СММ ОБСЄ, щоб запобігти втраті безпілотного літального апарата, змушені були його посадити у місці злету, у районі Чермалика.
«Такі дії збройних формувань пов’язані з намірами приховати свою протизаконну діяльність на тимчасово окупованій території України», – наголосили у штабі.
Нагадаємо, від початку поточної доби незаконні збройні формування здійснили 3 обстріли на Донбасі.
