
# Terminátor: Dark Fate je prepadákom, zatiaľ čo Joker šplhá k miliarde (Box Office)

Published at: **2019-11-03T12:11:00+00:00**

Author: **Dominik Vetrák**

Original: [REFRESHER](https://refresher.sk/76181-Terminator-Dark-Fate-je-prepadakom-zatial-co-Joker-splha-k-miliarde-Box-Office)


        Aktuálny Box Office je sklamaním.
      
Terminátor konečne vstúpil do kín, no je z toho kasové sklamanie. Milióniky postupne zbiera druhá Maleficent, zatiaľ čo Joker sa približuje k miliarde. Všetky filmové a seriálové články odteraz nájdeš na Refresheri, konkrétne v sekcii Filmy a seriály. V budúcnosti si možno budeme vedieť povedať o najčítanejších článkoch zo sekcie, dovtedy ale musíš byť trpezlivý. 
Poďme rovno na tržby. Na prvé miesto sa podľa očakávaní dostal Terminator: Dark Fate. Avšak, ide o smutné víťazstvo. Najnovšie „téčko“ dokázalo na domácej pôde zarobiť za otvárací (a najsilnejší) víkend chabých 29 miliónov dolárov. Veľa nepochybne spravila reklamná kampaň, na ktorú sa sťažovali aj ľudia pracujúci na filme. Trailery boli jednoducho slabšie a sľubovali len ďalšiu varíáciu na zabehnutý príbeh, ktorý neponúkne okrem Sarah Connor nič nové. Lenže to je lož. Ide o skvelý akčný sci-fi film a viac než dôstojného nástupcu Judgment Day. Terminátor je po 20 rokoch znova skvelý, no tržby z kinosál ho tentoraz možno navždy zabijú. A to je veľká škoda, keďže Cameron plánoval nakopnúť novú trilógiu a Arnie so Sarah sa mohli so ságou rozlúčiť vo veľkom. Teda v prípade, že by pre nich Cameron neplánoval ďalšie roly.
Nádej tu však stále je. Snímka získala zo zahraničia ďalších 94 miliónov dolárov, čo dohromady činí 123 miliónov. Rozhodne ide o sklamanie, no ak sa fanúšikovia spoja a diváci sa o kvalitách Dark Fate dozvedia od iných divákov, možno sa film zaplatí. 
