
# Vigor GK50 Low Profile, tastiera gaming MSI con switch Kailh

Published at: **2019-11-05T13:45:00+00:00**

Author: **Vittorio Rienzo**

Original: [Tom&#39;s Hardware](https://www.tomshw.it/hardware/vigor-gk50-low-profile-tastiera-gaming-msi-con-switch-kailh/)

MSI ha presentato una nuova tastiera gaming, la Vigor GK50 Low Profile. Si tratta di una tastiera meccanica con layout completo a 104 tasti (quindi inclusiva di tastierino numerico), la cui particolarità sono gli switch.
È infatti la prima tastiera di MSI a montare switch meccanici low profile, decisamente più sottili rispetto agli switch ai quali ormai i produttori ci hanno abituati sulle tastiere meccaniche, ma che non rinunciano al feeling tradizionale dei prodotti di questo tipo.
Gli switch in questione sono i Kailh low profile, e non i classici Cherry, che presentano alcune differenze per quanto riguarda corsa e peso di attivazione, ma rimangono garantite le 50 milioni di pressioni così come per i diretti concorrenti. Viene mantenuta anche l’illuminazione RGB per key (personalizzabile per ogni singolo tasto) grazie ad un LED RGB posto nella parte superiore dell’interruttore.
A tal proposito infatti, la tastiera sarà compatibile con il software MSI Dragon Center, che permetterà oltre alla personalizzazione dell’illuminazione, la sincronizzazione con gli altri accessori o componenti hardware marcati MSI.
Le altre caratteristiche invece sono quelle tipiche a cui ormai MSI ci ha abituato, con un connettore USB 2.0 placcato oro ed N-key rollover con antighosting su tutti i tasti. Mancano purtroppo all’appello tasti macro e multimediali dedicati, quest’ultimi sostituiti con la combo del tasto FN+tasti funzione.
Attualmente MSI non ha ancora fornito la disponibilità della tastiera, che avrà un prezzo di listino di 99,90 euro e sarà distribuita con layout italiano.
