
# חברת Riskified גייסה 165 מיליון דולר בהובלת ג'נרל אטלנטיק

Published at: **2019-11-05T00:00:00+00:00**

Author: **מאיר אורבך**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3773100,00.html)

חברת ריסקיפייד (Riskified), שמפתחת טכנולוגיה לייעול תהליכי קמעונאות רב-ערוציים, גייסה 165 מיליון דולר בסבב חמישי, אותו הובילה קרן הצמיחה ג'נרל אטלנטיק, לפי הערכת שווי של יותר ממיליארד דולר. הגיוס יסייע לריסקיפייד בהתרחבותה ובהגדלת סל מוצריה. בסבב השתתפו גם הקרנות פיטנגו, אנטרי, קומרה, ווינסלו וקרן ההשקעות של פידליטי. מאז הוקמה, גייסה ריסקיפייד 229 מיליון דולר.
מובילת הסבב ג'נרל אטלנטיק היא אחת מקרנות ההשקעה הגדולות בעולם, שקמה ב-1980 ומפעילה יותר מ-150 מומחי השקעות ב-24 ערים בעולם. בנק ההשקעות גולדמן סאקס שימש כסוכן מתווך בלעדי בסבב הגיוס.  
ריסקיפייד פיתחה פלטפורמה למניעת הונאות אשראי עבור גופי סחר מקוון, בנקים ולקוחות אחרים, שמאפשרת לבצע אופטימיזיציית תהליכי רכישה ברשת ובסביבת קניות מרובת ערוצים. המערכות שלה מאפשרות להעלות שיעור אישורי עסקאות בידי בנקים, ולהציע ללקוחות אמצעי תשלום נוספים. לחברה משרדים בת"א וניו יורק, ובקרוב תפתח אחד בשנגחאי. השנה זכתה במקום הראשון בתחרות הסטארט-אפים המבטיחים השנתית של כלכליסט.
עידו גל, מנכ"ל ריסקיפייד ואחד ממייסדיה, אמר לכלכליסט: "הצלחנו להגיע לכל היעדים שהצבנו השנה, בהם יעדי הכנסות, רווחיות, מוצר והתפתחות הצוות. ב-2018 חצו הכנסותינו את קו 100 מיליון הדולר, ואני צופה קצב צמיחה דו ספרתי גבוה השנה וב-2020". לדבריו, החברה חגה מסביב לרווחיות בשנתיים האחרונות, אך רווחיות קבועה אינו יעד עיקרי עבורה: "אם יש הזדמנות נוציא עליה את הכסף. הדרך הקלה היא להתמקד בגדילה ובכך לא להיות רווחי. אנחנו מאמינים באחריות פיסקלית".  

        המיליארד הוא רק תחנה בדרך
      
"עכשיו החברה מעסיקה כ-440 עובדים וקשה מאוד להשיג עובדים חכמים ומוכשרים כמו שיש לנו עכשיו", סיפר. "ב-2020 אשמח להגיע ל-700 עובדים אבל גם עם 600 זה יהיה מצוין. נמשיך לפתח ולהגדיל את המוצר ונשים דגש גדול מאוד על סין; זה אתגר גדול - איך גורמים לריסקיפייד להיות גלובלית ומקומית, ואני מאמין שנצליח בשנגחאי אם נהיה מקומיים שם".
לדבריו מוקדם לקבוע אם ההון הבא יגיע לחברה כהנפקה או גיוס פרטי. "אנחנו רואים את שניהם בחברות בסדר גודל כשלנו", אמר והוסיף שתהליך ההפיכה לחברה ציבורית הוא נכון ובריא, כשבונים אותה בצורה חכמה. גל מאמין ששווי של מיליארד דולר לריסקיפייד הוא רק צעד בדרך ארוכה: "אם אני רוצה להגיע לשווי חברה גדול פי עשרה ויותר, אני צריך להפוך אותה למשהו גדול יותר, גלובלי יותר, עם סל מוצרים רחב יותר. שם נמצאים האתגרים הגדולים שלנו".
טנזין סייד, מנהל ענף הטכנולוגיה ג'נרל אטלנטיק, מסר: "ריסקיפייד היא שילוב נדיר של חברה עם ביצועים מוכחים ופוטנציאל ניכר. המודל החדשני שלה איפשר לה לספק יחס החזר השקעה משמעותי ללקוחותיה ושותפיה, עם אופק ברור הכולל הרחבה אסטרטגית של שווקים חדשים, סל מוצרים ובסיס לקוחות".  
"ריסקיפייד הינה הוכחה נוספת לכך שברגע שיש חיבור של הנהלה מצוינת, שוק גדול ומוצר וטכנולוגיה ייחודיים, אפשר ליצור חברת ענק בעלת מובילות שוק עולמית ששורשיה בישראל", מסר אהרון מנקובסקי מקרן פיטנגו.
"הגיוס הנוכחי של ריסקיפייד הוא הוכחה שחברה ישראלית עם טכנולוגיה מובילה, הבנת שוק מעמיקה ויכולות ביצוע יוצאות דופן יכולה להפוך למובילה עולמית בתחומה", הוסיף ארז שחר מקרן קומרה.
