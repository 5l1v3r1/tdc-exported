
# Norsk løpedronning ble hyllet 30 år etter bragden: – Jeg var aldri særlig velkommen her

Published at: **2019-11-05T07:13:02+00:00**

Author: **Mette Bugge**

Original: [Bergens Tidende](https://www.bt.no/sport/i/g7xRK9/norsk-loepedronning-ble-hyllet-30-aar-etter-bragden-jeg-var-aldri-saer)

Ingrid Kristiansen er kommet i Hall of Fame, som New York Road Runners (NYRR) står bak. Det skjedde i forbindelse med New York City Marathon sist helg, 30 år etter at hun vant løpet etter å ha kommet inn bakveien.
– Jeg hadde egentlig lurt på når jeg skulle komme dit og få den påskjønnelsen, men jeg har aldri vært særlig velkommen her i New York. Derfor ble jeg overrasket da det virkelig skjedde.
Hun innrømmer at det er sårt å tenke på at hun nesten aldri ble invitert til dette populære løpet, som Grete Waitz vant ni ganger.
– Da jeg var på mitt aller beste, fikk jeg invitasjoner fra arrangører over hele verden, men ikke fra New York.

        Les ogsåHar løpt snaue fem maraton i helgen: – Jeg har sovet 1,5 time
      
Hun trodde at arrangørene var interessert i den aller beste, men det var med unntak av nettopp New York.
I Chicago derimot, og i Boston, var hun attraktiv for arrangøren, og hun vant begge steder. Det samme gjorde hun flere ganger i London.
Kristiansen innrømmer at det har vært sårt at hun ikke fikk delta så mange ganger som hun ville i New York.
– Jeg forstår ikke hvorfor, sier hun.

        Les ogsåSmadret 16 år gammel verdensrekord på maraton
      
I de fleste årene på 1980-tallet var hun stor. Verdensrekorden på 2.21,06, som ble satt i London i 1985, sto i 13 år. Verdensrekorden på 10.000 meter, som ble satt i 1986, sto i syv år.
I en periode hadde hun verdensrekordene både på 5000 meter, 10.000 meter og maraton. Hun er den eneste i verden som har klart det.
Maraton var hun virkelig en ener i, og da hun likevel i 1989 fikk løpe i verdensmetropolen i USA, året etter at Grete Waitz vant der siste gang, endte det med seier til trønderen på tiden 2.25,30.
– Jeg hadde som mål at jeg det året skulle vinne både i Boston og New York, og det klarte jeg. Min sponsor, John Hancock, hjalp meg inn bakveien.
Den store sponsoren kunne sette et visst press på arrangøren.
Kristiansen løp mange maratonløp i karrieren, og hennes bestetid på 2 timer og 21 minutter er fortsatt det beste en norsk kvinnelig løper har levert på distansen 42 km og 195 meter.

        Les ogsåNorsk rekordholder etter maratonbragd: – Han er ikke den største
      
Født: 21. mars 1956
Sivilstand: Gift, tre barn
Klubber: Sportsklubben Freidig, IL Skjalg og BUL
Meritter: Ble verdensmester på 10.000 meter i 1987, og satte i løpet av karrieren fem verdensrekorder på bane. EM-gull og bronse. 8 VM-medaljer, av dem fire gull. Kongepokal i 1985 og 1986. Fikk 24 titler i friidrett, og 8 i langrenn (stafett). Deltok i ski-VM i 1978 på 5 km og ble nummer 21.
I starten av karrieren fikk Kristiansen innbydelser til løpet der Waitz senere ble dronning. Det skjedde blant annet i 1978, da Waitz vant første gang. Da kunne hun ikke BUL-løperen dra på grunn av eksamen. Året etter hadde hun brukket foten og løp bare over broen. I 1980 ble hun treer, toer året etter nummer fem i 1982. Følgende år ble hun mamma.
Det var fra 1984 frem til og med 1988 at det ikke kom noen invitasjoner. Kristiansen var en periode verdens beste maratonløper.
– Hun hadde høy status internasjonalt og ble kåret til verdens beste kvinnelige friidrettsutøver to ganger, sier hennes daværende trener Johann Kaggestad.
Han forstår Kristiansen godt, men vil ikke spekulere i om uteblivelsen av invitasjon skyldes at Grete Waitz hadde slik høy status nettopp i New York.
Ektemann Arve Kristiansen ble i sin tid så opprørt over behandlingen av kona at han skrev et brev til Norges Idrettsforbund, Norges Friidrettsforbund og Kulturdepartementet, der han mente at dette kunne beskrives som løpsfiksing ikke å invitere henne. VG omtalte brevet i 2013.

        Les ogsåHun hadde aldri deltatt i organisert løping. Lørdag fullførte Lina (35) Oslo Maraton.
      
1984: London 2.24,26
1985: London 2.21,06
1986: Boston, 2.24,55
1986: Chicago 2.27,08
1987: London 2.22,48
1989: Boston 2.24,33
1989: New York City 2.25,30
Uansett er Ingrid Kristiansen fornøyd med at hun ikke er glemt. Hun forstår at sammenlignet med dagens stjerner, har hun gått ut på dato.
– De er nye folk i ledelsen i NYRR og de har ikke med seg den gamle historien. Jeg ble overrasket da jeg ble invitert. Det var en ære å komme hit og møte de som nå er i styre og stell i NY Road Runners.
Hun traff igjen en gammel konkurrent, Joan Benoit, og flere tidligere storløpere.
– Det ble mye mimring.
PS: Disse fire løperne ble æret med Hall of Fame i 2019. Marílson Gomes dos Santos, Meb Keflezighi, Ingrid Kristiansen og Mary Wittenberg.
