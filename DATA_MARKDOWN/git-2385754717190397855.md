
# Ο Υπουργός Δικαιοσύνης συνεχάρη το Ευρωπαϊκό Πανεπιστήμιο Κύπρου

Published at: **2019-11-05T09:49:00+00:00**

Author: **SigmaLive**

Original: [SIGMALIVE](https://www.sigmalive.com/news/market-news/595762/o-ypourgos-dikaiosynis-synexari-to-europaiko-panepistimio-kyprou)

Η συμβολή του Ευρωπαϊκού Πανεπιστημίου Κύπρου «στην ενίσχυση των γνώσεων, των ικανοτήτων και των δεξιοτήτων των κρατουμένων και του προσωπικού των φυλακών» χαιρετίστηκε από τον Υπουργό Δικαιοσύνης και Δημοσίας Τάξεως κ. Γιώργο Σαββίδη.
Στο πλαίσιο του τελικού συνεδρίου για το Ευρωπαϊκό Πρόγραμμα ELMIP: Empowering Learning Models in Prison που πραγματοποιήθηκε σε αμφιθέατρο του Ευρωπαϊκού Πανεπιστημίου Κύπρου, ο Υπουργός Δικαιοσύνης απηύθυνε χαιρετισμό, τον οποίο ανέγνωσε ο κ. Άριστος Τσιάρτας επικεφαλής του Τομέα Ανθρωπίνων Δικαιωμάτων του Υπουργείου Δικαιοσύνης και Δημοσίας Τάξεως. Αναφερόμενος στο πρόγραμμα ELMIP ο Υπουργός διαμήνυσε ότι «συντείνει τα μέγιστα στην αναμόρφωση των κρατουμένων, στη βελτίωση των δυνατοτήτων τους για εργοδότηση μετά την αποφυλάκιση και στην παραγωγικότερη δυνατή επανένταξή τους στο επαγγελματικό, κοινωνικό και οικογενειακό τους περιβάλλον».    
Ο Πρύτανης του Ευρωπαϊκού Πανεπιστημίου Κύπρου Καθηγητής Κώστας Γουλιάμος συνεχάρη τη Διευθύντρια του Τμήματος Φυλακών κ. Άννα Αριστοτέλους για το πρωτοποριακό της έργο. Η κ. Αριστοτέλους είπε ότι «η συμμετοχή του Τμήματός μας σε ευρωπαϊκά προγράμματα και η δημιουργική και εποικοδομητική συνεργασία του Τμήματός μας με τους εταίρους, καθώς και του προσωπικού και των κρατουμένων σε αυτά, εντάσσεται στα πλαίσια της πολιτικής "Παιδεία και Εκπαίδευση", καθώς και της πολιτικής μας "Ασφάλεια", με σκοπό μεταξύ άλλων την ανάπτυξη αντιστάσεων για αποτελεσματική διαχείριση των προκλήσεων οι οποίες ενδέχεται να αναδυθούν στο περιβάλλον των Φυλακών αλλά και εκτός Φυλακών, και αφορούν και τις δύο ομάδες – προσωπικό και κρατούμενους».
Συγχαρητήρια δόθηκαν από όλες τις πλευρές στον Επιστημονικό Υπεύθυνο του έργου, Καθηγητή Κοινωνιολογίας και Κοσμήτορα της Σχολής Επιστημών της Αγωγής, Ανθρωπιστικών και Κοινωνικών Επιστημών του Ευρωπαϊκού Πανεπιστήμιου Κύπρου Μάριο Βρυωνίδη. Στην εκδήλωση ήταν παρόντες ο διευθυντής της Θεολογικής Σχολής Πρωτ. Κυπριανός Κουντούρης, άλλοι ακαδημαϊκοί, φοιτητές και σωφρονιστικοί υπάλληλοι. Χαιρετισμούς απηύθυναν και εκπρόσωποι των εταίρων του προγράμματος, της ENOROS και του οργανισμού ERGOPLAN Α.Ε. Αθηνών.
Το Ευρωπαϊκό Πανεπιστήμιο σε συνεργασία με το Τμήμα Φυλακών αναλαμβάνει ένα νέο διακρατικό πρόγραμμα με χρηματοδότηση από την Ευρωπαϊκή Ένωση για την ομαλή επανένταξη νεαρών αποφυλακισμένων στην κυπριακή κοινωνία.
