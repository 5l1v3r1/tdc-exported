
# Зеленський розпорядився запровадити е-пенсії до кінця року

Published at: **2019-11-06T01:02:01+00:00**

Author: ****

Original: [Слово і Діло](https://www.slovoidilo.ua/2019/11/06/novyna/ekonomika/zelenskyj-rozporyadyvsya-zaprovadyty-e-pensiyi-kincya-roku)


        Президент України Володимир Зеленський у вівторок, 5 листопада, доручив до кінця поточного року запровадити призначення пенсій через мобільний додаток.
      
Про це повідомляє пресслужба Офісу президента.
Зазначається, що під час зустрічі з керівництвом Верховної ради та Кабінетом міністрів, президент підкреслив, що міністр соціальної політики Юлія Соколовська повинна забезпечити введення сервісу призначення пенсій та отримання довідок за допомогою спеціального мобільного додатку до кінця року.
При цьому Зеленський поставив завдання ввести до кінця 2019 року призначення пенсій при досягненні пенсійного віку без звернення особи.
Нагадаємо, в державному бюджеті на наступний рік передбачається незначне підвищення пенсій. На пенсії виділять 173 млрд гривень. При цьому пенсіонерам, яким понад 80 років, підвищать надбавки на догляд на 670 гривень - на ці цілі закладається 806 млн гривень.
Раніше повідомлялося, що за рік пенсія практично не змінилася. Майже половина пенсіонерів в Україні отримують виплати на рівні 1500-2000 гривень на місяць.
Хочете обговорити цю новину? Долучайтеся до телеграм-чату CHORNA RADA
