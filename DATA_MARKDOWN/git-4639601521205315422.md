
# Καμίνια : Τι λέει ο δικηγόρος της 14χρονης που μαχαίρωσε τη μητέρα της

Published at: **2019-11-07T06:49:35+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/07/society/kaminia-ti-leei-o-dikigoros-tis-14xronis-pou-maxairose-ti-mitera-tis/)

Σοκ συνεχίζει να προκαλεί το θέμα με την 14χρονη η οποία πριν από λίγες ημέρες μαχαίρωσε οχτώ φορές τη μητέρα της την ώρα που κοιμόταν.
Μέχρι στιγμής δεν έχει δοθεί κάποια εξήγηση για το γεγονός ενώ ο δικηγόρος της ανήλικης υποστήριξε ότι παρά τα όσα συνέβησαν, δεν υπάρχει η παραμικρή αντιδικία μεταξύ μητέρας και κόρης.

        Διαβάστε ακόμη: Ηλεκτρονικές αποδείξεις : Ο κρυφός φόρος και οι παγίδες του νέου φορολογικού
      
Ο δικηγόρος της 14χρονης υποστήριξε ότι το κορίτσι έχει επιστρέψει κατόπιν σχετικής απόφασης ανακριτή και εισαγγελέα στο σχολείο ενώ μετά την επίθεση στα Καμίνια παρακολουθείται όπως ζήτησαν οι δικαστικές Αρχές από ειδικό ψυχολόγο.
Σύμφωνα με τον δικηγόρη, ακόμη δεν είναι γνωστές οι αιτίες που οδήγησαν τη 14χρονη σε αυτή την πράξη.
«Το παιδί είναι κάτω από 15 ετών και κατά τον νόμο είναι ακαταλόγιστη» σημείωσε μιλώντας στο newsit.gr , προσθέτοντας ότι μπορεί να της επιβληθεί κάποια ποινή η οποία όμως δεν θα καταλογιστεί.
Η μητέρα των δύο κοριτσιών,  έχει επικοινωνήσει μαζί τους και περισσότερο με την 14χρονη.
Η ίδια το μόνο που θέλει είναι να γυρίσει κοντά στα παιδιά της και να ξεχαστεί το τραγικό περιστατικό.
Σύμφωνα μάλιστα με τους συγγενείς της, η 48χρονη συνεχώς λέει πως «και εγώ θα γίνω καλά, και όλοι θα γίνουμε καλά».
Όλα ξεκίνησαν όταν το ένα από τα δύο δίδυμα κορίτσια πετάχτηκε από το κρεβάτι του, κατευθύνθηκε προς την κουζίνα, όπου άρπαξε ένα μαχαίρι και στη συνέχεια πήγε στο σαλόνι, όπου κοιμόταν η μητέρα της σε ράντσο και άρχισε να τη μαχαιρώνει.
Η μητέρα του κοριτσιού, με αίματα, άρχισε να φωνάζει για βοήθεια την δεύτερη κόρη της, που ξύπνησε, κατάφερε να πάρει το μαχαίρι που κρατούσε η δίδυμη αδερφή της και ειδοποίησε το ΕΚΑΒ.
«Θεέ μου τι έκανα!» μονολογούσε η 14χρονη που μαχαίρωσε τη μητέρα της, που φαινόταν να τα έχει χαμένα, ενώ τηλεφώνησε στον σύντροφο της μητέρας της, που μένει κοντά, για να βοηθήσει. Το ΕΚΑΒ έσπευσε στο σημείο και παρέλαβε τόσο τη μητέρα, όσο και το παιδί, που διακομίσθηκε στο Παίδων.
Το κορίτσι φαινόταν να τα έχει χαμένα και να μην έχει συνειδητοποιήσει τι ακριβώς έχει κάνει.
Σύμφωνα με πληροφορίες, οι γονείς των κοριτσιών, αν και χωρισμένοι, διατηρούσαν άριστες σχέσεις και η 14χρονη που μαχαίρωσε την ίδια της τη μητέρα ήταν μία πολύ καλή μαθήτρια.

        SOS για την κλιματική αλλαγή: 11.200 επιστήμονες προειδοποιούν για «ανείπωτα ανθρώπινα βάσανα»
      
