
# Baldassarri fa rima con rimonta: recupera 15 posizioni e chiude in top ten

Published at: **2019-11-03T08:13:17+00:00**

Author: **Michele Carbonari**

Original: [Cronache Maceratesi](https://www.cronachemaceratesi.it/2019/11/03/baldassarri-fa-rima-con-rimonta-recupera-15-posizioni-e-chiude-in-top-ten/1320666/)

Condividi259TweetEmail259 Condivisioni
 
di Michele Carbonari
Lorenzo Baldassarri è ormai sinonimo di “rimonta incredibile”. Domenica scorsa in Australia ha recuperato ben 14 posizioni chiudendo quinto (leggi l’articolo), oggi in Malesia fa addirittura meglio: ne guadagna 15, arriva settimo e migliora il personale record di punti in classifica generale nel mondiale di Moto 2. Con i nove punti messi in cascina nel circuito di Sepang raggiunge quota 171, superando i precedenti 162 della scorsa stagione eguagliati proprio a Phillip Island. Il Balda occupa attualmente il settimo posto nel motomondiale e nell’ultimo gran premio del 2019, a Valencia fra due settimane, si contenderà il risultato di miglior italiano insieme a Luca Marini (avanti di undici lunghezze).
Nel giorno in cui il rivale e fratello d’arte Alex Marquez conquista il mondiale di categoria, il centauro di Montecosaro si rende protagonista di un’altra grandiosa impresa. Ancora una volta si è trovato alle prese con un weekend da dimenticare. La somma del 17esimo, 21esimo e 18esimo tempo nelle prove libere non è sufficiente per entrare in Q1, mentre in Q2 ottiene solo l’ottavo crono. Di conseguenza scatta dalla 22esima casella in griglia, ma niente lo spaventa e Baldattack inizia la sua personale rimonta che lo porterà ad essere il migliore degli italiani alla bandiera a scacchi. Entra nella top ten, settimo, e conclude a meno di dieci secondi dal vincitore Brad Binder (Marquez e Luthi completano il podio).
