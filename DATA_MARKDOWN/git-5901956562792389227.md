
# Podkupljen, da so nabavili aligatorje

Published at: **2019-11-01T18:43:00+00:00**

Author: **Jure Predanič**

Original: [Slovenske novice](https://www.slovenskenovice.si/kronika/doma/clanek/podkupljen-da-so-nabavili-aligatorje-197275)

LJUBLJANA – Zdravnik nevroradiolog Zoran Miloševič z Univerzitetnega kliničnega centra Ljubljana (UKC) je vrhunski strokovnjak in je zelo prizadet zaradi očitkov tožilstva, da je od podjetja Emporio Medical prejel 114.700 evrov podkupnine in od tega opral 28.500 evrov, je bilo slišati pred dnevi na ljubljanskem okrožnem sodišču.
V tem postopku se bo še zagovarjal, nov črn dan pa je bil za zdravnika včeraj, saj ga je senat pod predsedstvom sodnika Srečka Škerbca v ločenem postopku obsodil, ker je podkupnino vzel od podjetja Animus pred 10 leti.Zaradi nedovoljenega sprejemanja daril so Miloševiča obsodili na 10 mesecev zapora, a mu za zapahe ne bo treba, če v dveh letih ne bo storil novega kaznivega dejanja. Soobtožena Irma Košutar Gašparić iz podjetja Animus pa je bila zaradi nedovoljenega dajanja daril obsojena na eno leto in pol pogojne zaporne kazni s tremi leti preizkusne dobe.Obtožena sta se znašla na zatožni klopi, ker je konec leta 2008 in leta 2009 podjetje Animus Miloševiču v več nakazilih plačalo 7200 evrov.Te mu bo, če bo kazen postala pravnomočna, sodišče tudi odvzelo. Miloševič je namreč poskrbel, da je UKC Ljubljana pri Animusu naročil medicinski pripomoček, imenovan aligator, ki se uporablja za zdravljenje možganske kapi, Animus pa je bil ekskluzivni distributer tega pripomočka.Miloševič je očitke zavrnil, med drugim je povedal, da ni bil vključen v sistem nabave medicinskega pripomočka, da ni podpisoval naročilnic ali se dogovarjal za ceno.To je počela komisija, on je le vložil vlogo za pripomoček. Za podjetje Animus pa je predaval o koristnosti uporabe medicinskih izdelkov in zato tudi prejel plačilo za opravljeno delo prek svojega s. p. Zagovornik Milan Krstić, ki je sodišču predlagal izrek oprostilne sodbe, je poudaril, da je izdelek, ki ga je naročil, revolucionaren za zdravljenje možganske kapi, zato naročilo ni sporno. Da ni šlo za podkupovanje, je trdila tudi Irma Košutar Gašparić, tudi njen zagovornik Janez Koščak pa je sodišču predlagal, naj ji izreče oprostilno sodbo.A je bolj zadovoljen sodišče zapustil tožilec Iztok Krumpak. Sodišče mu ni sledilo v predlogu višine kazni, za Miloševiča je namreč zahteval štiri mesece zapora (ki se lahko nadomestijo z delom v splošno korist) in plačilo stranske kazni 6000 evrov, za soobtoženo pa je predlagal dva meseca zapora in 1400 evrov stranske kazni.»Res je, da gre za vrhunskega strokovnjaka in zdravnika, in verjamemo, da je res predan pacientom,« se je z obrambo strinjal sodnik Škerbec. A je senat ocenil, da je nedvomno zagrešil kaznivo dejanje, in za napake je treba pač plačati, je poudaril sodnik. Sodnik se je odzval tudi na očitke obrambe, da sodišče ni sprejelo veliko dokazov obrambe, ker je hitelo zaradi grožnje, da bo postopek zastaral.
Kot je povedal, postopek zastara 16. septembra, zaradi česar ga je bilo res treba hitro izpeljati, je pa sodišče izvedlo vse dokaze, ki so bili po mnenju senata potrebni za razjasnitev dejanskega stanja, nepotrebne dokazne predloge pa je zavrnilo.Ostro pa se je sodnik odzval na očitke, da gre za nekakšen čarovniški proces zoper zdravnike, ki so se v zadnjem času znašli na tapeti. Z zadevo se bo torej zagotovo ukvarjalo še višje sodišče, ki pa nima veliko časa za odločitev. 
