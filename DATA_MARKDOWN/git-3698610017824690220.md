
# Прокурор Чернівецької області пішов у відставку після критики прем'єр-міністра

Published at: **2019-11-05T14:09:00+00:00**

Author: ****

Original: [DT.ua](https://dt.ua/UKRAINE/prokuror-cherniveckoyi-oblasti-pishov-u-vidstavku-pislya-kritiki-prem-yer-ministra-328551_.html)

Головний прокурор Чернівецької області Олег Соболь подав у відставку через тиждень після поїздки прем'єр-міністра Олексія Гончарука в регіон. Про це повідомляє "Укрінформ" з посиланням на пресслужбу прокуратури.
Вказується, що Соболь написав заяву за власним бажанням. Його останній робочий день був 1 листопада. Зараз обов'язки прокурора виконує перший заступник прокурора Ігор Мустеца.
Під час поїздки в Чернівці Гончарук заявив про те, що рекомендуватиме генеральному прокурору Руслану Рябошапці звільнити головного прокурора регіону через низьку ефективність боротьби з контрабандою.
Раніше генпрокурор Руслан Рябошапка звільнив прокурорів Вінницької, Волинської, Донецької, Житомирської, Запорізької, Івано-Франківської, Кіровоградської, Луганської, Львівської, Одеської, Полтавської, Рівненської, Сумської, Тернопільської, Харківської, Черкаської, Чернігівської та Дніпропетровської областей.
Нагадаємо, що 23 вересня президент Володимир Зеленський підписав закон про реформу органів прокуратури. Зокрема, закон передбачає перейменування Генеральної прокуратури на Офіс генерального прокурора. Також згідно із документом, всі прокурори повинні пройти переатестацію, а їх загальну кількість скоротять з 15 тисяч до 10 тисяч чоловік.
Про необхідність ефективного реформування ГПУ читайте в статті Євгена Єніна "Сім кроків до прокуратури майбутнього" у тижневику "Дзеркало тижня. Україна".
