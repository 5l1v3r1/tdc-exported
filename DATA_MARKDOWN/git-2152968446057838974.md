
# Незагасена цигара запалила общежитието за социално слаби

Published at: **2019-11-05T12:52:00+00:00**

Author: **Камелия Цветанова**

Original: [Dnes.bg](https://www.dnes.bg/crime/2019/11/05/nezagasena-cigara-zapalila-obshtejitieto-za-socialno-slabi.428617)

Първоначалната версия за възникването на пожара в общинското общежитие за социално слаби в Димитровград е незагасена цигара. Това каза кметът на града Иво Димов пред "Фокус".
Предполага се, че пожарът е предизвикан от непредпазливост на един от обитателите в общежитието.
Охраната е успяла да изведе всички от сградата.
Пострадали са трима души. Двама са обгазени и една жена е с леки изгаряния.
Част от покрива на общежитието е изгоряла, както и няколко стаи, но от утре започва ремонтът, като общината ще предприеме необходимите действия да възстанови сградата, обясни ткметът.
Още днес комисия е направила оглед и от утре започват ремонтни аварийни дейности, уточни Димов.
"Надявам се в рамките на месец да отстраним всички поражения. Хората са настанени в източното крило и няма опасност някой от тях да остане на улицата", обясни той.
По думите му сградата е на над 40 години и в нея няма пожароизвестителна инсталация.
В нея са били настанени 23-ма социално слаби, допълни кметът на Димитровград.
