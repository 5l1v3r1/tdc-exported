
# ...तर भाजपा नेत्यांनी फोन करावा; अखेर उद्धव ठाकरे चर्चेला तयार, अटी-शर्ती लागू 

Published at: **2019-11-07T08:59:07+00:00**

Author: **ऑनलाइन लोकमत**

Original: [Lokmat](https://www.lokmat.com/mumbai/maharashtra-election-2019-then-bjp-leaders-should-call-finally-uddhav-thackeray-ready-discussion/)

मुंबई - मुख्यमंत्रिपदावर तडजोड होऊच शकत नाही, हे पद अडीच-अडीच वर्षं वाटून घेण्याचा निर्णय झालाच नव्हता, या मुख्यमंत्री देवेंद्र फडणवीस यांच्या विधानानंतर भाजपा आणि शिवसेना यांच्यातील चर्चेला खीळ बसली होती. त्यामुळे निकालाला १४ दिवस उलटूनही राज्यात सत्तास्थापनेला मुहूर्त मिळालेला नाही. 'आधी बसू, मग बोलू' अशी भूमिका घेत भाजपानेशिवसेना नेतृत्वाला चर्चेचं आमंत्रण दिलं असतानाच, आता उद्धव ठाकरे यांनीही चर्चेला सशर्त मंजुरी दिल्याचं समजतं. 
'मातोश्री'वर शिवसेना आमदारांच्या बैठकीत शिवसेना पक्षप्रमुख उद्धव ठाकरे यांनी काहीसा भावनिक सूर लावत, शिवसैनिकांची मनं जिंकण्याचा प्रयत्न केला आणि त्याचवेळी भाजपालाही आपलं म्हणणं ठासून सांगितलं. मला स्वतःहून युती तोडायची नाही, असं ठामपणे सांगत त्यांनी भाजपाच्या कोर्टात चेंडू ढकलला आहे. जे ठरलं ते मान्य असेल तर फोन करा, मी चर्चेला तयार आहे, असा पवित्रा त्यांनी घेतला आहे.   
