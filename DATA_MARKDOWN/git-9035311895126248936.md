
# ABD: Suriye'deki petrol yerel yönetimin kontrolünde

Published at: **2019-11-07T05:30:46+00:00**

Author: **Euronews **

Original: [euronews](https://tr.euronews.com/2019/11/07/abd-disisleri-bakanligi-suriye-deki-petrol-yerel-yonetimin-kontrolunde)

Amerika Birleşik Devletleri Dışişleri Bakanlığı'ndan üst düzey bir yetkili Suriye'nin kuzeydoğusunda çıkarılan petrolün yerel yetkililer tarafından kullanıldığını ifade etti.
Geçtiğimiz haftalarda ABD Başkanı Donald Trump, Suriye'nin kuzeydoğusunda SDG güçlerinin kontrolündeki petrol yataklarının Amerikalı şirketleri tarafından işletilebileceğini ileri sürmüştü.
Çarşamba günü, Dışişleri Bakanlığı'na bağlı üst düzey yetkili, şu ana kadar Beyaz Saray'dan böyle bir direktifin gelmediğini belirtti.
Söz konusu yetkili Suriye'de bulunan ABD askerlerinin misyonunun sadece petrol kaynaklarını korumak olmadığını, ABD'nin bölgede IŞİD ile mücadele etmeye devam ettiğini ileri sürdü.
Geçtiğimiz ay ABD Savunma Bakanlığı (Pentagon) Suriye'nin doğusundaki petrol yataklarını korumak üzere bölgeye askeri takviye yapma kararı almış, Deyrizor ili civarına askeri tahkimatlarını artırmıştı.
SDG'nin 2017 yılında IŞİD’ten aldığı Deyrizor bölgesinde özellikle petrol yatakları olduğu biliniyor. ABD basınında çıkan bazı haber ve yorumlara göre Trump, Suriye’deki Amerikan askerlerinin masraflarını bu petrolü satarak karşılamayı düşünüyor.
