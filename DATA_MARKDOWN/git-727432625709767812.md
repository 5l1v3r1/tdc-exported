
# Slik holder du bilen i toppform gjennom vinteren

Published at: **2019-11-02T06:00:00+00:00**

Author: **Espen Stensrud**

Original: [Dinside](https://www.dinside.no/motor/slik-holder-du-bilen-i-toppform-gjennom-vinteren/61185473)

åKulde, snø og tidvis regn skaper glatte veibaner, og fører til store utfordringer i trafikken. Det er avgjørende at bilen er klargjort for vinteren for at problemene skal utebli, og den viktigste sikkerhetsfaktoren er gode dekk.
Avkjøringer og fastkjøringer den viktigste årsakene til at bilbergingsselskapene må rykke ut, i tillegg til startvansker i kulden.
Avkjøringer og singelulykker er også den største årsaken til at mange personer dør i trafikken. At bilen er riktig skodd for glatt føre er naturligvis livsviktig.
Dekk handler også om alder og tilstand. Minimum tillatt mønsterdybde er tre millimeter, men det anbefales at man holder seg noe over denne grensen.

        Husk ikke minst på at dekket vil slites noe gjennom sesongen, slik at det ikke holder at dekket akkurat er innenfor grensen på høsten når du legger om.
      
Da vil du få et dekk som ligger under minimumskravet i løpet av sesongen.
Husk også lufttrykket. Anbefalt trykk finner du som regel på en klistrelapp innenfor tanklokket eller i karmen til førerdøren, eventuelt i instruksjonsboken til bilen din. Sjekk lufttrykket jevnlig, da dette kan variere med temperaturforandringer.
Skal du skal på langtur på vinteren, er det lurt å ha med en del utstyr i bilen dersom uhellet skulle være ute.
Ikke minst er det viktig at du har med godt med klær og noe mat og drikke, dersom man skulle bli sittende fast.
Pass også på å ha godt med drivstoff på tanken, så du kan la motoren gå på tomgang for å holde varmen. Dessuten gjelder det å fylle tanken på rett sted. Drivstoff som selges i Norge er nemlig tilpasset ulike temperaturer.
Et annet kjent problem er dører som fryser. Vi har tidligere rådet om å teipe over låsesylinderen på biler med sentrallås, samt å smøre dørlistene med silikonstift for å unngå at dørene fryser fast i listene. Silikon holder samtidig listene myke, og dermed tette.
Det gamle luretrikset med å varme nøkkelen med lighter, eller bruke hårføner på dørlåsen dersom den har frosset fast, gir naturligvis bare kortvarig effekt.
Fukten smelter til du er inne i bilen, men så fryser den igjen. Skikkelig låsolje må til, og det finnes låsespray som tiner opp låsen, samtidig som den er fuktdrivende.
Is i dørene kan også være forårsaket av at man har vasket bilen i kulda og fått vann på uheldige steder, som senere har frosset til is. Her finner du de beste tipsene for hvordan du kan vaske bilen når det er minusgrader.
Selv om vasking kan være litt mer omstendelig i vinterkulda, er det desto viktigere - ikke minst for å forebygge rust. De som kjører mye i saltede områder bør vaske ofte, gjerne en gang i uka. I tillegg bør bilen også poleres et par ganger i året.
Et område av bilen som er særlig utsatt for rust, er bremsene bak. I tillegg til å spyle godt etter bruk, kan det være lurt å ta noen skikkelige oppbremsinger i blant for å få slipt ned bremseskivene litt.
Bakbremsene får vesentlig mindre kraft enn bremsene foran, så her kan det være lurt å ta godt i, og eventuelt assistere med håndbrekket dersom dette er koblet til bakhjulene på bilen.
Håndbrekket har også lett for å sette seg fast i kulda. For å unngå dette, bør du passe på å bruke håndbrekket ofte.
Bruk brekket hver gang du parkerer bilen. Da er sakene i bevegelse og man unngår at det ruster fast, er rådet fra NAF.
Skulle uhellet være ute, så lar det seg ofte midlertidig løse ved å kakke på bremsetrommelen bak med en hjulvinne, eller noe annet hardt.
Før kulda for alvor setter inn, bør du også sjekke bilens batteri (her: fossilbiler). Svake batterier er den hyppigste årsaken til startproblemer og dermed utrykninger fra redningsselskapene. Er batteriet blitt noen år gammelt, er det viktig å være oppmerksom, ifølge NAF.
Har du et batteri som er 3-4 år eller mer, er rådet å ta en vedlikeholdslading før vinteren.
Om du har hatt en utladning med påfølgende hjelpestart tidligere på høsten eller vinteren, er dette ekstra viktig, også om batteriet er så godt som nytt.

        Dynamoen klarer aldri å lade et batteri opp til mer enn rundt 85 prosent. Møter du streng kulde, er det kanskje ikke nok siden batteriet da er mer utsatt for selvutladning sammenlignet med et toppladet batteri.
      
I tillegg til et batteri i god form, bør du også sørge for at du har nok frostvæske, riktig motorolje og nok spylevæske.
Til sist, men ikke mindre viktig, har man også sjåførens rolle bak rattet. Ta det med ro, sørg for å være uthvilt, unngå risikable manøvrer og hold avstand til forankjørende.

        Deler av denne artikkelen har vært publisert på Dinside også tidligere.
      
