
# Суд закрив справу про арешт Гостиного двору

Published at: **2019-11-06T06:10:01+00:00**

Author: ****

Original: [Слово і Діло](https://www.slovoidilo.ua/2019/11/06/novyna/polityka/sud-zakryv-spravu-pro-aresht-hostynoho-dvoru)


        Київський апеляційний суд за підсумками засідання у вівторок, 5 листопада, закрив справу про арешт Гостиного двору на Контрактовій площі в Києві.
      
Про це повідомила пресслужба Київської міськдержадміністрації.
«Суд постановив закрити справу у зв'язку з тим, що прокурор відмовився від своєї апеляційної скарги», - йдеться в повідомленні.
У КМДА зазначили, що тепер справа за Кабміном - передати будівлю Гостиного двору в комунальну власність для її реставрації.
Як відомо, Гостинний двір - торговий комплекс на Контрактовій площі в Києві, побудований у 1809 році. Постановою Кабінету Міністрів №1380 від 15 серпня 2011 року Гостинний двір був виведений з Державного реєстру пам'ятників архітектури.
А 20 вересня 2012 року Київрада передала Укрреставрації в оренду на п'ять років земельну ділянку під Гостиним двором для проведення реконструкції цієї будівлі під торгово-офісний центр з гостьовою стоянкою. Це рішення викликало стихійну акцію за збереження будівлі Гостиного двору.
За умовами договору орендар взяв на себе повну відповідальність за збереження пам'ятки архітектури і утримання будівлі в належному санітарному, протипожежному і технічному стані.
Незважаючи на це, регіональним відділенням Фонду держмайна по Києву неодноразово встановлювалися факти істотного порушення орендарем умов договору, зокрема, погіршення стану об'єкта оренди, чим створено загрозу руйнування пам'ятника архітектури Гостинний двір.
ФДМ звернулося до Госпсуду Києва з позовом про розірвання договору оренди. Однак суд першої інстанції відмовив у задоволенні позову.
Прокуратура Києва внесла апеляційну скаргу на це рішення, яка була задоволена в повному обсязі. Апеляційний суд скасував рішення суду першої інстанції і ухвалив нове, яким розірвав договір оренди і зобов'язав приватну структуру повернути державі будівлю Гостиного двору.
У 2011 році в Києві почався потужний рух за збереження Гостиного двору. Активісти утворили сквот всередині будівлі, проводили культурні заходи, запрошуючи громадськість. Через місяці активної діяльності їх побили і вигнали, але активісти через суди добилися заборони на будівництво.
15 грудня 2015 року Укрреставрація погодилася законсервувати будівлю Гостиного двору. 22 грудня 2015 року Кабінет Міністрів підтримав рішення суду про визнання Гостиного двору пам'ятником архітектури.
У лютому 2018 року суд повернув Гостинний двір у власність держави.
Хочете обговорити цю новину? Долучайтеся до телеграм-чату CHORNA RADA
