
# Nekiment a zebrán a babakocsinak, majd megállás nélkül továbbhajtott

Published at: **2019-11-01T10:57:00+00:00**

Author: **Infostart**

Original: [infostart](https://infostart.hu/belfold/2019/11/01/nekiment-a-zebran-a-babakocsinak-majd-megallas-nelkul-tovabbhajtott)

Egy nő iker babakocsit maga előtt tolva ment át a kijelölt gyalogos-átkelőhelyen Nyíregyházán, a Kállói út és a Tüzér utca kereszteződésénél. Balról érkezett a Mercedes, amelyik nem adta meg neki az elsőbbséget, és nekiment a babakocsi bal oldalának, majd megállás nélkül továbhajtott. A sofőr nem szállt ki, nem győződött meg róla, hogy nem esett-e baja valakinek.
A rendőrség azt írja, hogy senki sem sérült meg, de az autó sofőrjét, egy nőt cserbenhagyás miatt keresik. Az autóról, egy Mercedesről fényképet is közzétettek.
A police.hu-n azt írják: a Nyíregyházi Rendőrkapitányság munkatársai várják az ismeretlen személygépkocsi vezetőjének, valamint azoknak a jelentkezését, akik a balesetről információval rendelkeznek. Jelentkezni lehet a Nyíregyházi Rendőrkapitányság Közlekedésrendészeti Osztályán személyesen (4400 Nyíregyháza, Stadion utca 1-5.), telefonon a 06-42-524-600 hívószámon, vagy a 112-es központi segélyhívón. Névtelensége megőrzése mellett a nap 24 órájában ingyenesen hívható 06-80-555-111 Telefontanú zöldszámán is bejelentést tehet.
