
# Highendová Intel Core i9 „Cascade Lake-X“ vyjdou koncem měsíce, až po Threadripperu 3000

Published at: **2019-11-04T08:00:35+00:00**

Author: **Jan Olšan**

Original: [Cnews.cz](https://www.cnews.cz/intel-core-i9-cascade-lake-x-zpozdeni-vyjdou-az-po-threadripperu-3000/)


        VŠECHNY FOTOGRAFIE
      
Minulý měsíc Intel oficiálně odhalil nové highendové procesory Cascade Lake-X s až 18 jádry a o dost atraktivnějšími cenami, než jaké Intel za ekvivalentní konfigurace požadoval předtím. Šlo ale jen o papírové odhalení, procesory se stále ještě nezačaly prodávat. A vypadá to, že je z nějakého důvodu postihl odklad, nicméně snad by neměl být dlouhý a nové datum, kdy se reálně mají začít prodávat, už zřejmě máme.
Pokud si vzpomínáte, původně to vypadalo, že Cascade Lake-X – neboli Core i9 série X 10. generace – se bude dát pořídit už v minulém měsíci. Na začátku září na IFA je totiž Intel avizoval na říjen. Ovšem když byly čipy v říjnu odhaleny, bylo už sděleno, že samotný start prodeje bude o něco později, až teď v měsíci listopadu. Ovšem tehdy nebylo řečeno žádné konkrétní datum, takže nebylo jasné, kdy přesně v měsíci by to mělo být. Ovšem očekávalo se asi spíš, že to bude dřív, před vydáním Ryzenů Threadripper 3000 od konkurence.
VideoCardz teď píše, že Intel vydání zřejmě trošku zpozdil. Původně prý přímo podle jeho informací procesory měly vyjít již někdy v tomto týdnu (4. až 8. 11.). Ovšem toto bylo zrušeno. Tchajwanský web PCDIY ovšem našel informace či marketingové materiály, které hovoří o dostupnosti začínající 25. listopadu. Toto by tedy zřejmě mohlo být datum, kdy se procesory konečně začnou prodávat.
Jak uniklo před nějakými dvěma týdny, konkurenční Ryzeny Threadripper 3000 se 7nm čipy budou údajně odhalené v úterý 5. listopadu a o 14 dní později 19. mají vyjít recenze prvních dvou modelů, které se spolu s deskami také toho dne začnou prodávat. Zdržení u Intelu nebude asi kvůli tomu, že by nebyl připraven (i když by teoreticky mohlo být cílem doprodat touto cestou více starých Skylake-X), protože serverová Cascade Lake-SP se stejným křemíkem se vyrábějí a prodávají už dlouho.
Je proto možné, že zde Intel taktizuje a z nějakého důvodu schválně posunul vydání až za termín příchodu Threadripperů. Tím sice bude mít v recenzích asi silnějšího soupeře, ale možná bylo cílem, aby v testech Ryzenů Threadripper 3000 bylo ještě jen srovnání se starými highendovými procesory Skylake-X a ne už s novými Core i9-10000X. Nebo chce Intel nějak po vydání Threadripperů přizpůsobit prezentaci své odpovědi. Nicméně toto jsou jen spekulace, přesné pohnutky těžko uhodneme.

        VideoCardz publikoval opravu této zprávy, podle níž není pravda, že by se termín startu prodejů posouval proti předchozímu plánu. Procesory tedy nakonec opožděné nejsou, NDA totiž údajně mělo být nastavené na 25. listopadu od začátku. To znamená, že informace o tom, že původně se s uvedením počítalo už na tento týden, asi nebyla pravdivá. Intel zdá se nijak plány neměnil, takže ani nemají smysl předchozí úvahy, jaký smysl a příčinu by to mělo.
      

        Nicméně start prodeje bude stále až 25. listopadu (takže přesně za tři týdny) a až po Threadripperech, tato část zprávy platí. To je nebývale dlouhá prodleva od odhalení (7. října). Interpretace, že Intel reálné vypuštění a konec NDA posunul, vznikla asi tím.
      
Parametry a ceny už Intel sdělil, takže příliš mnoho ke Cascade Lake-X už tajného nezůstává. Na finální dostupnost v obchodech je ale pravděpodobně navázaný konec NDA na recenze. Takže na testy výkonu (a spotřeby a dalších vlastností) asi budeme čekat až do onoho 25. listopadu.

        VŠECHNY FOTOGRAFIE
      
