
# Γ.Γ ΓΣΕΕ στον Realfm 97,8 για διαδηλώσεις: Εμείς δεν θέλουμε να ταλαιπωρούμε τους πολίτες αλλά να το σκεφτεί και η πολιτεία όταν νομοθετεί

Published at: **2019-11-04T16:14:00+00:00**

Author: ****

Original: [enikos.gr](http://www.enikos.gr/society/682224/gg-gsee-ston-realfm-978-gia-diadiloseis-emeis-den-theloume-na-tal)

«Κανένας από τους εργαζόμενους δεν είναι τρελός να βγαίνει στους δρόμους έτσι ξαφνικά για να διαδηλώσει. Η διαδήλωση είναι το απότοκο μίας συμπεριφοράς της κυβέρνησης. Το πρώτο πράγμα που πρέπει να βλέπουμε είναι η συζήτηση, ο κοινωνικός διάλογος», δήλωσε στον Realfm 97,8 και την εκπομπή «τεντιμπόηδες» με τους Μάνο Νιφλή και Άκη Παυλόπουλου ο γενικός γραμματέας της ΓΣΕΕ Νίκος Κιουτσούκης.
Ερωτηθείς αν η ΓΣΕΕ θα πρέπει να περιοριστεί στην περίπτωση που κάνει μία συγκέντρωση των 200-300 ατόμων, ο κ. Κιουτσούκης απάντησε καταφατικά λέγοντας : «προφανώς και πρέπει να περιοριστεί, γιατί όχι. Εμείς ως εργαζόμενοι, ως συνδικάτα δεν θέλουμε να ταλαιπωρούμε τους πολίτες, όμως αυτό θα έπρεπε να το σκέφτεται και η πολιτεία όταν νομοθετεί. Οι διαδηλώσεις είναι απότοκος των κυβερνητικών παρεμβάσεων κάθε φορά».
«Αν κάτσουμε στο τραπέζι του διαλόγου και κάνουμε κουβέντες, προφανώς θα βρούμε τρόπους να περιορίσουμε αυτούς που κατεβαίνουν και κλείνουν το κέντρο της Αθήνας. Προφανώς υπάρχει τρόπος να μην ταλαιπωρείται ο πολίτης, αρκεί να υπάρχει διάλογος. Αν κάποιος έχει το ραβδί της εξουσίας και νομίζει ότι μπορεί να νομοθετεί κατά το δοκούν και χωρίς να ρωτάει κανέναν, προφανώς κάνει λάθος. Υπάρχει όμως ένα θολό σημείο: Αν γίνονται ζημιές από 10 κουκουλοφόρους, θα την πληρώνει το συνδικάτο; Αν η αστυνομία και η πολιτική ηγεσία τόσα χρόνια δεν έχει βγάλει τις κουκούλες από αυτούς που σπάζουν και ρημάζουν την Αθήνα, θα την πληρώνει το συνδικάτο; Αν θέλουν να τους μαζέψουν, μπορούν», πρόσθεσε.

        Ακούστε το ηχητικό:
      
