
# Až 86 % mladých Američanov sa chce stať influencerom. Dôverujú im viac ako tradičným celebritám či športovcom

Published at: **2019-11-07T14:21:00+00:00**

Author: **Daniel Mikolášik**

Original: [REFRESHER](https://refresher.sk/76318-Az-86-mladych-Americanov-sa-chce-stat-influencerom-Doveruju-im-viac-ako-tradicnym-celebritam-ci-sportovcom)


        Viac ako polovica respondentov tvrdí, že už minimálne raz uskutočnila nákup produktu na základe odporúčania nejakej instagramovej osobnosti.
      
Posledné roky sa medzi mladými stále viac skloňuje pojem influencer – osoba pôsobiaca na sociálnej sieti, ktorá disponuje značným vplyvom, no predovšetkým veľkým množstvom sledovateľov. Práve vďaka možnému ovplyvňovaniu s nimi firmy často spolupracujú a platia im za sponzorovaný obsah a propagáciu produktov.
Portál Bloomberg informuje, že množstvo mladých Američanov má záujem stať sa práve influencerom. Vidina veľkého zisku za jednoduché pridanie fotky na Instagram u mladých v posledných rokoch vo veľkom spôsobila túžbu vysnívaného povolania v online svete prostredníctvom sociálnych sietí.
Podľa prieskumu výskumnej spoločnosti Morning Consult by sa chcelo influencerom stať až 86 % Američanov vo veku od 13 do 38 rokov. Zaujímavé je, že len 12 % sa v súčasnosti považuje za vplyvných. Prieskumu sa zúčastnilo 2 000 ľudí Generácie Z a Mileniálov.
Práve tieto demografické kohorty sú totiž najväčšou cieľovou skupinou inzerentov, keďže postupne trávia menej času sledovaním televízie a viac sa koncentrujú na online sociálnych médiách. 
Z prieskumu tiež vyplýva, že tieto skupiny mladých ľudí postupne začínajú dôverovať viac influencerom ako tradičným celebritám či športovcom. Viac ako polovica respondentov uskutočnila nákup produktu na základe odporúčania nejakej instagramovej osobnosti.
Navyše, 61 % opýtaných tvrdí, že na svojich profiloch uverejňujú rôzne informácie o značkách, ktoré sa im páčia a ktoré by chceli odporučiť svojim priateľom aj bez toho, aby dostali akúkoľvek kompenzáciu. Z toho dôvodu nevidia nijaký problém dostávať za to aj zaplatené.
