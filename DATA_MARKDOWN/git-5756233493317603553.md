
# زنی که ۲۰ سال در خانه وحشت مورد تجاوز قرار می‌گرفت+عکس

Published at: **2019-11-04T10:19:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619804/%D8%B2%D9%86%DB%8C-%DA%A9%D9%87-%DB%B2%DB%B0-%D8%B3%D8%A7%D9%84-%D8%AF%D8%B1-%D8%AE%D8%A7%D9%86%D9%87-%D9%88%D8%AD%D8%B4%D8%AA-%D9%85%D9%88%D8%B1%D8%AF-%D8%AA%D8%AC%D8%A7%D9%88%D8%B2-%D9%82%D8%B1%D8%A7%D8%B1-%D9%85%DB%8C%E2%80%8C%DA%AF%D8%B1%D9%81%D8%AA-%D8%B9%DA%A9%D8%B3)


        متجاوز ایرلندی برای اولین بار در سال ۱۹۷۶ میلادی به این زن تجاوز کرد؛ زمانی که او ۱۲ ساله بود. مری برای اولین بار در سن ۱۶ سالگی باردار شد. دختران او ایسئولت، اشلی و مگان بر اثر تجاوز به دنیا آمدند.
      

        آفتاب‌‌نیوز :
      
سرویس اجتماعی- زنی که بیست سال توسط مردی ملقب به "فریتزل ایرلندی" مورد تجاوز قرار می‌گرفت با شجاعت بار دیگر به خانه‌ای وارد شد که برای او "خانه وحشت" قلمداد می‌شد.
به گزارش آفتاب‌نیوز؛ نام این زن که دهه‌ها توسط آن مرد زندانی شده و مورد تجاوز قرار گرفته بود "مری منینگ" است.‌ متجاوز شیطان صفتی به نام "شان مک داربی" زندگی او و دختران‌اش "اشلی" و "ایسئولت" را سال‌ها تحت تاثیر قرار داده بود. خانه وحشت محل زندگی دوره کودکی "مری" بود. متجاوز ایرلندی برای اولین بار در سال ۱۹۷۶ میلادی به این زن تجاوز کرد؛ زمانی که او ۱۲ ساله بود. مری برای اولین بار در سن ۱۶ سالگی باردار شد. دختران او ایسئولت، اشلی و مگان بر اثر تجاوز به دنیا آمدند.
مری ناراحت است و می‌گوید کشورش برای نجات او کاری نکرد و هیچکس به او کمکی نکرده بود. این هفته او و دختران‌اش شجاعت به خرج دادند و به آن خانه وحشتناک در شمال شرق ایرلند رفتند. این خانه قرار است به زودی تخریب شود. مری اکنون با عنوان روان‌درمانگر مشغول به کار است.
او می‌گوید: "زمانی که کوچک بودم به دنبال جاهایی برای مخفی شدن در خانه بودم. آنجا زندان من بود. من نمی‌توانستم فرار کنم".
روزنامه "سان" می‌نویسد: "از زمان فاش شدن ماجرای آن خانه هیچکس حاضر به سکونت در آن نیست و به همین خاطر خانه به زودی تخریب خواهد شد. "شان مک داربی" با مادر مری به نام مونا یک سال پس از فوت ریچارد پدر مری ازدواج کرده بود. شان، مری را به سه محل مختلف در دوبلین انتقال داد و ارتباط مری با دنیای خارج را به طور کامل قطع کرد".
سال‌ها پیش اقدامی مشابه نیز توسط "فریتزل" متجاوز معروف اتریشی در کشور اتریش روی داده بود. او به دلیل جرایم ارتکابی به حبس ابد محکوم شد‌.
او به مدت ۲۴ سال دخترش را در زیرزمینی حبس کرده بود و او را مورد تجاوز و شکنجه قرار می‌داد. بر اثر تجاوزهای مداوم هفت فرزند توسط دختر او به دنیا آمده بودند.
