
# Ρώσος πρεσβευτής: Οι ΗΠΑ να σταματήσουν την επιβολή κυρώσεων στο Ιράν

Published at: **2019-11-06T02:49:00+00:00**

Author: ****

Original: [enikos.gr](http://www.enikos.gr/international/682548/rosos-presveftis-oi-ipa-na-stamatisoun-tin-epivoli-kyroseon-sto-i)

Η κυβέρνηση των ΗΠΑ πρέπει να σταματήσει να προσπαθεί να επιβάλλει εμπάργκο στο πετρέλαιο του Ιράν, έκρινε χθες Τρίτη ο Μιχαήλ Ουλιάνοφ, πρεσβευτής της Ρωσίας στους διεθνείς οργανισμούς στη Βιένη.
«Για να σωθεί το ΚΟΣΔ [σ.σ. το Κοινό Ολοκληρωμένο Σχέδιο Δράσης, η διεθνής συμφωνία για το ιρανικό πρόγραμμα πυρηνικής ενέργειας], όλα τα μέρη οφείλουν να εκπληρώσουν τις δεσμεύσεις τους. Οι ΗΠΑ με τη σειρά τους πρέπει τουλάχιστον να πάψουν να επεμβαίνουν με παράνομες απόπειρες να επιβληθεί εμπάργκο στο πετρέλαιο» της Ισλαμικής Δημοκρατίας, ανέφερε μέσω Twitter ο Ουλιάνοφ, κάνοντας λόγο για «μια λύση που είναι εύκολο να διατυπωθεί, αλλά πολύ δύσκολο να εφαρμοστεί».
Ο Ρώσος διπλωμάτης χαρακτήρισε εξάλλου «μάλλον προβλέψιμες» τις εξελίξεις όσον αφορά το ιρανικό πρόγραμμα πυρηνικής ενέργειας.
«Οι νέες αποκλίσεις του Ιράν από το ΚΟΣΔ είναι μάλλον προβλέψιμες. Η Τεχεράνη τηρεί την απόφασή της να λαμβάνει μέτρα κάθε δύο μήνες», εξήγησε ο πρεσβευτής. Για την «επιβίωση της συμφωνίας» του 2015 για το ιρανικό πρόγραμμα πυρηνικής ενέργειας «επείγει να αναληφθούν το συντομότερο προσπάθειες για την αποκατάσταση της ισορροπίας», ιδίως ως προς την οικονομική πτυχή της συμφωνίας, πρόσθεσε ο Ουλιάνοφ.
Πηγή: ΑΜΠΕ
