
# Кличко написав на Богдана заяву до поліції

Published at: **2019-11-01T17:19:00+00:00**

Author: ****

Original: [DT.ua](https://dt.ua/UKRAINE/klichko-napisav-na-bogdana-zayavu-do-policiyi-328181_.html)

Міський голова Києва Віталій Кличко подав до Нацполіції заяву щодо "самоправства" очільника Офісу президента Андрія Богдана, передає "Радіо Свобода". Кличко вважає, що Богдан вчинив кримінальне правопорушення, коли звернувся до уряду з листом, щодо звільнення його з посади голови КМДА. За словами міського голови, такі дії не належать до посадових обов'язків Богдана.
"З урахуванням того, що керівник Офісу президента України не наділений повноваженням щодо ініціювання звільнення голови КМДА, однак, вчинив дії направлені на усунення Кличка В. В. з посади голови КМДА, що свідчить про здійснення Богданом А. Й. самовільного та всупереч установленого порядку вчинення дій щодо звільнення Кличка В. В. із займаної посади", – йдеться у поданій заяві.
У зв'язку із цим Кличко звернувся до правоохоронців, щоб ті внесли відомості в Єдиний реєстр досудових розслідувань і почали розслідування "незаконних дій" Андрія Богдана.
"Вважаю, що з огляду на вказані обставини дана заява містить достатньо фактів на підтвердження того, що в діях Керівника офісу президента А. Богдана міститься склад кримінального правопорушення, передбачений статтею 356 КК України ("самоправство" – ред.)", – зазначено в документі.
Також Кличко вказав у заяві, що однією з підстав внесення Кабінетом міністрів подання щодо його звільнення з посади голови КМДА є "закінчення строку повноважень президента".
"З урахувань того, що головою КМДА може бути лише Київський міський голова, який обирається на виборах до місцевого самоврядування, тобто згідно з установленим порядком, головою КМДА назначається особа, яка обрана міським головою, а спонукання до звільнення голови з посади всупереч визначеним нормам є кримінальним провопорушенням", – зазначив Кличко в заяві.
Нагадаємо, Окружний адміністративний суд Києва призначив на 31 жовтня підготовче засідання за позовом Віталія Кличка до Кабінету міністрів і відкрив провадження за позовом до голови офісу президента Андрію Богдану.
4 вересня Кабмін погодив звільнення голови Київської міської державної адміністрації Віталія Кличка і направив відповідне подання уряду на підпис президенту Зеленському.
У відповідь Віталій Кличко заявив, що вважає таке рішення неконституційним, а звільнити його можуть тільки кияни.
У серпні депутати Верховної Ради VIII скликання звернулися до Конституційного суду за офіційним тлумаченням положень Конституції про місцеве самоврядування і державної влади в Києві. Посилаючись на рішення КСУ від 2003 року, за яким обраний киянами мер міста повинен бути призначений і главою КМДА, 51 депутат попросив "раз і назавжди" врегулювати питання про київського мера і главу КМДА. Також у зверненні йдеться про згортання реформи децентралізації та позбавлення столиці самоврядування. Рішення з приводу звернення Конституційний суд ще не виносив. 
Зазначимо, що у Києві на пост глави КМДА, як правило, президенти призначали обраних мерів. Винятками були тільки Іван Салій, який очолив КМДА при президенті Леоніді Кравчуку в 1993 році, не будучи мером, а також Олександр Попов, призначений Віктором Януковичем восени 2010 року замість Леоніда Черновецького.
У президента Володимира Зеленського хочуть призначити новим очільником Київської міської держадміністрації колишнього гендиректора телеканалу "1+1" Олександра Ткаченка. 
Докладніше про правові колізії щодо посади мера та голови КМДА читайте у статті Олександра Сергієнка "Столиця дежавю" у тижневику "Дзеркало тижня. Україна".
