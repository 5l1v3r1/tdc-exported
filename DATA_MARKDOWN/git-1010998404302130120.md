
# „Гугъл“ купи „Фитбит“ за 2,1 млрд. долара

Published at: **2019-11-04T09:47:00+00:00**

Author: **btvnovinite.bg**

Original: [bTV Новините](https://btvnovinite.bg/lifestyle/liubopitno/gugal-kupi-fitbit-za-2-1-mlrd-dolara.html)

Технологичната компания „Гугъл“ придоби фирмата „Фитбит“ за колосалните 2,1 млрд. долара. Сделката най-накрая отваря врати към пазара за носими устройства, доминиран до момента от „Епъл“ и „Самсунг“.
„Фитбит“ е компания, която предлага технологични фитнес гривни. Техните устройства са едни от най-използваните в цял свят.
В блог публикация шефът в „Гугъл“ Рик Остерлох описва възможността за работа с „Фитбит“ като вълнуваща.
„Фитбит“ са истински пионер в тази индустрия и са създали невероятни продукти, изживявания и страхотно общество от потребители“, казва Остерлох. „Работейки с експертите на „Фитбит“ ще можем да направим иновации в този бизнес, които да послужат на още повече хора по цял свят“, допълва той.
Слухове за сделката се появиха за първи път преди няколко дни. Това доведе до моментален скок на акциите на „Фитбит“ с около 27%. Според анализатори големият успех на компанията се дължи именно в здравните данни, които гривните събират.
„Създадохме марка, която помага на повече от 28 млн. потребителя по цял свят, които разчитат на нашите продукти, за да живеят по-здравословно и по-активно“, казва Джеймс Парк, съосновател на „Фитбит“.
„Гугъл“ са идеалният партньор за нашата мисия. С техните ресурси и глобална платформа ще се движим по-бързо напред и ще направим здравето още по-достъпно за всички“, допълва той относно сделката.
