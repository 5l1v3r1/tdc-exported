
# Дубневич обурився через суму застави

Published at: **2019-11-03T02:57:00+00:00**

Author: ****

Original: [DT.ua](https://dt.ua/UKRAINE/dubnevich-oburivsya-cherez-sumu-zastavi-328309_.html)

Народний депутат Ярослав Дубневич, якого суд відпустив під заставу у 100 млн грн, обурений рішенням суду і вже заявив, що буде подавати на нього апеляцію, оскільки, скаржиться він, сума застави виявилася для нього занадто великою, передає "Громадське".
"Здивувало, оскільки рішення судді навіть більше, ніж те, що прокурори просили. Я не знаю, як зможу знайти 100 млн... Якщо я не знайду кошти, то доведеться сидіти у СІЗО", – заявив депутат, коментуючи судове рішення.
Адвокат Дубневича заявив, що це перший випадок у його практиці, коли суд призначив заставу більшу, ніж просило звинувачення, тому апеляція точно буде. А от прокурор усім задоволений – як сумою застави для Дубневича, так і покладеними на депутата обов'язками.
31 жовтня Верховна Рада підтримала зняття недоторканності, притягнення до кримінальної відповідальності і арешт депутата Ярослава Дубневича. У той же день йому вручили повідомлення про підозру.
Депутату інкримінують ч. 5 ст. 191 КК (привласнення, розтрата майна або заволодіння ним шляхом зловживання службовим становищем). За даними слідства, будучи депутатом Верховної Ради восьмого скликання і головою транспортного комітету, Дубневич-молодший разом зі спільниками розробив схему про узгодженому завищення ціни при реалізації стрілочної продукції ПАТ "Укрзалізниця", яка завдали держкомпанії 93 млн гривень збитків.
Кінцевими бенефіціарами ТОВ "Корпорація КРТ", яке продавало обладнання УЗ, є брати Богдан і Ярослав Дубневичі.
У січні САП подавала до ГПУ подання на Дубневича-молодшого, але генпрокурор Юрій Луценко повернув його на доопрацювання.
Нагадаємо, що Верховна Рада раніше проголосувала за зняття депутатської недоторканності, однак закон набуде чинності тільки з 1 січня 2020 року.
