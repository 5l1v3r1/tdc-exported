
# Προανακριτική : Ποια η στάση Πολάκη – Τζανακόπουλου στη συνεδρίαση

Published at: **2019-11-07T06:38:07+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/07/politics/proanakritiki-poia-i-stasi-polaki-tzanakopoulou-sti-synedriasi/)

Με ιδιαίτερο ενδιαφέρον αναμένεται η σημερινή συνεδρίαση της Προανακριτικής για Novartis καθώς θα φανεί εάν ο ΣΥΡΙΖΑ και ειδικότερα οι βουλευτές Παύλος Πολάκης και Δημήτρης Τζανακόπουλος – οι οποίοι έχουν εξαιρεθεί από μέλη της επιτροπής – θα επιχειρήσουν να τινάξουν τη διαδικασία στον αέρα.
Λίγες ώρες μετά την απόφαση της Προανακριτικής να εξαιρέσει τους δύο βουλευτές του ΣΥΡΙΖΑ, η αξιωματική αντιπολίτευση με οργισμένες αντιδράσεις απειλούσε ότι Πολάκης και Τζανακόπουλος δεν πρόκειται να αποχωρήσουν.

        Διαβάστε ακόμη: Ηλεκτρονικές αποδείξεις : Ο κρυφός φόρος και οι παγίδες του νέου φορολογικού
      
Ωστόσο, τις τελευταίες ώρες ο ΣΥΡΙΖΑ φαίνεται να ρίχνει τους τόνους. Είναι χαρακτηριστικό ότι χθες, ο Δημήτρης Τζανακόπουλος αναφερόμενος στο θέμα είπε πως «εμείς δεν πρόκειται να κάνουμε εξαλλοσύνες».
Το βέβαιο είναι ότι οι δύο βουλευτές θα παρευρεθούν στη συνεδρίαση της Προανακριτικής και μένει να δούμε πως θα χειριστούν το θέμα και οι δύο πλευρές. Ο πρόεδρος του ΣΥΡΙΖΑ τις τελευταίες ημέρες στήριξε τους δύο βουλευτές κάνοντας λόγο για αντιδημοκρατική απόφαση από την πλευρά της πλειοψηφίας των μελών της Προανακριτικής να τους εξαιρέσει.
Το ερώτημα είναι εάν οι δύο βουλευτές προχωρήσουν σε μία ολιγόλεπτη καταγγελία της διαδικασίας και αποχωρήσουν ή αν θα αρνηθούν να φύγουν όπως έχει αποφασίσει η πλειοψηφία τινάζοντας έτσι τη διαδικασία στον αέρα.
Από την πλευρά του ο πρόεδρος της Βουλής Κώστας Τασούλας έχει διαμηνύσει ότι η Επιτροπή θα συνεχίσει απρόσκοπτα το έργο της.
«Εμείς θα είμαστε στη διαδικασία παρόντες και παρούσες, θα αναδείξουμε το γεγονός ότι η ΝΔ είναι απολύτως ανελαστική και «στραγγαλίζει» το κοινοβούλιο και τη διαδικασία», δήλωσε από την πλευρά του ο βουλευτής Βόρειου Τομέα Αθηνών του ΣΥΡΙΖΑ Κώστας Ζαχαριάδης.
Η Νέα Δημοκρατία, σημείωσε, αντιλαμβάνεται το Κοινοβούλιο σαν τσιφλίκι της. «Θεωρεί με μια αντίληψη ιδιοκτησιακή ότι στο Κοινοβούλιο θα μπορεί να αποκλείει τη συμμετοχή των βουλευτών, όχι της δικής της κοινοβουλευτικής ομάδας, αλλά της αντιπολίτευσης. Είναι αναφαίρετο δικαίωμα του προέδρου της κοινοβουλευτικής ομάδας του κάθε κόμματος να ορίζει τα μέλη της επιτροπής και αν κάπου υπάρχει συνάντηση ή σύγχυση αρμοδιοτήτων σε εκείνη τη συνεδρίαση θα μπορούσε να γίνει μία αντικατάσταση και να συνεχίσει η διαδικασία κανονικά», ανέφερε ο κ. Ζαχαριάδης.

        SOS για την κλιματική αλλαγή: 11.200 επιστήμονες προειδοποιούν για «ανείπωτα ανθρώπινα βάσανα»
      
