
# Parkour a Forlì, Cornea: Esploro la città saltandone gli ostacoli

Published at: **2019-11-03T05:50:22+00:00**

Author: **SOFIA NARDI**

Original: [il Resto del Carlino](https://www.ilrestodelcarlino.it/forl%C3%AC/cronaca/parkour-1.4866520)

Forlì, 3 novembre 2019 - Se gli si chiede una definizione della sua disciplina, il parkour, il 28enne forlivese Raul Cornea risponde con una definizione tecnica: «Fare parkour significa spostarsi da un punto A ad un punto B nel modo più fluido possibile». Guardandolo muoversi negli spazi urbani tra salti ed evoluzioni quasi innaturali, però, si intuisce che per lui il parkour è molto di più.
Raul Cornea, come si è avvicinato al parkour?«Grazie alla ginnastica artistica che cominciai a praticare all’età di 7 anni».
Fu un’idea sua?«Di mia madre: in casa ero una peste e lei ebbe l’idea di incanalare le mie energie nella ginnastica. Io sono di origini rumene e là c’erano vere e proprie classi dopo la scuola: passavo in palestra tutti i miei pomeriggi».
L’idea di sua madre ebbe successo?«Sì, mi appassionai molto. Certo: feci delle rinunce, ma non mi pesavano. Infatti quando arrivai in Italia, 15 anni fa, continuai con la ginnastica».
Quando incontrò il parkour?«Quando in palestra vidi persone praticare questa disciplina ne fui subito affascinato. Decisi di provare e presto lo preferii alla ginnastica artistica».
Cosa la colpì di questa disciplina che mancava alla ginnastica artistica?«Qui le figure acrobatiche si eseguono senza regole, senza il rigore della ginnastica artistica. Quando fai una figura di parkour con una gamba piegata non importa a nessuno. Inoltre si tratta di uno sport che crea comunità: unisce persone di città diverse con una passione comune».
Il parkour è il suo mestiere?«In parte sì: insegno ai ragazzi nella palestra ‘Laboratorio sport’ di via Talete a Forlì e anche in una di Cesena. Il mio lavoro principale, però, è quello di impiegato in tribunale».
Una sorta di doppia vita, si direbbe.«Beh, diciamo comunque che molte delle persone con cui lavoro non hanno idea che pratichi uno sport così poco formale».
Una delle caratteristiche del parkour è che la strada è il suo teatro principale.«Sì: esploriamo il panorama urbano con le nostre figure. Lo conquistiamo con le nostre evoluzioni, studiando come utilizzare al meglio lo spazio».
Fare evoluzioni in strada è ben visto dai passanti?«No, soprattutto qualche anno fa, quando la disciplina era meno diffusa rispetto ad oggi. Eravamo visti come una specie di distruttori o di bulli».
Non è così?«Anzi: capita spesso che dobbiamo pulire i posti che scegliamo per poterci allenare in sicurezza. È capitato anche recentemente in piazzetta della Misura: era piena di vetri e bottiglie e abbiamo rimosso tutto».
Può essere pensato come un modo diverso di vivere la città?«E’ anche un’occasione per vivacizzare gli spazi urbani».
Ora l’opinione negativa nei vostri confronti si è smussata?«Direi di sì. Le persone si fermano a guardarci e spesso sono più ammirate che seccate. Il cambiamento lo vedo anche nella palestra dove insegno».
Quali segnali ha visto?«I genitori incoraggiano i figli ad iscriversi ai corsi. Ho anche una classe con bambini di tre anni ai quali insegno una psicomotricità che è propedeutica al parkour. Certo, sono un po’ preoccupati, ma sono contenti che il figlio possa incanalare le energie in uno sport sano».
Uno sport che può anche avere funzioni atletico-terapeutiche?«Posso dire che ultimamente è arrivato un ragazzo che è appena stato operato ai piedi e la podologa gli ha consigliato di praticare proprio parkour. È la prima volta che un medico suggerisce questo sport come riabilitazione: trovo che sia un bel segno che l’opinione comune ora è molto migliorata».
Ma non è uno sport pericoloso? Oggettivamente si può cadere e non su un materassino come nella ginnastica.«Tutti gli sport sono pericolosi in una certa misura, ma se si è ben preparati non succede niente. Dietro ogni evoluzione apparentemente spericolata c’è un lungo allenamento».
Lei non si è mai fatto male?«Sì, una volta: mi sono distratto mentre scendevo dei gradini prima di un’evoluzione. Mai durante una figura».
Quali sono le sue zone di Forlì preferite per fare evoluzioni acrobatiche?«La zona del San Domenico e piazzetta della Misura. Mi piace anche l’area intorno alla rotonda Santa Chiara. Spesso si cercano spazi nuovi da scoprire e sperimentare, ma è anche vero che lo stesso posto dove si è stati mille volte può riservare molte sorprese: basta guardarlo con occhi nuovi ed ecco che verranno in mente nuovi modi per reinventarlo».
Iscriviti alla newsletterRimani sempre aggiornato sulle notizie nazionaliAccedi per Iscriverti
