
# Не задекларував зарплату: НАЗК спіймало на порушенні посадовця Укроборонопрому

Published at: **2019-11-04T11:23:26+00:00**

Author: ****

Original: [Українська правда](https://www.pravda.com.ua/news/2019/11/4/7230923/)

Національне агентство з питань запобігання корупції виявило, що генеральний директор ДП "Фотоприлад", яке входить до Державного концерну "Укроборонпром", Григорій Корево не повідомив своєчасно про суттєві зміни в майновому стані.
Джерело: пресслужба НАЗК
Деталі: У матеріалах НАЗК йдеться про порушення 10-денного терміну подання повідомлення про суттєві зміни в майновому стані у зв’язку з отриманням Григорієм Коревом заробітної плати у сумі, яка перевищує 96 тис. 50 грн (50 прожиткових мінімумів, встановлених для працездатних осіб на 1 січня 2019 року).
Дії посадовця підпадають під ознаки правопорушення, пов’язаного з корупцією.
Оскільки генеральний директор ДП НВК "Фотоприлад" не належить до службових осіб, які займають відповідальне та особливо відповідальне становище, Національне агентство передало зібрані матеріали до Національної поліції України для складення протоколу про адміністративне правопорушення, пов’язане з корупцією.
