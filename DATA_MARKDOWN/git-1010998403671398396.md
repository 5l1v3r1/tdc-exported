
# Мая Манолова ще съди Бойко Борисов (ВИДЕО)

Published at: **2019-11-01T14:04:00+00:00**

Author: **btvnovinite.bg**

Original: [bTV Новините](https://btvnovinite.bg/mestnite2019/maja-manolova-shte-sadi-bojko-borisov-video.html)

„Ще се видим в съда, г-н Борисов” – така независимият кандидат за кмет, подкрепен и от БСП, Мая Манолова отговори на думите на премиера от участието му в „Тази сутрин”, че тя се е срещала с ромски босове с цел купуване на гласове за балотажа в София.
По думите на Борисов снощи Манолова е била в софийското село Волуяк, за да се пазари с роми – да прави „уйдорма”. Той получавал информация от възмутен човек от екипа на бившия омбудсман.
„Във Волуяк няма ромска махала, няма роми. Уйдормите на първия тур ги правихте вие и това се вижда от протоколите в ромските секции, в които г-жа Фандъкова е пълен хегемон. Там има пълно припокриване на гласовете за съветници на ДПС и гласовете за кмет на Йорданка Фандъкова. Очевидно страхът да загубиш София е изключително лош съветник и затова в нарушение на закона, премиерът лично влезе в предизборната кампания за София, за да се види кой е кметът, кой е истинският кмет, кой управлява София”, отговори Мая Манолова.
Борисов обяви още, че т.нар Братя Галеви помагали на Манолова, въпреки че са обявени за издирване. „Срам ме е от премиера на България. Гнус ме е от лъжите, клеветите и обидите, които той произнесе в национален ефир днес”, заяви Манолова.
Според нея намесата на премиера Борисов в последната фаза на кампанията е и оценка за начина, по който се справя г-жа Фандъкова в нея. „Маските паднаха – ясно е кой се бори за властта в София със зъби и нокти, с всички средства”, коментира бившият омбудсман.
Манолова каза още, че вчерашната й среща във Волуяк била втора поред. Състояла се е пред гарата. Първата била в началото на кампанията.
„Наистина беше в последните дни по тяхно настояване. Един софийски квартал забравен от Бога, от Борисов, от Фандъкова, техният крак не е стъпил там”, каза още Манолова.
Тя уточни, че в нейния екип няма човек, който да контактува с Борисов и го призова да каже кой стои зад инициала Б.
От предизборния щаб на Манолова уточниха, че видеозаписът от срещата ѝ с избиратели от Волуяк ще бъде качен на страницата ѝ във „Фейсбук”.
