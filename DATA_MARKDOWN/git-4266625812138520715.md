
# СБУ затримала ексзаступника гендиректора заводу «Маяк» при отриманні 200 тис дол. хабара

Published at: **2019-11-05T15:57:00+00:00**

Author: ****

Original: [ZIK.UA](https://zik.ua/news/2019/11/05/sbu_zatrymala_ekszastupnyka_gendyrektora_zavodu_mayak_pry_otrymanni_200_tys_1684191)


        Служба безпеки України викрила колишнього посадовця одного з оборонних заводів концерну «Укроборонпром», який намагався заробити на продажі державного майна два з половиною мільйони доларів США.
      
Про це повідомляє пресслужба відомства.
Зазначається, що ексзаступник генерального директора заводу «Маяк» обіцяв керівнику комерційної структури посприяти позитивному рішенню із придбання майнового комплексу ПАТ «Завод «Маяк» через Систему електронних торгів арештованим майном (СЕТАМ). Офіційно бізнесмен мав заплатити за комплекс у Києві лише 2 мільйони американських доларів.
Правоохоронці затримали колишнього заступника гендиректора у відділенні банку в Шевченківському районі Києва під час передачі йому першої частини винагороди у сумі 200 тисяч доларів США. У межах кримінального провадження, відкритого за ч. 4 ст. 190 (шахрайство) Кримінального кодексу України, тривають обшуки на території заводу та приміщенні Державної виконавчої служби Оболонського району. Перевіряється причетність до оборудки нинішнього керівництва заводу.
Вирішується питання щодо оголошення зловмиснику про підозру у вчиненні злочину.
Викриття експосадовця проводилось спільно з ГУ Національної поліції у м. Києві під процесуальним керівництвом столичної прокуратури.
Нагадаємо, у Вінниці працівників фіскальної служби викрили на хабарі у 15 тис. доларів.
