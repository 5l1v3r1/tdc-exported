
# Sturgeon posa la independència al centre de la campanya de l’SNP

Published at: **2019-11-02T23:57:28+00:00**

Author: ****

Original: [Ara.cat](https://www.ara.cat/internacional/Nicola-Sturgeon-Glasgow-independencia-Escocia_0_2336766509.html)

Plena de gom a gom de banderes escoceses, George Square, el cor de Glasgow, la capital industrial d’Escòcia, va acollir ahir al migdia un massiu míting per la independència i per la reivindicació d’un segon referèndum l’any vinent.
En la que va ser la primera intervenció d’aquestes característiques des dels dies de la campanya del primer plebiscit, que va tenir lloc el 18 de setembre del 2014, l’actual primera ministra del país, Nicola Sturgeon, va posar l’explícita petició al centre de la campanya electoral del Partit Nacional Escocès (SNP).
Alhora, arriscant prou, tot i el vent favorable de les enquestes per als comicis a Westminster del 12 de desembre, Sturgeon va afirmar: “Escòcia està en una cruïlla. D’una banda, hi ha un camí futur liderat per Boris Johnson, que ens vol treure de la nostra família de nacions europees contra la nostra voluntat i en què Escòcia es tanca sobre ella mateixa, un futur d’un entorn hostil contra els immigrants. L’altre camí que podem tenir és un en què nosaltres decidim el nostre futur. Però hem de votar per aconseguir-ho. Perquè l’alternativa [a Johnson] tampoc no és un govern laborista que no pot decidir res en la qüestió del Brexit”.
