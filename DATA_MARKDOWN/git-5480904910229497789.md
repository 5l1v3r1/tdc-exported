
# Chicago se Satoranským zdolalo Detroit a má druhou výhru

Published at: **2019-11-02T09:07:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/chicago-se-satoranskym-zdolalo-detroit-a-ma-druhou-vyhru/1816279?utm_source=rss&utm_medium=feed)

Chicago - Basketbalisté Chicaga s Tomášem Satoranským zastavili v NBA sérii tří porážek a dočkali se druhého vítězství v sezoně. Na domácí palubovce Bulls zdolali Detroit 112:106, český rozehrávač k tomu přispěl sedmi body a šesti asistencemi.
Satoranský opět nastoupil v základní sestavě. Odchovanec USK Praha trefil dvě z šesti střel z pole, jednu ze dvou trojek a obě šestky za stavu 105:102. Zapsal si deset plusových bodů, ale i čtyři ztráty.
Proti Pistons se basketbalistům Bulls podařilo uspět na osmý pokus. V zápase si vypracovali až šestnáctibodové vedení a v závěru tým podržel Zach LaVine: ze svých 26 bodů dal totiž devět v posledních třech a půl minutách. "Někdo na sebe zodpovědnost musí brát. Mám za to, že právě od toho jsem tady," uvedl čtyřiadvacetiletý LaVine.
Hostům, kterým stále chybí kvůli problémům s kolenem Blake Griffin, nepomohlo ani 25 bodů a 24 doskoků Andreho Drummonda. Hranici 20+20 v obou těchto statistikách překonal v této sezoně už potřetí. Derrick Rose, jenž v dresu Chicaga získal v roce 2011 cenu pro nejužitečnějšího hráče ligy, přidal 23 bodů.
Los Angeles Lakers uspěli i díky triple-doublu LeBrona Jamese v Dallasu 119:110 po prodloužení. James zaznamenal 39 bodů, 12 doskoků a 16 asistencí. Dvacetiletý Slovinec Luka Dončič nezůstal na druhé straně pozadu a měl bilanci 31 bodů, 13 doskoků a 15 asistencí.
Naopak loňští mistři z Golden State bez zraněných Klaye Thompsona a Stephena Curryho již počtvrté prohráli, doma podlehli San Antoniu 110:127. "To, co se stalo, je šílené. Je ale pravda, že v posledních letech jsme zažili taky spoustu šťastných momentů. Proto nebudeme přemýšlet o tom, co pro nás zranění znamenají, spíš se budeme snažit pořád dělat svou práci a posouvat se dopředu," komentoval absenci opor trenér Steve Kerr.
Nejlepší ligový střelec James Harden dva dny po svém představení s 59 body předvedl "jen" 36 a s Houstonem musel strávit porážku v Brooklynu 116:123. Nejužitečnější hráč minulé sezony NBA Janis Adetokunbo naopak dovedl Milwaukee 29 body k úspěchu v Orlandu (123:91).
Boston - New York 104:102, Brooklyn - Houston 123:116, Chicago - Detroit 112:106 (za domácí Satoranský 7 bodů, 6 asistencí), Dallas - LA Lakers 110:119 po prodl., Golden State - San Antonio 110:127, Indiana - Cleveland 102:95, Orlando - Milwaukee 91:123, Sacramento - Utah 102:101.
--------

        Východní konference,
      

        Atlantická divize:
      

        Centrální divize:
      

        Jihovýchodní divize:
      

        Západní konference,
      

        Jihozápadní divize:
      

        Severozápadní divize:
      

        Pacificiká divize:
      
