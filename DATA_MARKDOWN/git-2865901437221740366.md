
# Kao u Njukaslu 2003: Divac bodri Partizan na Old Trafordu

Published at: **2019-11-05T00:00:00+00:00**

Author: ****

Original: [MozzartSport](https://mozzartsport.com/fudbal/vesti/kao-u-njukaslu-2003-divac-bodri-partizan-na-old-trafordu/341685)

Nema tog navijača Partizana koji nekoliko puta bar nije odgledao emotivnu scenu sa Sent Džejms Parka iz 2003. godine. Radosni Vlade Divac grli Lotara Mateusa i podiže ga u vazduh. Zatim se zdravi sa igračima crno-belih i od junaka penal serije Ivice Kralja na poklon dobija rukavice.
Jedan od najboljih igrača u istoriji srpske košarke bio je Partizanov talisman u Njukaslu, kada se klub iz Humske prvi put plasirao u Ligu šampiona. Veruju u Partizanu da će se istorija ponoviti i da će na Old Trafordu protiv Mančestera ostvariti pozitivan rezultat. Jer će ih sa tribina Teatra snova bodriti Vlade Divac.
Ova informacija je potvrđena MOZZART Sportu u redovima osvajača Kupa Srbije. Generalni menadžer Sakramenta spoznao je da Partizan igra jednu od najvažnijih utakmica za prolaz grupne faze Lige Evrope, te je odlučio da preleti Atlantik i pruži podršku timu Sava Miloševića. Bez obzira što ima obaveze u redovima Kingsa.
Pored Divca na najatraktivnijem evropskom gostovanju Partizan će bodriti oko 1000 Grobara.
(Foto MN Press)
