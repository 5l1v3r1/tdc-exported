
# ЦИК ще прави разбор на изборите при президента

Published at: **2019-11-03T18:47:10+00:00**

Author: **Стандарт**

Original: [Стандарт Новини](https://standartnews.com/blgariya-mestni-izbori-2019/tsik-shche-pravi-razbor-na-izborite-pri-prezidenta-405758.html)

В изказването си Румен Радев при гласуването му на втория тур тази сутрин посочи, че ще покани ръководството на ЦИК, органите на реда, парламентарно представените политически партии, за да обсъдят "всички пропуски в изборите и отстъплението от честността на изборния процес". По думите на държавния глава огромният брой недействителни бюлетини на първия тур и множеството сигнали за купени гласове компрометират организацията и самото доверие в изборния процес.
"Ако бъде насрочена такава среща след местните избори и Централната избирателна комисия бъде поканена на нея, тя ще участва и ще бъде направен анализ на тези избори. На срещата ЦИК ще изложи своето становище и направения от комисията анализ на проведените избори". Това каза говорителят на ЦИК Александър Андреев, помолен да коментира изказването на президента.
