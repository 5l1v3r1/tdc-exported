
# Kihirdette 10 pontját Budapest új főpolgármestere

Published at: **2019-11-05T11:05:00+00:00**

Author: **Infostart**

Original: [infostart](https://infostart.hu/belfold/2019/11/05/kihirdette-10-pontjat-budapest-uj-fopolgarmestere)

Mint arról az Infostart beszámolt, 11 óra óta tartja alakuló ülését Fővárosi Közgyűlés, amelyen egyebek között:
Karácsony Gergely főpolgármester javaslatára főpolgármester-helyetteseket választanak,
Az ülés napirendjére került több,
A tervek szerint tárgyalnak
Az ülés megkezdése előtt a képviselők átvették megbízóleveleiket, majd átvonultak az ülésterembe. Az ülés elején a közgyűlés megemlékezett a szeptember közepén elhunyt Riz Leventéről, a XVII. kerület néhai polgármesteréről, majd elénekelték a Himnuszt és esküt tettek a közgyűlés tagjai.
Bevezetőjében Karácsony Gergely úgy fogalmazott, biztosan hibáznak majd, érdekeket fognak sérteni, de mindig őszinték lesznek, lesz erejük felállni, ha lent lesznek. Mint mondta, dolgos évek következnek, és megerősítette, hogy szerdán Orbán Viktor meghívására részt vesz a kormányülésen, ahol a mostani közgyűlésen elfogadottakat fogja képviselni.
A főpolgármester tíz alapértékről beszélt, amit Budapest alkotmánytervezetébe is belefoglaltak és amit szándékuk szerint megvitatnak a főváros lakóival.
A főpolgármester kijelentette azt is, hogy mától az ellenzéki összefogás pártjai a köztársaságpárti többséget alkotják, és minden erejével azon lesz, hogy ezt egyben tartsa, az együttműködésüket erősítse.
A főpolgármester beszédében azt ígérte, hogy mindig az életminőség mellé fog állni, a beton helyett a fákat a stadionok helyett az egészségügyi intézményeket választja. Hangsúlyozta, hogy Budapest az egész nemzet fővárosa, bal- és jobboldaliaké, férfiaké és nőké, autósoké és bringásoké. Karácsony Gergely azt mondta: mindenkinek a partnere lesz, aki a budapestiekért tenni akar.
A helyetteseket a közgyűlés titkos szavazással egyenként választotta meg. Az ötösfogat legfiatalabb tagja 34, a legidősebb 57 éves.
A főváros új főjegyzője Számadó Tamás lett, aki korábban a Nemzeti Adatvédelmi és Információszabadság Hatóságnál is dolgozott.
A főpolgármester-helyettesek megválasztása előtt több ponton módosította Karácsony Gergely főpolgármester javaslatára a fővárosi önkormányzat szervezeti és működési szabályzatát (szmsz) a Fővárosi Közgyűlés. A képviselők 18 igen szavazattal, 11 nem ellenében és 1 tartózkodással támogatták a szmsz módosítását.
A javaslat elfogadásával - az eddigiekkel ellentétben - a főpolgármester sürgősségi indítvánnyal a közgyűlés elé terjeszthet önkormányzati rendelettervezetet, továbbá fővárosi képviselők legalább két tagból álló képviselőcsoportot alakíthatnak ezentúl.
A szmsz módosításával a képviselők döntöttek még a klímavédelmi és környezetvédelmi bizottság felállításáról, valamint a városigazgatói poszt megszüntetéséről.
Az új városvezető illetménye - csakúgy, mint korábban Tarlós Istváné - 1 millió 296 ezer 300 forint, amihez még havi 194 ezer 445 forint költségtérítés társul, azaz a főpolgármesteri havi 1 millió 490 ezer 745 forintot vihet majd haza.
Helyettesei Karácsony Gergely fizetésének 90 százalékát kapják.
Tarlós Istvánnak a törvényi szabályozás szerint 3 havi végkielégítés jár, de az új főpolgármester javasolta, ezt toldják meg plusz három havi pénzze. Ezt elsöprő többséggel megszavazta a közgyűlés, összesen tehát kétszer 3,8 millió forintot szavaztak meg a távozó főpolgármesternek.
Az antikorrupciós szervezetek által kidolgozott, Ez a minimum! elnevezésű antikorrupciós minimumprogram megvalósítása melletti elkötelezettségét fejezte ki a Fővárosi Közgyűlés keddi alakuló ülésén.
A Karácsony Gergely főpolgármester által jegyzett előterjesztést egyhangúlag támogatták a képviselők.
A főpolgármester a javaslatában emlékeztetett, hogy antikorrupciós szervezetek, az Átlátszó, a K-Monitor és a TI Magyarország az önkormányzati választások előtt felhívást tettek közzé az általuk kidolgozott antikorrupciós minimumprogram megvalósításának vállalására. "Főpolgármester-jelöltként ezt a vállalást magam is megtettem, ezért javaslatot teszek a Fővárosi Közgyűlésnek a minimumprogram megvalósítása melletti elköteleződésre, illetve az implementáció első lépéseként a Budapest Főváros Önkormányzata működésének és gazdálkodásának átláthatóságáról szóló rendelet megalkotására" - fogalmazott.
A különösebb informatikai fejlesztést nem igénylő módosítások 2020. január 1-jei hatálybalépése mellett a szerződések szövegének közzétételére és a közzétett adatok további feldolgozásra alkalmas módon való hozzáférhetővé tételére vonatkozó, javasolt szabályok alkalmazására való felkészülés ugyanakkor némileg hosszabb felkészülési időt igényel - mutatott rá Karácsony Gergely.
A minimumprogramban foglaltakat a fővárosi intézményekre és cégekre is kiterjesztenék, ehhez azonban első lépésként a jelenlegi közzétételi gyakorlatot és infrastruktúrát fel kell mérni az elfogadott javaslat szerint.
Döntés született arról is, hogy változtatási tilalmat rendeltek el a Római-part területére, vagyis a Római-parton, a Nánási út, a Királyok útja, a Pünkösdfürdő utca és a Duna által határolt területre.
Felfüggesztették a korábban a XIII. kerületi Szent István parkban felállítani tervezett Szent István-szobor munkáit Karácsony Gergely főpolgármester javaslatára. De a főpolgármester jelezte, lesz a parkban szobra az államalapító Szent Istvánnak, de úgy, hogy a zöldfelület mennyisége kevésbé csökkenjen.
A főváros létrehozta a Fővárosi Érdekegyeztető Tanácsot is.
Karácsony Gergely azt javasolta a közgyűlésnek, kezdjen tárgyalásokat a kormánnyal annak érdekében, hogy a Ligetben olyan beruházásokat ne valósítsanak meg, amelyek kivitelezése érdemben eddig nem kezdődött meg. Az Új Nemzeti Galériáról beszélt, de ezek alapján a Magyar Innováció Háza és a Színház is leállítható.
A javaslat szerint az el nem készülő épületek helyén zöldterület lenne a Városligetben, a beruházások viszont egy másik, nem városligeti helyszínen megvalósulhatnának. A közgyűlés megszavazta az előterjesztést.
Miközben a Liget-projektről szavaztak, aktivisták a nézőtéren némán transzparenseket emeltek fel. Baranyi Krisztina (Ferencváros) még a szavazás előtt jelezte, a kerületi rozsdaövezetben fel lehetne építeni az Új Nemzeti Galériát.
Budapest a tulajdonosi jogok gyakorlójaként megtiltotta Karácsony Gergely javaslatára gazdasági társasági vezetőinek (többek között BKV, BKK, FKF, csatornázási művek, vízművek, távhőszolgáltató, stb.), hogy alkalmazzák a túlóratörvényt.
Handl Tamás váltja - határozatlan ideig tartó szerződéssel - szerdától Pető Györgyöt a Fővárosi Önkormányzati Rendészeti Igazgatóság (FÖRI) igazgatói posztján. Karácsony Gergely főpolgármester javaslatát 18 igennel, három nem szavazat ellenében, két tartózkodás mellett támogatták a képviselők. Handl Tamás eddig a Készenléti Rendőrségen alezredesként szolgált.

        Az InfoRádió Aréna című műsorának vendége kedd este 6 órától Karácsony Gergely főpolgármester lesz.
      

        Nyitókép: MTI/Balogh Zoltán
      
