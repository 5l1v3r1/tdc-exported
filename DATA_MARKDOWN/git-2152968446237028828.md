
# Трима излъгаха дядо, че ще му поправят покрива

Published at: **2019-11-07T10:09:00+00:00**

Author: **Веселина Йорданова**

Original: [Dnes.bg](https://www.dnes.bg/crime/2019/11/07/trima-izlygaha-diado-che-shte-mu-popraviat-pokriva.428840)

Трима души са задържани за измама за около 17 000 лв. в монтанското село Гаганица.
Сигналът за измамата е подаден на 6 ноември около 09.20 часа в РУ - Берковица от 87-годишен жител на с. Гаганица.
Той съобщил, че група представящи се за строителни работници са започнали строително-ремонтни дейности - саниране и ремонт на покрива в имота му, за което заплатил сумата.
Майсторите напуснали обекта, без да довършат изцяло предварително договорения ремонт. По време на престоя отнели около 80 литра от домашната ракия на възрастния мъж.
Служители на РУ - Берковица са установили трима жители на община Павликени, съпричастни към извършената измама.
Противозаконно отнетата ракия е намерена в тях и иззета. Тримата са задържани за срок от 24 часа в РУ - Берковица. По случая е образувано досъдебно производство.
