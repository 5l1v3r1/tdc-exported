
# നടപടി തെളിവുകളുടെ അടിസ്ഥാനത്തിൽ; യുഎപിഎ പിൻവലിക്കില്ലെന്ന് ഐജി

Published at: **2019-11-02T14:45:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/02/i-g-opposition-leader-on-uapa-arrest.html?utm_source=dlvr.it&utm_medium=twitter)

പാലക്കാട്∙ മാവോയിസ്റ്റുകളെ വധിച്ചതിൽ പ്രതിഷേധിച്ച് ലഘുലേഖ വിതരണം ചെയ്ത രണ്ടു സിപിഎം പ്രവര്‍ത്തകർക്കെതിരെ യുഎപിഎ ചുമത്തിയ നടപടി ശരിവച്ച് ഐജി അശോക് യാദവ്. തെളിവുകളുടെ അടിസ്ഥാനത്തിലാണ് യുഎപിഎ വകുപ്പുകൾ ചുമത്തിയത്. അത് പിൻവലിക്കാനാകില്ല. കൂടുതൽ പരിശോധന നടത്തുമെന്നും ഐജി പറഞ്ഞു.
അതേസമയം, സിപിഎം പ്രവര്‍ത്തകര്‍ക്കെതിരെ യുഎപിഎ ചുമത്തിയ നടപടി പിണറായി സര്‍ക്കാരിന്റെ കിരാതമുഖം വെളിവാക്കുന്നതാണെന്ന് പ്രതിപക്ഷനേതാവ് രമേശ് ചെന്നിത്തല പറഞ്ഞു. ആശയപ്രചാരണം നടത്തുന്നവര്‍ക്കെതിരെയല്ല യുഎപിഎ പ്രയോഗിക്കേണ്ടത്. മാവോയിസ്റ്റുകളെ കൊന്നതില്‍ സിപിഎം പുലര്‍ത്തുന്ന മൗനം കള്ളക്കളിയാണെന്നും ചെന്നിത്തല തിരുവനന്തപുരത്ത് പറഞ്ഞു.
English Summary : UAPA imposed based on clear evidence, says IG Ashok Yadav
