
# Area B, c’è il sì del ministero: partono altre 30 telecamere

Published at: **2019-11-01T22:00:00+00:00**

Author: **Pierpaolo Lio**

Original: [Corriere della Sera](https://milano.corriere.it/notizie/cronaca/19_novembre_02/area-b-c-si-ministero-partono-altre-30-telecamere-3fdd85e6-fcd9-11e9-850d-5e44dc14944c.shtml)

Area B cresce. E dopo un inizio blando, la maxi zona a traffico limitato anti-diesel prova a recuperare terreno. La rete della videosorveglianza tutt’attorno alla città s’espande. Passo dopo passo. Dal 25 febbraio la macchina del controllo s’è limitato a quindici varchi elettronici sui 187 punti individuati sulla mappa per sigillare la città. Un numero troppo esiguo per ottenere, ogni giorno, una fotografia precisa del traffico inquinante in ingresso. Le registrazioni tengono sotto osservazione per ora via Anassagora, Pirelli, viale Sarca, via Giuditta Pasta, Gallarate, Tofano, Basilea, Zurigo, Gonin, Baroni, Cassinis, Rogoredo, Carlo Feltrinelli, Mecenate, Fantoli. I rinforzi sono però in arrivo. E un’altra trentina di strade s’aggiungeranno a breve.
La prima tranche di dieci nuovi portali è di fatto pronta. È solo in attesa dell’autorizzazione ministeriale. Le telecamere di via Corelli, Cima, Rubattino, Caduti di Marcinelle, Monneret de Villard, Carnia, Palmanova (dove sono due), Cambini, Clitumno sono state già posate, collegate e collaudate. A Palazzo Marino sono fiduciosi: dopo l’incontro rassicurante a Roma di settimana scorsa, per il via libera dovrebbe essere questione di giorni. A quel punto, il periodo di «pre-esercizio» richiesto dal ministero potrebbe partire a metà novembre, e tempo massimo un mese si arriverà all’accensione. Di lì in poi, la macchina andrà a regime con una decina di nuovi innesti alla volta. La black list per fermare le vetture più inquinanti — dal lunedì al venerdì, dalle 7.30 alle 19.30, festivi esclusi — comprende i diesel Euro 0, 1, 2, 3 e 4, oltre ai benzina Euro 0, ma è programmata per aggiornarsi con una serie di strette progressive che allargherà il parco auto «indesiderato».
Mentre s’aspetta luce verde dal governo, si lavora a potenziare le maglie della rete elettronica. Il cantiere per il lotto successivo è già partito. E se il grappolo di varchi precedente era concentrato nel quadrante a Nordest, il prossimo toccherà l’arco a Nord-Ovest che va da Affori fino a San Siro. Ci sono cantieri in viale Certosa (dove saranno due i varchi), e poi nelle vie Montefeltro, Oriani, Bressanone, Gallarate, Capodistria, Assietta, Gabbro, Bovisasca, Appennini, Columella e Litta Modignani. Sono stati completati i lavori edili, necessari ad affiancare il controllo a distanza ai semplici cartelli, si stanno posando i sostegni, le telecamere, e le si sta allacciando al «cervellone» elettronico, per farsi trovare pronti entro fine mese e superare a dicembre il periodo di «pre-esercizio».
L’idea per accelerare le operazioni è però di strappare al ministero dei Trasporti un’autorizzazione complessiva per tutta la partita di 73 telecamere già acquistate. La tabella di marcia prosegue infatti con altri otto varchi, dove sono iniziati i preparativi per accenderli a cavallo del nuovo anno: in via Sesto S. Giovanni, in viale Fulvio Testi, in via Comboni, un paio in via Senigallia, quindi in via Appennini e in via Vincenzo da Seregno (anche qui saranno due). Nelle prossime due settimane toccherà ai lavori edili per un nuovo gruppo di 25 telecamere. Infine, nella seconda metà di dicembre sarà la volta dell’ultimo tassello di 17. «Area B ha dimostrato di funzionare, riducendo nei primi mesi il traffico in ingresso del 13 per cento nelle strade sorvegliate. È urgente però procedere a potenziare la rete. Da metà novembre a inizio febbraio, progressivamente — spiega l’assessore alla Mobilità, Marco Granelli — entreranno in funzione 73 telecamere, che si aggiungeranno alle 15 esistenti e funzionanti». La gara per l’acquisto di quel centinaio di occhi elettronici che ancora mancano all’appello è in corso, ma si punta a installarli a partire dall’inizio dell’anno e averli tutti accesi da ottobre 2020.
