
# У МЗС України прокоментували візит депутата Держдуми РФ до Золотого

Published at: **2019-11-05T00:41:00+00:00**

Author: ****

Original: [DT.ua](https://dt.ua/POLITICS/u-mzs-ukrayini-prokomentuvali-vizit-deputata-derzhdumi-rf-do-zolotogo-328480_.html)

Міністерство закордонних справ України висловило рішучий протест у зв'язку із перебуванням депутата Державної думи РФ Олексія Журавльова біля населеного пункту Золоте на позиціях підрозділів терористів "ЛНР" на окупованій території Луганської області України, повідомляє УНІАН з посиланням на коментар МЗС.
"Висловлюємо рішучий протест у зв'язку із незаконною поїздкою представника законодавчого органу РФ на тимчасово окуповану територію України до Луганської області, яка відбулася із порушенням встановленого порядку перетину державного кордону України", – сказано у повідомленні.
У МЗС зазначили, що вважають цю поїздку "грубим порушенням російською стороною державного суверенітету і територіальної цілісності України", до того ж, згідно з рішенням Ради національної безпеки і оборони України від 21 червня 2018 року "Про застосування і скасування персональних спеціальних економічних та інших обмежувальних заходів (санкцій)", якому надано чинності указом президента України №176 / 2018 від 21 червня 2018 року, Журавльову ще з того часу безстроково заборонено в'їзд на територію України. На даний момент українські дипломати і правоохоронці перевіряють інформацію про перебування зазначеної особи на ділянці розведення сил у районі Золотого, а до МЗС РФ спрямовано ноту з вимогою пояснити мету приїзду російського депутата на українську територію.
"МЗС України закликає російську сторону припинити порушувати українське законодавство і нагадує, що поїздки офіційних осіб РФ можуть здійснюватися за згодою української сторони і через відкриті пункти пропуску на українсько-російському державному кордоні", – зазначили дипломати.
Як повідомлялося, депутат Державної Думи Росії та голова шовіністичної партії "Родина" Олексій Журавльов 1-2 листопада відвідав колишні позиції бойовиків незаконного збройного формування "ЛНР" у районі Золотого, де "проінспектував" хід розведення сил і засобів.
1 листопада, біля Золотого на Луганщині закінчилося триденне розведення сил і засобів. Розведення розпочалося опівдні 29 жовтня: українські військові та НЗФ бойовиків запустили у повітря зелені та білі ракети, що сигналізують про готовність до початку процесу.
Військовослужбовців ЗСУ почали відводити, попри відсутність семиденного режиму "тиші" та регулярні обстріли бойовиків. За процесом спостерігала Спеціальна моніторингова місія ОБСЄ.
Докладніше про наслідки цього кроку читайте в матеріалі Юрія Бутусова "Мале Золоте, а ціна велика" у тижневику "Дзеркало тижня. Україна".
