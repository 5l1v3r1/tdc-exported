
# انتقال مواد هسته‌ای به فردو از فردا آغاز می‌شود

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697020/%D8%A7%D9%86%D8%AA%D9%82%D8%A7%D9%84-%D9%85%D9%88%D8%A7%D8%AF-%D9%87%D8%B3%D8%AA%D9%87%E2%80%8C%D8%A7%DB%8C-%D8%A8%D9%87-%D9%81%D8%B1%D8%AF%D9%88-%D8%A7%D8%B2-%D9%81%D8%B1%D8%AF%D8%A7-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF)

سخنگوی سازمان انرژی اتمی اعلام کرد: مواد هسته‌ای فردا به فردو منتقل خواهد شد و تا فردا شب ساعت ۱۲، غنی سازی در فردو آغاز شود.
به گزارش خبرگزاری مهر، بهروز کمالوندی سخنگوی سازمان انرژی اتمی با اشاره به دستور رئیس جمهور در خصوص آغاز غنی سازی در مجتمع غنی سازی شهید علیمحمدی در فردو، گفت: رئیس جمهور که ریاست شورای عالی امنیت ملی را به عهده دارد امروز این دستور را اعلام کرد و صالحی رئیس سازمان انرژی اتمی نیز این دستور را به زیر مجموعه اعلام کرد تا اقداماتی که باید صورت پذیرد، انجام شود.
وی افزود: پایان مهلت گام سوم تا ساعت ۲۴ روز چهارشنبه است و از ساعت ۱۲ شب فردا، ما عملا وارد گام چهارم خواهیم شد که گام چهارم همانطور که اشاره شد فعال کردن فردو است.
سخنگوی سازمان انرژی اتمی تاکید کرد: به عبارت دیگر فردو بر اساس برجام تا به حال قرار بود که مواد هسته‌ای نداشته باشد، ولی در حال انتقال مواد هسته‌ای به فردو هستیم و این مورد امروز به آژانس اعلام شده است و فردا انتقال انجام می‌شود.
کمالوندی اعلام کرد: فردا در موعد مقرر (پس از ۱۲ شب)، مواد به ماشین‌هایی که تا به حال به صورت تحت خلاء می‌چرخیدند، تزریق می‌شود.
وی گفت: این تحول بزرگی است، زیرا قرار نبود فردو فعال شود، ولی در این گام این اتفاق افتاده است و شنبه آینده با حضور خبرنگاران توضیحات مفصل ارائه خواهد شد.
سخنگوی سازمان انرژی اتمی درخصوص ذخایر اورانیوم افزود: حدود ۵۰۰ کیلو گرم تا به حال ذخایر داریم و روزانه حدود ۵ کیلو و ۲۰۰ گرم افزوده می‌شود و با به کار افتادن ماشین‌های فردو، ظرفیت افزایش خواهد یافت و آمارمان به حدود ۶ کیلو در روز می‌رسد که نزدیک به رقمی خواهد بود که قبل از برجام تولید می‌کردیم.
