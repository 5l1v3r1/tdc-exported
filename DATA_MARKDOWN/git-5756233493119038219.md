
# تولید مدل جدیدی از خودرو کوئیک به نام کوئیک آر (QUIK-R) در پارس خودرو

Published at: **2019-11-03T16:49:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619668/%D8%AA%D9%88%D9%84%DB%8C%D8%AF-%D9%85%D8%AF%D9%84-%D8%AC%D8%AF%DB%8C%D8%AF%DB%8C-%D8%A7%D8%B2-%D8%AE%D9%88%D8%AF%D8%B1%D9%88-%DA%A9%D9%88%D8%A6%DB%8C%DA%A9-%D8%A8%D9%87-%D9%86%D8%A7%D9%85-%DA%A9%D9%88%D8%A6%DB%8C%DA%A9-%D8%A2%D8%B1-quik-r-%D8%AF%D8%B1-%D9%BE%D8%A7%D8%B1%D8%B3-%D8%AE%D9%88%D8%AF%D8%B1%D9%88)


        مدیرعامل پارس خودرو گفت: مدل جدیدی از محصول جدید گروه خودروسازی سایپا در شرکت پارس خودرو تولید و تا پایان سال ۹۸ به بازار عرضه می‌شود.
      

        آفتاب‌‌نیوز :
      
علی شیخ‌زاده اظهار کرد: با وجود اینکه محصول کوئیک به تازگی در گروه خودروسازی سایپا تولید و عرضه شده اما با توجه به بازخوردهای مناسبی که از مشتریان دریافت شده و همچنین تاکید تیم مدیریتی جدید سایپا بر افزایش رضایتمندی مشتریان، مدل جدیدی از این خودرو در شرکت پارس خودرو تولید خواهد شد.
شیخ زاده با بیان اینکه این مدل از محصول کوئیک با نام کوئیک آر (QUIK-R) نام‌گذاری شده است افزود: از آنجا که خودرو کوئیک به دلیل شرایط ظاهری مورد استقبال جوانان و بانوان قرار گرفته، در مدل جدید تغییراتی در رنگ‌های بیرونی و داخلی این خودرو ایجاد شده تا به جذابیت ظاهری آن افزوده شود.
وی ادامه داد: به دلیل نگاه سرمایه‌ای به خودرو در سالیان گذشته، "سفید" رنگ غالب در خودروهای کشور بوده است اما گروه خودروسازی سایپا در ادامه روند جدید و تحول‌گرای خود تصمیم گرفته است تا محصول کوئیک را علاوه بر رنگ‌های معمول، با مدل‌های دو رنگ در بدنه خارجی و تریم داخلی نیز تولید و عرضه کند.
مدیرعامل پارس خودرو گفت: البته به جز تغییر رنگ در بدنه بیرونی و تریم داخلی کوئیک آر (QUIK-R) نسبت به کوئیک (QUIK) برخی آپشن‌ها مانند رینگ آلومینیومی نیز به این خودرو اضافه شده تا به جذابیت ظاهری آن کمک کند.
منبع: سایپانیوز
