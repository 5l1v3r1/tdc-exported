
# بیمه‌ پرستاری در منزل برای ۵ بیماری شایع

Published at: **2019-11-01T03:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980810008.html)

معاون پرستاری وزارت بهداشت از برنامه‌ریزی برای پوشش بیمه‌ای خدمات مراقبت در منزل برای پنج بیماری خبر داد و گفت: در حال حاضر بیش از ۸۰۰ مرکز فعال پرستاری و مراقبت در منزل مجاز در کشور وجود دارد.
 دکتر مریم حضرتی در گفت‌وگو با ایسنا، با اشاره به طرح توسعه پرستاری در منزل برای پنج بیماری در کشور، گفت: در حال حاضر بیش از ۸۰۰ مرکز فعال پرستاری و مراقبت در منزل وجود دارد که از وزارت بهداشت مجوز گرفته‌اند و حدود ۴۰۰ مرکز دیگر هم مجوز گرفته‌اند و یا در حال اخذ مجوز هستند.
وی تاکید کرد: نکته بسیار مهم در این حوزه پوشش بیمه‌ای مراقبت در منزل است. در این زمینه برای پنج بیماری شایع شامل سکته‌های مغزی، بیماری‌های قلبی، بیمارانی که باید در آی‌سی‌یو بستری شوند و فقط به مراقبت نیاز دارند، بیماران سرطانی و نوزادانی که نیازمند فتوتراپی و مراقبت‌های نوزادی هستند، بسته‌های خدمتی مراقبت در منزل تدوین شده و استانداردهای خدماتی آن تعیین شده است. امیدواریم هر چه زودتر بتوانیم این طرح را به شورای عالی بیمه ببریم و مصوب شود تا خدمات‌شان تحت پوشش بیمه‌ای قرار گیرد.
حضرتی با بیان اینکه این اقدام می‌تواند تحولی بزرگ در پرستاری و مراقبت از بیمار در منزل باشد، گفت: در عین حال با این اقدام هم هزینه‌های درمانی کاهش می‌یابد و هم مردم در منزل مراقبت کافی را دریافت می‌کنند و دغدغه رفت‌و آمد به بیمارستان را ندارند. همچنین اشغال تخت‌های بیمارستانی کاهش یافته و عوارض ناشی از بیماری‌ها مانند عفونت‌های بیمارستانی به طرز چشمگیری کاهش می‌یابد. مهم‌تر از همه با این اقدام مردم آرامش خاطر و رضایت خاطر بیشتری پیدا می‌کنند.
نحوه نظارت بر مراکزی که خدمات مراقبت در منزل ارائه می‌دهندمعاون پرستاری وزارت بهداشت درباره نحوه نظارت بر مراکزی که خدمات مراقبت در منزل ارائه می‌کنند، گفت: در حال حاضر انجمن مراکز مراقبت در منزل و انجمن صنفی مراقبت در منزل تشکیل شده است. در عین حال نظارت بر مراکز پرستاری مراقبت در منزل بر عهده معاونت درمان است. برای کنترل این مراکز و کاهش عوارض و مشکلاتی که ممکن است رخ دهد، سامانه پرستاری در منزل در حال راه‌اندازی است تا دقیقا بتوانیم مراکز را در حوزه‌هایی مانند تعداد افرادی که به کار می‌گیرند، تخصص افراد، میزان خدمات و میزان بودجه‌ای که اختصاص می‌دهند را از طریق این سامانه رصد کنیم. این سامانه در مراحل نهایی راه‌اندازی است. در عین حال انجمن‌ها و مراکز صنفی هم به صورت چرخه‌ای بر روی یکدیگر نظارت خواهند داشت.
حضرتی تاکید کرد: بنابرای برای پنج بیماری که ذکر شد برنامه‌ریزی می‌کنیم تا خدمات مراقبت در منزل را با پوشش بیمه‌ای دریافت کنند.
