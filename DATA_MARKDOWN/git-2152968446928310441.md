
# Памела плаче, малкият бюст отново е на мода!

Published at: **2019-11-01T13:08:00+00:00**

Author: **Павел Гълъбов**

Original: [Dnes.bg](https://www.dnes.bg/akoshtete-vqrvaite/2019/11/01/pamela-plache-malkiiat-biust-otnovo-e-na-moda.428186)

Малкият бюст се завръща на мода - оказва се, че повече дами търсят информация за намаляване на гърдите, отколкото за уголемяването им, пише в. "Дейли стар", позовавайки се на британско проучване, съобщава БТА.
След като години наред риалити звездата Ким Кардашиян "развяваше" пищния си бюст в публичното пространство, изглежда сега скромните атрибути отново са актуални.
Проучване, осъществено във Великобритания от Cosmetic Surgery Specialist Flawless, показва, че повече представителки на нежния пол се информират от Гугъл за намаляване на гърдите, отколкото за обратната процедура.
Тази година са отчетени средно 22 200 търсения месечно за "намаляване на бюста" и само 8100 за "уголемяване на бюста".
И докато дамите се информират за корекции на гърдите, най-голям се оказва интересът към трансплантирането на коса, след като от метода се възползваха знаменитости като Уейн Руни и Кълъм Бест.
Липосукцията също е често проучвана процедура - средно 27 000 британци месечно търсят информация за нея. Ринопластиката също се радва на популярност - средно 18 000 жители на Острова се осведомяват за корекции на носа.
