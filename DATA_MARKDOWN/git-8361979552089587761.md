
# Ультиматум Трампу. Як у США пройде процедура імпічменту

Published at: **2019-11-04T10:20:00+00:00**

Author: **Іван Яковина**

Original: [НВ](https://nv.ua/ukr/opinion/impichment-trampa-shcho-chekaye-na-ssha-novini-svitu-50051406.html)

1 листопада багато західних країн відзначають День усіх святих. За переказами, напередодні цього свята, 31 жовтня, на Землю з пекла виривається нечиста сила і творить тут всілякі нехороші речі. Зараз нам цей день відомий як Хелловін.
Якщо в Україні його відзначають поки не дуже активно, то ось у США — це один з найулюбленіших днів року. Люди вдягають різні страшні й не дуже костюми і добре проводять час. Діти ходять до сусідів, випрошуючи собі солодощі, дорослі напиваються і веселяться. Всі сходять з розуму як можуть.
Навіть сам схожий на чудовисько президент США Дональд Трамп і його словенська дружина Меланія цьогоріч роздавали дітям солодощі в Білому домі. Трамп і тут зміг начудити.
Читайте також:
Томас ФрідманЯк Трамп, Цукерберг і Ко розвалюють США
По-перше, побачивши дитину в костюмі міньйона, Трамп не придумав нічого кращого, як покласти їй шоколадку на голову. Мабуть, йому ліньки було нахилятися. По-друге, в якийсь момент діти йшли до нього під мелодію «Триллер» відомого серійного педофіла Майкла Джексона. Дивний музичний вибір, на мою думку.
Але це було ще в середу, справжній же трилер для президента США почався якраз у Хелловін — 31 жовтня. Головною подією цього дня у Вашингтоні став розгляд Палатою представників Конгресу резолюції про запуск процедури імпічменту і про правила її ведення.
Тут треба сказати, що в США немає закону про імпічмент. У Конституції зазначено: нижня палата більшістю голосів повинна висунути звинувачення, а верхня — проголосувати двома третинами «за». Але ось як саме все це має бути організовано, батьки-засновники США нащадкам не повідомили. Тому у нащадків постійно виникають з цим проблеми.
Цього разу ситуація така: в нижній палаті більшість у демократів, у верхній — у республіканців, президент теж республіканець. Якоїсь єдиної думки щодо процедури цілком у них зараз бути не може. Тому кожен пише правила для себе.
Президент, наприклад, давно вже заявив, що вважає імпічмент незаконним, тому не дає його ініціаторам жодних документів, а також забороняє своїм співробітникам давати свідчення. Сенатська більшість теж не в захваті від імпічменту, але збирається його використовувати для власних політичних цілей, а от нижня Палата представників у Хелловін вирішила для себе, як буде вести розслідування.
Обговорення резолюції було гарячим, сторони звинувачували одне одного в нечесності, продажності і в роботі на Росію. Один з конгресменів навіть прийшов на роботу з плакатом, на якому був намальований московський собор Василя Блаженного, а також серп і молот. Він каже, що імпічмент цей — Радянський!
Читайте також:
Елізабет ДрюКолосальна помилка Трампа
Втім, документ ухвалили більшістю голосів 232 — «за», 196 — «проти». Там у ньому багато всього, але я б хотів звернути увагу на дві основні речі.
Перше: слухання з імпічменту стануть публічними. Раніше всіх свідків допитували за закритими дверима, зараз їхні виступи показуватимуть на телебаченні.
Демократам дуже важливо буде вибудувати ці свідчення як хороший серіал: почати здалеку, а потім вести увагу аудиторії все ближче і ближче до президента, щоб у фіналі не залишилося сумнівів: Трамп — шантажист і негідник.
Друге — це ультиматум Трампу. Демократи сказали президенту і республіканцям: під час слідства щодо імпічменту у вас будуть всі необхідні права — приводити своїх адвокатів, викликати свідків, виписувати повістки, представляти свої докази тощо. Але за однієї умови.
Умова ця така: президент має визнати слідство законним. Він повинен надавати Конгресу запитувані документи і не заважати свідченням інших людей. Якщо ж Трамп, скажімо, відмовиться надати депутатам оригінальний аудіозапис своєї розмови з Володимиром Зеленським, то його адвоката на засідання не пустять, а його прибічникам не дадуть викликати своїх свідків.
Чому? Відповідь проста: якщо він не визнає цей процес законним, то і пішов він до біса. Без нього будемо розбиратися. Дивіться, що це означає: Трампа змушують просто зараз обрати з двох варіантів захисту.
Перший варіант такий: я не визнаю розслідування і ваш імпічмент. Ви все неправильно організували і все робите незаконно. Це суто політичне замовлення, я в цьому навіть участі не братиму.
Другий варіант звучить зовсім інакше: ви, звичайно, шахраї, але добре, розберімося. Я нічого поганого не робив, і зараз вам це доведу. Вам потрібні якісь документи? Будь ласка, беріть. Ви там нічого страшного не знайдете! Хочете допитати когось із моїх співробітників — немає проблем!
Відчуваєте різницю? У першому випадку — ви винні в маніпуляціях і махінаціях, тому бачити вас не хочу. У другому — я ні в чому не винен і запросто вам доведу.
Захист Трампа хотів використовувати обидва варіанти. Користуватися перевагами відкритого процесу, своїми правами і свободами, але водночас називати процес незаконними і вимагати його скасування. Тепер зробити цього не вдасться. Треба щось обирати.
Я думаю, що Трамп обере варіант «Ви всі — козли, а я — д'Артаньян», тому йдіть до біса. На співпрацю зі слідством він не піде. Його проблема в тому, що він дійсно наламав дров у своїх відносинах з Україною. Він не хоче давати демократам додаткові докази своєї провини.
З одного боку, Конгрес через це не отримає багато важливих доказів. Але з іншого — йому ніхто не заважатиме. Тому публічні слухання пройдуть швидко, красиво і як по нотах.
На місці демократів я б навіть найняв зараз якогось сценариста з Голлівуду (або з 95 кварталу), щоб він їм написав струнку і логічну послідовність показань свідків.
Тут потрібно створити справжній серіал, де кожна нова серія буде більш забійною, ніж попередня. Американці мають злітатися до телевізорів, щоб із завмиранням серця слухати, як їхній президент повільно, але неухильно йшов до продажу своєї Батьківщини.
Найгірше, що можуть зараз зробити демократи — це перетворити низку свідчень різних людей у нескінченне нудне «бу-бу-бу». Розумієте, з голосування в Конгресі 31 жовтня, в Хелловін, у США почалося неймовірно жорстоке і барвисте політичне смертельне шоу. Все, назад шляху немає, воно стартувало.
Або Трамп із прихильниками, або їхні супротивники демократи закінчать цю битву поваленими і розчавленими. Про них або всі забудуть, або згадуватимуть як про останніх невдах і навіть ворогів своєї країни.
Переможці, по-перше, забезпечать собі гроші і владу на довгі роки вперед. Навіть більше, вони увійдуть в історію мудрими і далекоглядними правителями, які зуміли позбавити країну від небезпеки, що їй загрожувала.
Ставки шалено високі. На моїй пам’яті такого ще не було. Бійка відбуватиметься без жодних правил, на знищення. У найближчі кілька місяців я особисто чекаю неймовірно яскравого і політично кривавого бою у Вашингтоні.
Настають воістину ненудні часи!

        
          Більше світових новин у відеоблозі Івана Яковини:
        
      
