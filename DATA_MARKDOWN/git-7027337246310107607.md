
# چرا حساب‌های ایرانیان مقیم مالزی مسدود شد؟

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697041/%DA%86%D8%B1%D8%A7-%D8%AD%D8%B3%D8%A7%D8%A8%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C%D8%A7%D9%86-%D9%85%D9%82%DB%8C%D9%85-%D9%85%D8%A7%D9%84%D8%B2%DB%8C-%D9%85%D8%B3%D8%AF%D9%88%D8%AF-%D8%B4%D8%AF)

با گذشت حدود یک هفته از مسدود شدن حساب‌های بانکی تعدادی از ایرانیان مقیم مالزی، مقامات ایرانی اطلاع‌رسانی جدیدی در این باره نکرده‌اند و پیگیری‌ها از بانک مرکزی نیز بی‌نتیجه مانده است.
به گزارش ایسنا، مالزی یکی از کشورهایی است که همواره رابطه خوبی با ایران داشته و از همین رو هم ایرانیان زیادی مقیم این کشور هستند و هم هر ساله تعدادی از ایرانیان برای سفر و تحصیل به این کشور مراجعه می‌کنند.
با وجود روابط خوب بین ایران و مالزی در روزهای اخیر خبری مبنی بر مسدود شدن حساب‌های بانکی تعدادی از ایرانیان مقیم این کشور و عدم همکاری بانک‌ها با آن‌ها در این زمینه منتشر شد.
خبرگزاری رویترز روز چهارشنبه هشتم آبان از قول ایرانیان مقیم مالزی گزارش داد که بانک‌های مالزی به رغم اینکه معمولا رفتاری محتاطانه در رابطه با ایرانیان نسبت به اتباع دیگر کشورها دارند، ولی اقدام به بستن حساب آن‌ها کرده‌اند.
یکی از شهروندان ایرانی مقیم مالزی گفته است به محض اینکه بانک به وی هشدار داد که تا یک ماه دیگر حسابش مسدود می‌شود، حسابش را خالی کرده که البته از طریق اینترنت می‌تواند وارد حسابش شود، اما حسابش مسدود است.
هرچند که کشورهای غربی با باز کردن حساب بانکی برای ایرانیان مشکلی ندارند و تنها در رابطه با انتقالات مالی، آن هم در حجم‌های بالا حساس هستند، اما شواهد حاکی از آن است که بانک‌های مالزی این اقدام را در پی تهدید آمریکا انجام داده‌اند.
این اقدام در پی پیام‌های اخطار بانک‌های «سی. ‌آی. ‌ام‌.بی» و «آر. اچ. بی» مالزی به ایرانیان مقیم این کشور انجام شده که در این پیام بدون توضیحی گفته شده بود: «ما متاسفیم که دیگر قادر به ادامه روابط بانکی با شما نیستیم. »
در این میان محمود واعظی، رئیس دفتر رئیس‌جمهور ایران، همان روز در واکنش به انسداد حساب بانکی ایرانی‌ها در مالزی، گفت: این اتفاق فقط مخصوص مالزی نیست و به سبب مشکلات ناشی از تحریم، در برخی از کشورهای دیگر هم برای حساب‌های دانشجویان این اتفاق افتاده است ولی خوشبختانه با رایزنی سفارتخانه و وزارت خارجه بسیاری از این‌ حساب‌ها باز شده است و انشاء الله رایزنی خواهیم کرد تا این مسئله هم حل شود.
به گفته وی، قبلا گزارش‌هایی از انسداد حساب‌های بانکی ایرانی‌ها در گرجستان، ترکیه، چین و دیگر کشورها نیز منتشر شده بود.
هرچند که بانک‌ها علت این تصمیم را اعلام نکرده‌اند و وزارت خارجه آمریکا و مالزی نیز از توضیح درباره این اقدام بانک‌ها خودداری کرده اند، اما بانک مرکزی مالزی در پاسخ به اعتراض یک شهروند ایرانی مقیم این کشور گفته که تصمیماتی که بانک‌ها می‌گیرند، تحت تاثیر ارزیابی‌های آن‌ها از ریسک فعالیت‌های‌ آنان است.
با این حال در ماه ژوئیه، بانک مرکزی مالزی با انتشار بیانیه‌ای به تحریم‌های آمریکا علیه ایران و هشدار گروه ویژه اقدام مالی نسبت به آنچه که آن را «افزایش تلاش‌ها» در رابطه با اقدامات پولشویی ایران خوانده بود، اشاره کرده بود.
ردپای آمریکا در بسته شدن حسابهای ایرانیان مقیم مالزی
به این ترتیب اینطور که به نظر می‌رسد این اقدام بانک‌های مالزی در پی تهدیدهای کشورهای غربی و به بهانه هشدارهای گروه ویژه اقدام مالی انجام شده است که احتمالا بهانه اصلی آن نپذیرفتن قوانین FATF توسط ایران بوده است.
اما چند روز بعد ماهاتیر محمد، نخست وزیر مالزی گفت که کشورش مجبور شده تا به "ایجاد مشکل" در زندگی ایرانیان مقیم این کشور در بستن حساب‌های بانکی‌شان دست بزند.
وی به خبرنگاران گفت که "ما با ایران پیوندهای زیادی داریم، اما از طرف کشورهایی که می‌توانید حدس بزنید، بسیار تحت فشار هستیم. "
نخست وزیر مالزی گفت: "در صورتی که مالزی اقدام به بستن حساب ایرانیان نکند، فعالیت بانک‌های مالزی در خارج از این کشور با مشکل مواجه خواهد شد و یک کشور قدرتمند در حال زورگویی به ما در این زمینه است."
با گذشت چند روز از این اتفاق هنوز مقامات رسمی ایران، خبر جدیدی از رایزنی‌ها در این باره اعلام نکرده‌اند و به نظر می‌رسد با توجه به فشار آمریکا بر بانک‌های مالزی، کار مقامات ایرانی برای حل این مشکل تا حدودی دشوار باشد.
البته نکته مثبت در این زمینه این است که بانک‌ها انسداد حساب‌های ایرانیان را با اطلاع قبلی انجام داده‌اند، اما زین پس ایرانیان مقیم این کشور باید از روش‌های سنتی نگه‌داری پول استفاده کنند که ممکن است امنیت این افراد را با خطر مواجه کند.
در نخستین پیگیری‌های ایسنا از بانک مرکزی ایران نیز گفته شد که بانک مرکزی در حال پیگیری موضوع و به دنبال آن است که مشکل ایجادشده را حل کند.
اما پیگیری‌های بعدی از بانک مرکزی ایران به نتیجه‌ای نرسید و پاسخی از این بانک دریافت نشد.
