
# НАБУ взялося розслідувати можливий хабар Яценюку від екснардепа

Published at: **2019-11-06T11:42:00+00:00**

Author: ****

Original: [ZIK.UA](https://zik.ua/news/2019/11/06/nabu_vzyalosya_rozsliduvaty_mozhlyvyy_habar_yatsenyuku_vid_eksnardepa_1684807)


        Національне антикорупційне бюро відкрило справу про можливе давання колишньому прем’єр-міністру Арсенію Яценюку хабара у розмірі 6 млн доларів експарламентарієм Ігорем Скосарем за прохідне місце у виборчому списку партії «Батьківщина» на виборах парламенту в 2012 році.
      
Про це йдеться у відповіді НАБУ на запит Українських Новин.
Зазначається, що справу відкрито за рішенням Антикорупційного суду, який зобов’язав почати розслідування цього факту.
«19 вересня заявник подав до НАБУ звернення про вчинення кримінального злочину за фактом надання службовою особою неправомірної вигоди в розмірі 6 млн доларів експрем’єр-міністрові через депутата Ради з метою отримання місця у виборчому списку політичної партії», – йдеться у повідомленні.
Зазначені дії, на думку заявника, містять ознаки вчинення кримінального правопорушення, передбаченого ч. 4 ст. 369 Кримінального кодексу.
У травні Скосар заявив, що не пам’ятає про свої слова про «купівлю» місця в Раді за 6 млн доларів.
У 2017 році колишній депутат Верховної Ради Дмитро Добродомов повідомив у соціальній мережі Facebook, що кримінальне провадження за фактом отримання хабара Яценюком від Скосара через Мартиненка за місце в списку «Батьківщини» було закрито через відсутність складу злочину.
Тоді Яценюк був головою фракції «Батьківщина» в Раді.
Нагадаємо, 15 жовтня 2014 року народний депутат України Ігор Скосар, який у програмі журналістських розслідувань «Народний контроль» на телеканалі ZIK зробив скандальне зізнання про купівлю прохідного місця у виборчому списку ОО «Батьківщина» у 2012 році за 6 млн доларів, пройшов перевірку на детекторі брехні. Під час тестування він підтвердив, що заплатив гроші за можливість стати депутатом Миколі Мартиненку, Арсенію Яценюку і Олександрові Турчинову.
