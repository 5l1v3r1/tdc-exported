
# برایان هوک: منابعمان را برای اجرای تحریم‌های ایران افزایش داده‌ایم

Published at: **2019-11-02T09:02:00+00:00**

Author: ****

Original: [جامعه خبری تحلیلی الف](https://www.alef.ir/news/3980811018.html)

نماینده ویژه دولت آمریکا در امور ایران گفته که دولت کشورش منابع خود را برای اجرای تحریم‌ها علیه ایران افزایش داده است.
به گزارش فارس، «برایان هوک»، نماینده ویژه دولت آمریکا در مصاحبه‌ای که متن کامل آن امروز جمعه منتشر شده گفته دولت این کشور منابع خود را برای اجرای تحریم‌ها علیه ایران افزایش داده است. 
هوک که در عربستان سعودی با شبکه تلویزیونی العربیه مصاحبه می‌کرد گفت: «علاوه بر تحریم‌هایی که اعمال کرده‌ایم و درباره آنها صحبت کردیم، ما تعداد تجهیزاتمان در دولت آمریکا برای اجرای تحریم‌ها و ردیابی موارد گریز از تحریم‌ها را افزایش داده‌ایم.»
مقام آمریکایی در ادامه به توضیح درباره جرائمی پرداخت که واشنگتن علیه کشورهای دیگر به بهانه تلاش برای دور زدن تحریم‌ها علیه ایران اعمال کرده است. 
او گفت: «ما روسیه را به دلیل مشارکت در انتقال غیرقانونی نفت ایران به سوریه تحریم کرده‌ایم. دو بار هم چین را تحریم کرده‌ایم یک بار در ماه جولای و یک بار دیگر در ماه سپتامبر.»
برایان هوک در بخش دیگری از این مصاحبه تصریح کرد: «این پیام به هر کشوری در دنیا است که اگر شرکت‌هایشان به دنبال وارد کردن نفت خام ایران هستند، این کار ارزش خطر کردن را ندارد.»
این مقام وزارت خارجه آمریکا در پاسخ به سوالی درباره اینکه آیا تحریم‌ها به انزوای ایران منجر شده است یا خیر گفت: «ما از چهل سال پیش هیچ رابطه دیپلماتیک با ایران نداشته‌ایم. ما در کشور یکدیگر سفارتخانه نداریم. ولی شاهد آن بوده‌ایم که کشورهای اروپایی دیپلمات‌های ایران را بابت انجام عملیات‌های تروریستی اخراج کرده‌اند.»
واشنگتن بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. 
جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند. 
با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. 
جمهوری اسلامی ایران تا کنون در سه گام گام از تعهدات خود کاسته و هشدار داده که به زودی گام چهارم را اجرایی خواهد کرد. 
