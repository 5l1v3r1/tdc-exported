
# Test Honda Civic Sedan 1.5 VTEC Turbo CVT facelift

Published at: **2019-11-07T17:27:22+00:00**

Author: **Bogdan Grigorescu**

Original: [AutoExpert](https://www.autoexpert.ro/test-honda-civic-sedan-1-5-vtec-turbo-cvt-facelift/)

Recent, Honda Civic Sedan a primit un ușor facelift, care o ancorează și mai mult în zona premium a segmentului compactelor ”bine crescute”. În test, versiunea turbo de 1,5 l, combinată cu transmisia CVT. Foto: Bogdan Paraschiv
Vești bune de la răsărit: sedanul compactei Civic a fost revizuit și acum a devenit mai rafinat și mai ușor de condus. Dacă la prima vedere noile elemente pot scăpa neobservate, o privire mai atentă relevă noul calandru din plastic negru lucios care l-a înlocuit pe cel cromat, precum și ramele proiectoarelor de ceață, care nu mai au finisaj mat, ci lucios. Sub ele, marginea inferioară a barei de protecție este acum vopsită în culoarea caroseriei, pentru mai multă stabilitate vizuală, la fel ca și mânerele de deschidere a ușilor, care se integrează mai bine în designul lateral.
Foarte important, odată cu restilizarea, toate versiunile Civic Sedan vin cu faruri full-LED, al căror design interior a fost ușor modificat pentru o mai bună dispersare a luminii.
În habitaclu, designerii au operat modificări fix acolo unde au înregistrat critici. Astfel, ecranul sistemului multimedia a primit butoane fizice pentru selectarea surselor și – nota bene – în locul fostelor iconițe deloc prietenoase pentru reglarea volumului a apărut un potențiometru ”old school”, dar cu un feedback perfect, chiar și cu ochii la șosea.
Iar dacă optezi pentru versiunea de top Executive, primești standard scaun șofer reglabil electric pe 8 direcții și sistem Premium Audio cu 10 incinte acustice, inclusiv subwoofer. Același spațiu interior, comparabil cu cel al modelelor din clasa medie și același portbagaj mare, de 519 l îl ridică peste ”condiția” unei compacte tipice.
Sună bine sistemul de sunet, sună bine și noutățile, iar senzațiile în mers au rămas aproape neschimbate. Iar asta este o veste bună: motorul turbo trage la fel de bine, iar cutia CVT nu are acea senzație de elasticitate pe care o cunoaștem de la modelelele concurenților. Cei cu urechea fină, care au mers și cu versiunea pre-facelift, ar putea să sesizeze o ușoară scădere a zgomotului, în special la drum întins. Este rezultatul adăugării unor elemente suplimentare de antifonare în portbagaj, sub podea și sub aripile față, precum și a unui strat mai gros de izolator fonic sub aripile din spate.
Și consumul extraurban pe care l-am obținut în test s-a păstrat în jurul a 5 l/100 km, în timp ce pe autostradă stă între 6,5 și 7 l/100 km, în funcție de trafic și de greutatea tălpii.
Model:Civic Sedan 1.5 VTEC Turbo CVT Elegance
Motor/ nr. cilindri:L4, turbo
Cilindree (cmc):1.498
Putere maximă/turație (CP/rpm):182/6.000
Cuplu maxim/turație (Nm/rpm):220/1.700-5.500
Transmisie:față
Cutie de viteze:CVT
L/l/h (mm):4.648/1.799/1.416
Ampatament (mm):2.698
Volum portbagaj (l):519
Accelerație 0-100 km/h (s):8,1
Viteză maximă (km/h):200
Consum mixt WLTP (l/100 km):6,4
Emisii WLTP CO2 (g/km):146
Preț (euro cu TVA):28.400
