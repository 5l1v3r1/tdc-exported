
# Policajti z NAKA zadržali údajného bossa kriminálnej skupiny takáčovcov

Published at: **2019-11-02T17:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88515)

2.11.2019 (Webnoviny.sk) – Národná kriminálna agentúra (NAKA) v sobotu zadržala Ľubomíra Kudličku, ktorý je považovaný za údajného bossa takáčovcov. Informuje o tom portál Nastope.sk, ktorému to potvrdili dva nezávislé zdroje blízke polícii. Zadržanie Kudličku má súvisieť s vraždou z roku 2006. Podľa portálu nadväzuje sobotňajšia akcia na Kudličku zrejme na pondelkovú akciu APAČ, pri ktorej zadržali 19 mužov považovaných za členov zločineckého gangu, ktorému má šéfovať práve Kudlička.
„Vyšetrovateľ NAKA voči zadržaným osobám vzniesol obvinenie pre rôznu násilnú trestnú činnosť, ako je založenie, zosnovanie a podporovanie zločineckej skupiny, hrubý nátlak, vydieranie, nedovolené ozbrojovanie a obchodovanie so zbraňami, všeobecné ohrozovanie, poškodzovanie cudzej veci, ublíženie na zdraví a iné,“ informovali neskôr o akcii policajti.
Takáčovci pôsobili najmä v bratislavskom Ružinove, ale aj v Petržalke a v centre hlavného mesta od 90-tych rokov 20. storočia. Zameriavali sa na výpalníctvo, gastronomické služby či herne. Neskôr začali pôsobiť aj na území Trnavského a Nitrianskeho kraja.
Po smrti zakladateľa skupiny Jána Takáča v júli 2003, zavraždení Róberta Pála a zastrelení Jozefa Surovčíka v Senci, sa stal údajným bosom skupiny práve Ľubomír Kudlička. Popri skupinách sýkorovcov, piťovcov a slobodovcov boli takáčovci považovaní za najsilnejšiu skupinu operujúcu v rámci hlavného mesta.
Viac k témam: organizovaný zločin, takáčovciZdroj: Webnoviny.sk – Policajti z NAKA zadržali údajného bossa kriminálnej skupiny takáčovcov © SITA Všetky práva vyhradené.
