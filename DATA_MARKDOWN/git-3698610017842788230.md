
# У РПЦ заявили про припинення спілкування з главою Елладської церкви через Україну

Published at: **2019-11-02T16:59:00+00:00**

Author: ****

Original: [DT.ua](https://dt.ua/WORLD/u-rpc-zayavili-pro-pripinennya-spilkuvannya-z-glavoyu-elladskoyi-cerkvi-cherez-ukrayinu-328280_.html)

Російська православна церква (РПЦ) вирішила припинити євхаристійне спілкування з главою Елладської (Грецької) православної церкви через визнання автокефалії Православної церкви України (ПЦУ). Про це повідомив глава синодального відділу зовнішніх церковних зв'язків РПЦ митрополит Іларіон в ефірі "Росія-24", передає "Інтерфакс".
Раніше в РПЦ заявили про те, що якщо архієпископ Афінський і всієї Еллади Ієронім II офіційно визнає ПЦУ – його ім'я буде викреслено із диптихів.
"Це означає, що, коли патріарх (Московський) здійснюватиме богослужіння, він не поминатиме Афінського архієпископа, як він вже не згадує Константинопольського патріарха. Я думаю, що вже найближчої неділі, коли патріарх служитиме, цього поминання не буде. Це означає, що ми припиняємо євхаристійне спілкування з архієпископом Афінським", - заявив Іларіон.
При цьому в РПЦ мають намір продовжувати спілкування з тими архієреями Елладської церкви, які не визнають ПЦУ. Паломницькі служби російської церкви також "рекомендуватимуть" не відвідувати прочанам архієреїв Елладської церкви, які визнають автокефальну церкву України.
Нагадаємо, що 6 січня Україна отримала томос про автокефалію ПЦУ, підписаний Вселенським патріархом Варфоломієм напередодні. Церемонія передачі посоху й томосу митрополиту Епіфанію офіційно завершила процедуру отримання Україною церковної незалежності. 9 січня усі члени Синоду Вселенського патріархату підписали документ, чим технічно завершили його оформлення.
15 грудня 2018 року на Об'єднавчому соборі в Софії Київській був обраний голова помісної української церкви. Ним став 39-річний митрополит Переяславський і Білоцерківський Епіфаній. 
Детальніше про автокефалію української православної церкви читайте в матеріалі Катерини Щоткіної "Така різна єдність" у тижневику "Дзеркало тижня. Україна".
