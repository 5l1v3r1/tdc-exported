
# Strýcová se Sie Šu-wej ve finále Turnaje mistryň prohrály

Published at: **2019-11-03T10:53:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/strycova-se-sie-su-wej-ve-finale-turnaje-mistryn-prohraly/1816511?utm_source=rss&utm_medium=feed)

Šen-čen (Čína) - Tenistka Barbora Strýcová titul ve čtyřhře na Turnaji mistryň nezískala. Česká hráčka spolu s tchajwanskou partnerkou Sie Šu-wej prohrály v čínském Šen-čenu ve finále s obhájkyněmi titulu Maďarkou Tímeou Babosovou a Francouzkou Kristinou Mladenovicovou 1:6 a 3:6. Vítězky v turnaji ani jednou neprohrály a rozdělí si milion dolarů, nejvyšší odměnu v historii čtyřhry.
Třiatřicetiletá Strýcová měla před utkáním jistotu, že zakončí rok v čele deblového světového žebříčku, což dokázala poprvé v kariéře. Plzeňskou rodačku nyní čeká rozhodování, zda kariéru ukončí, nebo bude po skvělém letošním roce pokračovat.
Strýcová se Sie Šu-wej letos získaly čtyři tituly včetně wimbledonského vavřínu. Ve dvouhře si navíc česká tenistka v All England Clubu zahrála semifinále.
V utkání o titul v Šen-čenu se ale Strýcové se Sie Šu-wej nedařilo tolik jako v semifinále. Strýcová začala zápas po dvojchybě ztrátou podání a se spoluhráčkou nestačily na agresivní hru soupeřek. Na úvod druhé sady sice vzaly servis Babosové, ale o brejk hned přišly a znovu už jen dotahovaly.
Deblový titul na Masters z českých tenistek v minulosti slavily Andrea Sestini Hlaváčková, Hana Mandlíková, Helena Suková a Jana Novotná. Rekordních 11 trofejí má legendární Martina Navrátilová, ta ale vyhrála vždy jako Američanka.
Babosová s Mladenovicovou jsou prvním párem po 11 letech, který na Turnaji mistryň obhájil titul. Dvakrát po sobě naposledy vyhrály Cara Blacková z JAR a Američanka Liezel Huberová v letech 2007 a 2008.
Babosová vyhrála čtyřhru na Turnaji mistryň potřetí za sebou, poprvé to dokázala předloni se Sestini Hlaváčkovou. Třikrát po sobě před ní naposledy uspěla Američanka Lindsay Davenportová v letech 1996-98, přičemž v roce 1997 vyhrála s Novotnou.

        (tvrdý povrch, dotace 14 milionů dolarů):
      

        Čtyřhra - finále:
      
Babosová, Mladenovicová (3-Maď./Fr.) - Strýcová, Sie Šu-wej (2-ČR/Tchaj-wan) 6:1, 6:3.
