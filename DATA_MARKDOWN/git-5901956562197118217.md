
# Festival Darfest tudi malo slovenski

Published at: **2019-11-05T20:31:00+00:00**

Author: **Mojca Marot**

Original: [Slovenske novice](https://www.slovenskenovice.si/bulvar/glasba-in-film/clanek/festival-darfest-tudi-malo-slovenski-245653)

Na sosednjem Hrvaškem po poletni sezoni očitno nadaljujejo festivale, na njih pa se zadnje čase redno pojavljajo tudi slovenski izvajalci. Letos sta se na Darfestu predstavila dva, in sicer Robert Ficker, ki se redno udeležuje festivalov pri naših sosedih, ter njegov glasbeni prijatelj Zoran Cilenšek. »Jaz sem se predstavil s pesmijo Pogreška, Zoran pa s pesmijo Evo mene opet, za katero sem mu napisal besedilo,« je povedal Ficker. Avtor glasbe in besedila njegove pesmi Pogreška je Rusko Richie, medtem ko je za aranžma poskrbel Aleš Zibelnik, back vokal je prispevala Manca Špik, za zven akustične kitare pa je poskrbel Miha Meglič. Glavni v glasbeni žiriji je bil prav tako znani hrvaški pevec Goran Karan. A festivalskih nastopov za Fickerja za
letos še ni konec. »Novembra bom nastopil še na dveh, in sicer na festivalu MEF, kar je kratica za Međimurski festival Čakovec, na katerem se bom predstavil s pesmijo z naslovom Ja bolujem, prav tako me čaka nastop na festivalu Zlatne note v Križevcih, kjer bom zapel pesem Gorka rijeka. Za obe sem besedilo napisal sam, glasbo Zlatko Dobrič, za aranžma pa je poskrbel Josip Pokupec,« še razkriva Robert Ficker. Decembra se bo predstavil tudi slovenski publiki, in sicer na glasbeni prireditvi Moč glasbe nas združuje, ki bo tradicionalno v Lenartu. 
