
# Hindret deportasjon - har fått ny dom

Published at: **2019-11-07T07:58:38+00:00**

Author: **Amanda Strand Askeland**

Original: [Dagbladet.no](https://www.dagbladet.no/nyheter/hindret-deportasjon---har-fatt-ny-dom/71789488)

Det var i fjor sommer at den svenske aktivisten Elin Ersson (22) skapte overskrifter verden over da hindret et fly fra å lette fra Landvetter flyplass for å stoppe utvisningen av en 26 år gammel afghansk mann.
Aksjonen ble seinere politianmeldt, og Ersson ble tiltalt for brudd på luftfartsloven. Ifølge denne må flypassasjerene adlyde kapteinen, hvis ikke risikerer man bøter eller opptil seks måneders fengsel.

        Ersson har ment at hendelsen ikke kvalifiserer til lovbrudd, ettersom hun handlet i et nødstilfelle. Det var ikke dommerne i tingretten enige i. I februar ble hun dømt til å betale dagsbøter på totalt 3000 svenske kroner.
      
I mars ble det kjent at en av lekmannsdommerne, som er politiker fra Sverigedemokratarna, hadde skrevet en kommentar til en nyhetsartikkel om saken. Ifølge den svenske avisa Expressen ble kommentaren tolket som om lekmannsdommeren mente at juryen anså Ersson som kriminell.

        Ersson anket dommen til høyesterett, og ba om at saken skulle tas opp på nytt som følge av tvil rundt lekmannsdommerens habilitet.
      
Det gjorde at høyesterett besluttet å ta opp saken på nytt i tingretten, og fjernet dommen Ersson fikk i februar.
Ifølge Expressen ønsket aktor James von Reis en straff på 14 dagers fengsel.
- Vi satser på full frifinnelse, sa advokaten til Ersson, Tomas Fridh til Göteborgs-Posten før den andre rettssaken onsdag.

        Onsdag ble Ersson dømt til å betale dagsbøter på til sammen 4200 kroner, skriver Expressen.
      
«Handlingen skjedde mens flyet sto på bakken, og selv om det forårsaket forstyrrelse og bekymring hos passasjerer, har ikke omstendighetene gitt grunn til å gå vekk fra normal straff for slike handlinger. Derfor dømmes Elin Ersson til en moderat bot», heter det i dommen fra tingretten.
26-åringen som Ersson forsøkte å hindre fra å bli deportert, befant seg imidlertid ikke på flyet. Det gjorde derimot en 52 år gammel mann som skulle sendes tilbake til Afghanistan, så Ersson bestemte seg for å gjennomføre planen.
Hun nektet å sette seg ned, til tross for gjentatte irettesettelser fra kabinpersonalet, og sendte live på Facebook fra protestaksjonen. Etter 15 minutter ble hun og mannen beordret av kapteinen til å forlate flyet.
22-åringens aksjon hindret ikke utvisningen av de to mennene. 26-åringen ble sendt til Kabul dagen etter protestaksjonen, og sier i et intervju med den tyske avisa Deutsche Welle at hans nærmeste familie holder til i Sverige, men at han selv har blitt nektet asyl tre ganger.

        Flere svenske medier har skrevet at 52-åringen er straffedømt i Sverige, og hadde gått med på å bli utvist etter avtjent fengselsstraff. Han ble deportert fra Sverige 27. august i fjor.
      
Ersson er medlem av organisasjonen «Sittstrejken», som jobber for å hindre at svenske myndigheter å sende afghanere tilbake til hjemlandet. Svenske myndigheter anser sikkerhetssituasjonen i Afghanistan som alvorlig, men mener at det bare er enkelte områder at situasjonen er så ille at det vil være farlig å returnere mennesker dit.
