
# Късната диагноза = 80% смъртност при рак на белия дроб

Published at: **2019-11-07T16:38:00+00:00**

Author: **Веселина Йорданова**

Original: [Dnes.bg](https://www.dnes.bg/notifikacii/2019/11/07/kysnata-diagnoza-80-smyrtnost-pri-rak-na-beliia-drob.428886)

Всяка година в страната ни се диагностицират 4250 нови случая на рак на белия дроб, като 3260 са сред мъже. Това каза проф. Асен Дудов, председател на Българското онкологично дружество, пред журналисти.
По думите му тази локализация е водеща причина за смърт от онкологично заболяване в България. Причини за повишаване на случаите на рак на белия дроб са тютюнопушене, излагане на азбест, пасивно пушене, генетична предиспозиция и др.
Повечето случаи на болестта се диагностицират късно - в трети или четвърти стадий, което възпрепятства възможностите за лечение.
Късната диагноза е причината за високата смъртност, като 80 на сто от пациентите почиват в рамките на 1 година след диагностицирането, предаде БТА.
Целите, които биха могли да ускорят диагностиката и лечението, са повишаване на информираността на населението, намаляване на времето между консултациите и началото на лечението, както и усъвършенстване на програмите за скрининг сред рисковите групи.
