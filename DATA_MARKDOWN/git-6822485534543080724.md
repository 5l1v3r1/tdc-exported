
# زنگنه: عمده مشکل تامین بنزین سوپر حل شده است

Published at: **2019-11-04T15:29:00+00:00**

Author: ****

Original: [جامعه خبری تحلیلی الف](https://www.alef.ir/news/3980813128.html)

وزیر نفت از موافقت ایران با پیوستن احتمالی برزیل به اوپک خبر داد و درباره کمبود بنزین سوپر هم گفت: عمده مشکل تامین بنزین سوپر حل شده است.
به گزارش تسنیم، بیژن زنگنه در حاشیه بازدید از شرکت توربو کمپرسور نفت OTC در جمع خبرنگاران با اشاره به خودکفایی ایران در تولید توربوکمپرسور نفت گفت: قلب صنعت نفت، ​توربین و کمپرسور است. هم‌اکنون نصف گاز با توربین و کمپرسور‌های شرکت OTC انتقال می‌یابد.
وی اضافه کرد: هم‌اکنون بیش از ۲۰۰ توربین و کمپرسور ۲۵ مگاواتی در کشور از سوی OTC عرضه شده است که در داخل و با دانش بومی، ​ساخته شده است.
زنگنه با بیان اینکه تاکنون ۳.۶ میلیارد یورو به شرکت OTC کار سپرده شده است و ۲۰۰ میلیون یورو هم سرمایه‌گذاری از سوی این شرکت انجام شد گفت:​ کیفیت تجهیزات ساخته شده از سوی شرکت OTC (توربین و کمپرسور) به گواه کارشناسان و مدیران نفت، مشکلی نداشته است.
وزیر نفت با تاکید براینکه انتقال فناوری در شرکت OTC به‌درستی اتفاق افتاده است و شرکت آلمانی «زیمنس» شریک این شرکت در گام نخست بود افزود:​ باید انصاف داشت، زیمنس به درستی انتقال فناوری را انجام داد و آموزش‌های خوبی به نیرو‌های این شرکت داده است.
زنگنه ادامه داد:​ شرکت زیمنس در شرایط تحریم ایران را ترک کرد، این موضوع سبب شد به همت متخصصان شرکت OTC فناوری برگرفته از زیمنس را بومی‌سازی کنند.
وی گفت: زیمنس پس از برجام به گواه مدیران شرکت OTC همه کار این شرکت را تایید کرده است؛ واقعا در کلاس بین‌المللی کار کردند.
وزیر نفت با بیان اینکه شرکت توربو کمپرسور نفت هم‌اکنون یک برند است و آینده این شرکت همانند گذشته آن درخشان است افزود: وزارت نفت ساخت پمپ‌های درون‌چاهی، ساخت کمپرسور برای جمع آوری گاز‌های مشعل، بخش فشارافزایی سکو در بخش دریایی (که قرار بود از سوی توتال انجام شود)، ساخت مینی ال‌ان‌جی را به شرکت OTC توصیه کرده است.
زنگنه در بخش دیگری از سخنان خود با اشاره به اینکه قیمت نفت از رقم ۶۰ دلار به ازای هر بشکه بالاتر نمی‌رود درباره عرضه ۵ درصد سهام آرامکو و تاثیر آن بر بازار‌های جهانی نفت خام گفت: بازار همان روال را دارد، قیمت نفت اکنون در محدوده ۶۰ دلار برای هر بشکه در نوسان است و هر چه تلاش می‌شود قیمت نفت بالا رود، از رقم ۶۰ دلار به ازای هر بشکه بالاتر نمی‌رود و در همین سطوح می‌ماند.
وزیر نفت درباره احتمال تمدید توافق کاهش تولید در نشست پیش روی وزیران نفت و انرژی اوپک هم افزود: بحث‌هایی درباره کاهش بیشتر تولید نفت در نشست آینده (۱۴ آذرماه) مطرح است.
زنگنه درباره خواسته برزیل برای پیوستن به اوپک گفت: برای پیوستن برزیل به اوپک مشکلی ندارم، اما دیگر با پیوستن کشور‌های کوچک به اوپک موافقت نمی‌کنم.
وزیر نفت در واکنش به خبر‌هایی درباره نزدیک شدن روابط ایران و عربستان و تاثیر آن بر بازار نفت افزود: این موضوع فعلا جنبه روانی دارد و تاثیری در بازار نفت ندارد.
وی درباره کمبود بنزین سوپر هم گفت: عمده مشکل تامین بنزین سوپر حل شده است.
زنگنه افزود: بنزین سوپر چند روزی به دلیل تعمیر پالایشگاه اراک و مشکلات دیگری با کمبود روبرو شد که تاکید کردم که حتما این مشکل حل شود و بنزین سوپر تامین شود.
وی اضافه کرد:​ عمده مشکل تامین بنزین سوپر آن‌طور که به من اطلاع دادند، حل شده است.
