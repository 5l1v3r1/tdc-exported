
# Наблюдатели: Проблемът е в грамотните негласуващи!

Published at: **2019-11-03T23:50:00+00:00**

Author: **Веселина Йорданова**

Original: [Dnes.bg](https://www.dnes.bg/bulgaria/2019/11/03/nabliudateli-problemyt-e-v-gramotnite-neglasuvashti.428430)

Стойността на контролирания вот на фона на изборния процес е изключително висока, каза изпълнителният директор на "Прозрачност без граници" Калин Славов пред БНР.
По думите му, когато има ниска избирателна активност, изборът се решава чрез неприемливите за 21-и век методи като търговията с гласове.
Ще цитирам един свой колега - проблемът не е толкова в неграмотните гласуващи, колкото в грамотните негласуващи, добави Славов.
Той припомни и за проблем, който предходният състав на ЦИК задълбочил - отказ да се направи експертен и контролен преглед на недействителните бюлетини, когато са в количество, по-голямо от средностатистическото.
Да се види чисто технически защо се е случило така бюлетините да бъдат недействителни, а не да се гадае, призова Славов.
Според него всяка комисия може да пререши този въпрос. По думите му това се оказа освен технически проблем, проблем за доверието на гражданите в изборния процес.
"Те си казват - защо да отида да гласувам, като моят глас ще бъде унищожен", добави Славов.
