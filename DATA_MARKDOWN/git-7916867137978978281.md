
# Atsitiesęs „Rytas“ dar kartą pranoko „Lokomotiv“

Published at: **2019-11-05T17:00:00+00:00**

Author: ****

Original: [basketnews.lt](https://www.basketnews.lt/news-134335-atsitieses-rytas-dar-karta-pranoko-lokomotiv.html)

Nuotr.: BNS
Nuotr. BNS
Vilniaus „Rytas“ (2-4) ketvirtajame kėlinyje praleido 14 taškų be atsako, tačiau nepalūžo, atsitiesė ir nutraukė nesėkmių seriją Europos taurėje. Dainiaus Adomaičio auklėtiniai antradienį Krasnodare 87:82 (25:20, 19:23, 19:17, 24:22) įveikė vietos „Lokomotiv“ (2-4).
Taip „Rytas“ nutraukė keturių pralaimėjimų seriją ir Krasnodaro ekipą įveikė antrą kartą šį sezoną.
Tam jiems reikėjo pademonstruoti neeilinį kovingumą ketvirtajame kėlinyje.
Prasidėjus lemiamam ketvirčiui, vilniečiai nutolo 67:61, tačiau tada pasipylė klaidos puolime ir Samo Dekkerio bei Vitalijaus Fridzono vedami rusai spurtavo 14:0, išsiverždami į priekį 75:67.
„Lokomotiv“ spurtą nutraukė galingą dėjimą sugavus kamuolį ore atlikęs Martynas Echodas, netrukus Pako Cruzas pridėjo tritaškį ir vilniečiai grįžo į kovą.
Po dar vieno Cruzo tritaškio „Rytas“ priartėjo iki 78:79, o į priekį išsiveržė, kai priešpaskutinę mačo minutę baudas realizavo Arnas Butkevičius – 82:81. Apsigynę, vilniečiai vėl išprovokavo pražangą ir šį kartą ranka nedrebėjo Eimantui Bendžiui.
Galiausiai paskutinę mačo minutę „Rytas“ du kartus atkovojo kamuolius puolime ir varžovai buvo priversti stabdyti svečius pražangomis. Terrellas Holloway pataikė vieną ir padidino persvarą iki 85:82.
Dimitrijus Kulaginas kitoje aikštės pusėje nepataikė iš toli ir Butkevičiaus baudos įtvirtino pergalę.
Laimėjimas atgaivino „Ryto“ viltis kovojant dėl vietos kitame etape. Iš šeštosios B grupės vietos vilniečiai šoko į ketvirtąją, žemyn nustumdami ir „Lokomotiv“ ekipą.
Krasnodaro klubui per 23 su puse minutes Mantas Kalnietis pelnė 2 taškus (1/4 dvitaškiai, 0/2 tritaškiai), atliko 2 rezultatyvius perdavimus, atkovojo 1 kamuolį, blokavo 1 metimą, 2 kartus prasižengė ir sykį suklydo.

        „Lokomotiv“: Dimitrijus Kulaginas 18 (6 rez. perd.), Samas Dekkeris 16 (6/7 dvit., 5 atk. kam.), Johnny O’Bryantas 13 (6 atk. kam.), Draganaas Apičius 12 (5 atk. kam.).
      

        „Rytas“: Evaldas Kairys 16 (8/8 dvit., 6 atk. kam.), Eimantas Bendžius 12, Pako Cruzas 11, Arnas Butkevičius 10 (7 išprov. praž., 24 naud. bal.), Cameronas Bairstow 9 (5 atk. kam.), Martynas Echodas 8 (6 atk. kam.), ... Terrellas Holloway 4 (8 rez. perd.).
      
