
# فائزه هاشمی: اصلاح‌طلبان نسبت به مسائل و مشکلات بی‌تفاوت شده‌اند

Published at: **2019-11-04T20:25:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545004.html/%D9%81%D8%A7%D8%A6%D8%B2%D9%87-%D9%87%D8%A7%D8%B4%D9%85%DB%8C--%D8%A7%D8%B5%D9%84%D8%A7%D8%AD-%D8%B7%D9%84%D8%A8%D8%A7%D9%86-%D9%86%D8%B3%D8%A8%D8%AA-%D8%A8%D9%87-%D9%85%D8%B3%D8%A7%D8%A6%D9%84-%D9%88-%D9%85%D8%B4%DA%A9%D9%84%D8%A7%D8%AA-%D8%A8%DB%8C-%D8%AA%D9%81%D8%A7%D9%88%D8%AA-%D8%B4%D8%AF%D9%87-%D8%A7%D9%86%D8%AF)

عضو شورای مرکزی حزب کارگزاران با بیان اینکه اصلاح‌طلبان نسبت به مسائل و مشکلات بی‌تفاوت و بی‌اعتنا شده‌اند، گفت:‌ حرف من این است که برویم رأی بدهیم دوباره چه کسی سر کار بیاید؟
به گزارش شبکه اطلاع رسانی راه دانا؛ فائزه هاشمی عضو شورای مرکزی حزب کارگزاران عصر امروز در حاشیه مراسم ختم اعظم طالقانی دبیرکل فقید جامعه زنان انقلاب اسلامی در کانون توحید تهران در جمع خبرنگاران در پاسخ به این پرسش که بعد از اعظم طالقانی چه کسی پیگیر موضوع رجل سیاسی در قانون اساسی خواهد بود؟ و آیا این موضوع پس از درگذشت ایشان متوقف می‌شود؟ گفت: خیر، پیگیری این موضوع تمام نخواهد شد.
وی افزود: به هر حال خانم‌های فعال در موضوع حقوق زنان در کشور بسیار هستند هرچند مرحومه اعظم طالقانی اثرگذاری بسیاری داشتند.
عضو شورای مرکزی حزب کارگزاران در پاسخ به پرسش خبرنگار خبرگزاری فارس مبنی براینکه تحلیل‌تان از فضای انتخابات چگونه است؟ گفت: فضای انتخابات آنگونه که باید و شاید گرم نیست که البته همیشه چند ماه مانده به انتخابات فضا همین گونه بوده است و سپس گرم می‌شود.
فائزه هاشمی خاطرنشان کرد:‌ من اصلاً نسبت به حضور در انتخابات داری ابهام هستم. چرا که همیشه مشکلاتی که همیشه اصولگرایان فراهم می‌کردند سبب می‌شد که اصلاح‌طلبان برای یکسری تغییرات وارد میدان بشوند اما از سال 92 است که اصلاح‌طلبان در انتخابات پیروز می‌شوند اما تغییراتی که باید اتفاق بیافتد صورت نمی‌گیرد. 
وی ادامه داد: به نظر می‌آید که مشکلات، ناکارآمدی‌ها، سومدیریت‌ها  همچنان وجود دارد در برخی از جناح‌های سیاسی بحث خودی و غیرخودی مطرح بود که اکنون اصلاح‌طلبان نیز دچار این مسئله شده‌اند. بنابراین برویم اکنون برای انتخابات به چه کسی رأی بدهیم؟ دوباره به اصلاح‌طلبان رأی بدهیم و مشکلات حل نشود؟
عضو شورای مرکزی حزب کارگزاران در پاسخ به پرسش دیگر خبرنگار فارس مبنی براینکه آیا بنا دارید خودتان نامزد شوید، گفت: من که اگر نامزد هم شوم رد صلاحیت می‌شوم. حرف من این است که دوباره برویم رأی بدهیم که چه اتفاقی بیافتد؟ چه کسی سر کار بیاید؟ خود اصلاح‌طلبان نیز امروز نسبت به مسائل و مشکلات بی‌تفاوت و بی‌اعتنا شده‌اند و در مسائل ذوب گشته‌اند. 
منبع: فارس
انتهای پیام/
