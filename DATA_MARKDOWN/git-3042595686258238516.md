
# Haaland scoret og satte ny Champions League-rekord

Published at: **2019-11-05T20:23:23+00:00**

Author: **Øyvind Godø**

Original: [Dagbladet.no](https://www.dagbladet.no/sport/haaland-scoret-og-satte-ny-champions-league-rekord/71787247)

Erling Braut Haaland brukte bare elleve minutter på å score borte mot Napoli i Champions League-duellen i kveld.
19-åringen fra Bryne var iskald da han fikk muligheten fra straffemerket og plasserte inn sitt sjuende mål i Champions League.
- Du så jo hvor tidlig han gikk, så det var bare å sette den motsatt. Så enkelt var det, sier Braut Haaland om målet i intervju med Viasat.
Hirving Lozano utliknet til 1-1 like før pause. Dermed ble det poengdeling i Italia.
- Napoli har et godt lag. Vi hadde en god keeper i dag, og hadde litt flaks også siden de hadde ekstremt mange sjanser. Hadde du sagt før Champions League starta at vi skulle fått ett poeng i Napoli hadde jeg ikke sagt nei, sier Braut Haaland.

        Haalands sju mål på sine knappe fire Champions League-kamper er to mer enn den forrige rekorden i verdens gjeveste klubbturnering, ifølge Opta.
      
Thierry Henry, Didier Drogba, Ivan Klasnic og Diego Costa deler andreplassen bak Erling Braut Haaland med fem mål på deres fire første Champions League-kamper.

        Til sammenlikning behøvde Cristiano Ronaldo og Lionel Messi henholdsvis 18 og 33 kamper for å oppnå det samme som Haaland har klart på fire kamper.
      
- Vidunderbarn, konkluderer Opta.
- Det føles godt å score mål. Når du er spiss liker du å score mål. Det er viktig, sier den sindige jærbuen om sine egne scoringer.

        - Jeg lever drømmen, så det gjelder å kose seg.
      
Fotball-Europa er forbløffet over nordmannens vanvittige scoringsform på det øverste nivået i klubbfotballen.

        Haaland har nå slått rekorden i antall Champions League-scoringer i løpet av én sesong, satt av en tenåring, ifølge FOX. Kylian Mbappés seks scoringer i 2016/17 og Rauls seks mål i 1995/96 delte den forrige rekorden, som Haaland allerede har slått - så vidt over halvveis i gruppespillet.
      
Målene har i tillegg kommet mot knallsterk motstand: Mot tittelforsvarer Liverpool på Anfield og over to kamper mot Napoli, i tillegg til hjemmekampen mot Genk.

        Mot Liverpool startet dessuten det norske spissvidunderet på benken på grunn av skadeproblemene han slet med det, hvilket gjør scoringssnittet til Haaland enda mer spektakulært.
      
Defensivt solide Napoli, som har møtt blant annet tittelforsvarer Liverpool, har tre baklengs så langt i Champions League-gruppespillet.
De tre målene er scoret av:
* Erling Braut Haaland
* Erling Braut Haaland
* Erling Braut Haaland

        Nordmannen, som ble byttet ut etter 75 minutter i kveldens forestilling, står for øvrig med like mange scoringer alene som Barcelona og Real Madrid til sammen så langt i denne sesongens utgave av Champions League.
      
