
# 
        Magyar Nemzet - Vizoviczki László beismerte a vádakat
      

Published at: **2019-11-06T05:45:00+00:00**

Author: **Bors**

Original: [www.borsonline.hu](http://www.borsonline.hu/aktualis/magyar-nemzet-vizoviczki-laszlo-beismerte-a-vadakat/185990)

Gyakorlatilag az elejétől újrakezdődött kedden a Fővárosi Törvényszék Kiss Károly hadbíró vezette katonai tanácsa előtt Vizoviczki László vesztegetési pere - írta a Magyar Nemzet, amelynek információi szerint Vizoviczki és három vádlott-társa beismerte az ügyész által ismertetett vádakat.
A lap szerdai cikke szerint az ügyet január 7-re napolták el, amikor megkezdődik a vádlottak kihallgatása. Januárra még hét tárgyalási napot tűzött ki az új hadbíró, aki összesen 160 tárgyalási napot nevezett meg 2021 elejéig, így, ha addig semmi rendkívüli nem jön közbe, végre ítélet is születhet első fokon.
A kiemelt és egyben szigorúan bizalmas (titkos) minősítésű ügyben az elsőrendű terheltet - az egykor az éjszaka császárának tartott Vizoviczki Lászlót - többrendbeli minősített vesztegetéssel, valamint szigorúan titkos adattal visszaélés bűntettének elkövetésével vádolja az ügyészség - írta a Magyar Nemzet.
A vádirat lényege szerint Vizoviczki 2005 óta korrumpálhatott - mások mellett - vezető beosztású rendőrtiszteket. A bűnszervezetben, vezető beosztású hivatalos személy által kötelességszegéssel és üzletszerűen elkövetett hivatali vesztegetés és más bűncselekmények miatt indult eljárásban huszonkét vádlott, köztük hét volt rendőrtiszt, illetve főtiszt, volt tűzoltó százados, a Nemzeti Adó- és Vámhivatal pénzügyőr főhadnagya, egy önkormányzati köztisztviselő és egy közegészségügyi felügyelő van.
Vizoviczki korábban jogerősen hét év fegyházat és 330 millió forint vagyonelkobzást kapott felbujtóként, bűnszervezetben elkövetett költségvetési csalás és más bűncselekmények miatt, és 2018-ban bevonult a börtönbe letölteni a büntetését.
