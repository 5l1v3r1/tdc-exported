
# Русия и Турция започнаха съвместните си патрули в Сирия

Published at: **2019-11-01T13:15:00+00:00**

Author: **Елка Василева**

Original: [Dnes.bg](https://www.dnes.bg/blizak-iztok/2019/11/01/rusiia-i-turciia-zapochnaha-syvmestnite-si-patruli-v-siriia.428187)

Започнаха съвместните патрули на Русия и Турция в планираната зона за сигурност на изток от река Ефрат в Северна Сирия в района Дербасия, съобщи турското военно министерство.
В района патрулират сухопътни части и дронове, предаде БНР.
Руски и турски военни ще патрулират в дълбочина от първите 7-10 км по протежение на турско-сирийската граница на изток и запад от зоната между Рас ал Айн и Тел Абияд, овладяна по време на турската военна операция „Извор на мира“.
Междувременно стана ясно, че днес в Анкара пристига втора руска военна делегация, която да обсъди с турските си колеги технически и тактически въпроси на координацията между двете страни.
По-рано началниците на руския и турския Генерален щаб ген. Валерий Герасимов и ген. Яшар Гюлер са обсъдили по телефона последните развития в Северна Сирия, съобщи турското военно ведомство.
През нощта Анкара предаде на руски военни 18 сирийски правителствени войници, които бяха пленени по-рано.
