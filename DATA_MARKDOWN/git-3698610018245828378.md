
# Дату розведення сил у Петрівському буде переглянуто через обстріли – Загороднюк

Published at: **2019-11-01T13:53:00+00:00**

Author: ****

Original: [DT.ua](https://dt.ua/UKRAINE/datu-rozvedennya-sil-u-petrivskomu-bude-pereglyanuto-cherez-obstrili-zagorodnyuk-328128_.html)

Дату розведення сил і засобів у Петрівському Донецької області буде переглянуто у зв'язку із фіксацією обстрілів бойовиків поблизу цієї ділянки 30 жовтня. Про це повідомив сьогодні очільник Міністерства оборони Андрій Загороднюк на брифінгу.
"Справді обстріли були, і ми очікуємо на перегляд дати розведення, оскільки рахуємо сім днів з обстрілів. Останні обстріли були 30 жовтня", - сказав він.
Раніше президент Володимир Зеленський заявив про те, що розведення сил у районі Петрівського заплановано на понеділок, 4 листопада. Умовою для початку процесу є семиденне дотримання режиму тиші на ділянці.
Нагадаємо, що 26 червня українські підрозділи під контролем ОБСЄ були відведені від Станиці Луганської. Однак після відведення військ вогнева активність окупантів у зоні ООС лише посилилася. 1 жовтня Володимир Зеленський повідомив про погодження так званої "формули Штайнмаєра" й анонсував виведення українських військ із Золотого і Петрівського.
29 жовтня почалося відведення ЗСУ від Золотого на Луганщині. Розведення сил і засобів почалося без 7-денного дотримання режиму тиші.
Детальніше про виведення підрозділів Об'єднаних сил із займаних позицій і прогнозовані наслідки цього кроку читайте в матеріалі Юрія Бутусова "Війна Зеленського: чи можна зупинити Путіна розведенням?" у тижневику "Дзеркало тижня. Україна".
