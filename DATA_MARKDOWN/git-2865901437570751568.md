
# Lalatović: Partizan i Zvezda su prejaki, još kada dobiju mali vetar u leđa...

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/fudbal/vesti/lalatovic-partizan-i-zvezda-su-prejaki-jos-kada-dobiju-mali-vetar-u-leda/341414)

Često je Nenad Lalatović visoko uzdignutih ruku odlazio iz Humske, ali ovog puta je njegov tim potpuno razbijen na crno-beloj strani Topčiderskog brda. Partizan je pregazio Vojvodinu (4:0), pa trener novosadskog tima ne pamti kada je tako loše prošao u okršaju sa Parnim valjkom.
I nije bio Lalatović preterano razočaran posle poraza. Sve se na terenu jasno videlo, da nije imao za čim ni da žali. Dobro raspoložen je izašao pred novinare, utisak je da ga je „zagolicao“ jedino sumnjivi penal iz kojeg je Partizan poveo...„Šta reći kada izgubite 4:0? Krivo mi je što nismo ušli u utakmicu kako sam očekivao, pogotovo mi je krivo za onaj penal, koji ne umanjuje pobedu Partizana, potpuno zasluženu, jer je danas bio daleko bolji tim. Pogotovo je u duel igri bio jači, tu nas nije bilo nigde“, konstatovao je Lalatović.
On je naglasio da su skupo plaćeni stranci ti koji prave razliku u korist večitih rivala u odnosu na ostale u ligi.„Partizan i Zvezda su kvalitetniji od nas, stranci prave ogromnu razliku, Suma, Sadik, Asano... Država pomaže večitim rivalim ogromnim svotama novca, a mi to nemamo. Velika je to razlika. Još ako sudija ne vidi neku sitnicu, ako imaju i taj mali vetar u leđa, onda nemate šta da tražite protiv njih“.
Mnogo više od samog poraza trenera Vojvodine pogađa što njegov tim ne igra dobro.„Ne igramo u poslednje dve utakmice kako možemo, nemamo dovoljno veliki fond igrača da bih mogao da rotiram. Ovo je već 15. utakmica, a nastupa skoro isti tim koji je prošlu sezonu završio na devetom mestu. Da se danas završi sezona, mi bismo zauzeli treće mesto i ja sam time jako zadovoljan. Ipak, postoje stvari koje moraju da se promene, mora da se izgine kada se igra protiv Zvezde i Partizana, a mi smo danas bili gotovo ravnodušni da li će biti na kraju 2:0 ili 4:0“, konstatovao je Nenad Lalatović.

        Foto: 
        Starsport
      
 
 
