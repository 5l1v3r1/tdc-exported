
# ١۵٠٠ میلیارد دلار در ایران صرف واردات شده و نصیب دلالان گردیده است

Published at: **2019-11-05T14:14:56+00:00**

Author: **ناصر اعتمادی**

Original: [RFI](http://fa.rfi.fr/%D9%A1%DB%B5%D9%A0%D9%A0-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%AF%D8%B1-%D8%A7%DB%8C%D8%B1%D8%A7%D9%86-%D8%B5%D8%B1%D9%81-%D9%88%D8%A7%D8%B1%D8%AF%D8%A7%D8%AA-%D9%88-%D8%A8%D9%87-%DA%A9%D8%A7%D9%85-%D8%AF%D9%84%D8%A7%D9%84%D8%A7%D9%86-%D8%AA%D9%85%D8%A7%D9%85-%D8%B4%D8%AF%D9%87-20191105/%D8%A7%D9%82%D8%AA%D8%B5%D8%A7%D8%AF)


        ابراهیم رزاقی از اقتصاددانان متمایل به حکومت اسلامی ایران در گفتگو با تسنیم، خبرگزاری وابسته به سپاه پاسداران، گفته است که در سی سال گذشته ١۵٠٠ میلیارد دلار از منابع ارزی کشور صرف تنها واردات کالا شده است. ابراهیم رزاقی سپس افزوده است که ایران می توانست با این منابع در این مدت بین ٧۵ تا ١۵٠ میلیون شغل در کشور ایجاد کند، در حالی که تنها ١٢ میلیون شغل در این سی سال در کشور ایجاد شده است.
      
ابراهیم رزاقی همچنین گفته است که در دورۀ ریاست جمهوری حسن روحانی نیز ٣٠٠ میلیارد دلار تنها صرف واردات کالا شده است و با این پول می شد بین ١۵ تا ٣۰ میلیون شغل در کشور ایجاد کرد.
رزاقی در جای دیگری از اظهاراتش افزوده است که به همین دلیل تولید در ایران سودآور نیست و در مقابل احتکار و اقتصاد دلالی از رونق بالایی برخوردار است، مضاف بر اینکه در ایران کسی از احتکار کننده و دلال مالیات نمی گیرد و بی دلیل نیست که شمار دلالان کشور روز به روز افزایش می یابد.
ابراهیم رزاقی سپس افزوده است که خود بانک ها نیز به پشتیبانان مهم اقتصاد دلالی و دلالان تبدیل شده اند. او گفته است : «نظام بانکی کشور ترجیح می دهد منابع خود را در کارهای غیرتولیدی برای سود بیشتر هزینه کند و تمایلی برای سرمایه گذاری در بخش تولید ندارد."
