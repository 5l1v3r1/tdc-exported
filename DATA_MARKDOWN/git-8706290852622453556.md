
# Γεννηματά: Έχω τεράστια οργή γι’ αυτούς που προσπαθούν να εκμεταλλευτούν το συναίσθημα των αγνών ανθρώπων του ΠΑΣΟΚ

Published at: **2019-11-01T17:24:00+00:00**

Author: ****

Original: [enikos.gr](http://www.enikos.gr/politics/681677/gennimata-echo-terastia-orgi-gi-aftous-pou-prospathoun-na-ekmetal)

“Είναι ώρα ευθύνης και ενότητας” διαμήνυσε η Φώφη Γεννηματά στην ομιλία της στη συνεδρίαση της Κεντρικής Οργανωτικής Επιτροπής Συνεδρίου του ΠΑΣΟΚ, σημειώνοντας πως “απλώνω πρώτη το χέρι και ζητώ να προχωρήσουμε όλοι μαζί. Με τις διαφορές μας, με τις διαφωνίες μας. Αλλά όλοι μαζί και συντεταγμένα”.
Η πρόεδρος του ΠΑΣΟΚ και του ΚΙΝΑΛ, απάντησε στην κριτική που έχει ασκηθεί από στελέχη για το συνέδριο του ΠΑΣΟΚ και τους συνέδρους, παραδέχτηκε πως η απόφαση για ομοσπονδία ήταν μία λανθασμένη, όμως επιβεβλημένη -όπως τόνισε- τη δεδομένη στιγμή απόφαση και προειδοποίησε πως "οτιδήποτε άλλο θα οδηγήσει σε δυισμό και αυτοϋπονόμευση. Δεν μπορούμε να λειτουργήσουμε με δυο παράλληλους κομματικούς μηχανισμούς σε τοπικό, νομαρχιακό, περιφερειακό, κεντρικό επίπεδο. Είναι διαλυτικό από κάθε άποψη. Όλα τα υπόλοιπα είναι προσχηματικά και μετατρέπουν τις αυτονόητες επιλογές σε τεχνητή κρίση”.
Έστειλε μήνυμα σε όλους να “είναι ιδιαίτερα προσεκτικοί στο δημόσιο διάλογο σε σχέση με το ΠΑΣΟΚ” και άφησε αιχμές κατά όσων "χθες μιλούσαν για διάλυση του ΠΑΣΟΚ” και “σήμερα κάνουν σημαία την ΠΑΣΟΚολαγνεία”. “Πόσες θέσεις θα αλλάξουν ακόμα προκειμένου να πετύχουν τους στόχους τους; Είναι προσωπικοί; Είναι πολιτικοί; Ποιους εκφράζουν στην παράταξη; Ταυτίζονται με την πλειοψηφία της λαϊκής μας βάσης; Ερωτώ; Προφανώς όχι”, είπε η κ. Γεννηματά.
Εξέφρασε, επιπλέον, την τεράστια οργή της, "για αυτούς που προσπαθούν να εκμεταλλευτούν το συναίσθημα, των αγνών ανθρώπων του ΠΑΣΟΚ. Ένα συναίσθημα που μας ενώνει όλους εμάς, που είμαστε σήμερα εδώ. Και που μείναμε. Μείναμε εδώ και δώσαμε, δίνουμε και θα δίνουμε τη μάχη”.

        Αναλυτικά η ομιλία της κ. Γεννηματά στη συνεδρίαση της Κεντρικής Οργανωτικής Επιτροπής Συνεδρίου του ΠΑΣΟΚ:
      
"Συντρόφισσες και Σύντροφοι,
Και σήμερα το ΠΑΣΟΚ είναι εδώ. Με τα σύμβολά του, με όλους εμάς τα στελέχη του που μείναμε εδώ , όρθιοι στα δύσκολα, που επιμένουμε στις αρχές και τις αξίες του, στον δρόμο που ο Ανδρέας Παπανδρέου χάραξε με την ιδρυτική διακήρυξη πριν 45 χρόνια.
Εμείς τα στελέχη, τα μέλη του ΠΑΣΟΚ είμαστε περήφανοι:
Για την ιστορική διαδρομή του και την προσφορά του στον Ελληνικό λαό και την πατρίδα.
Για το θετικό έργο στους θεσμούς, στο Κοινωνικό κράτος, στην στήριξη των μη προνομιούχων, στην εθνική συμφιλίωση, στα μεγάλα έργα, στην εξωτερική πολιτική που μας έκανε εθνικά υπερήφανους.
Όλα αυτά δε είναι απλώς στην καρδιά μας και στο μυαλό μας, είναι οδηγός στις αποφάσεις μας και στη δουλειά μας.
Έχουμε χρέος να υπερασπιστούμε αυτή την διαδρομή και την ιστορία μας, έχουμε βαθιές ρίζες, δεν ξεφυτρώσαμε χθες.
Έχουμε χρέος στα παιδιά μας να ξέρουν ποιο ήταν πράγματι το ΠΑΣΟΚ και ποιοι ήταν στην πραγματικότητα οι άνθρωποι που έδωσαν την ψυχή τους για αυτό το χώρο.
Στην συντριπτική πλειοψηφία τους έντιμοι πατριώτες, προοδευτικοί, Δημοκράτες, Σοσιαλιστές, ονειροπόλοι και ρεαλιστές, αποτελεσματικοί πραγματικοί εργάτες για να κάνουν πράξη τους στόχους, τις εξαγγελίες τους.
Βέβαια δεν αρκεί η αποκατάσταση της αλήθειας και η υπεράσπιση της διαδρομής μας για να πάμε μπροστά.
Είναι απαραίτητη, μαζί με την στρατηγική και τους στόχους μας για να κάνουμε ξανά την παράταξη πρωταγωνιστή.
Βρισκόμαστε σήμερα σε ένα σταυροδρόμι, που δεν αρκεί να συμφωνήσουμε αν το ποτήρι είναι μισογεμάτο ή μισοάδειο, αλλά να βρούμε από που ανοίγει η βρύση της επιστροφής!
Να βρούμε και να φέρουμε πίσω σε εμάς όλους εκείνους , από το 45% του 2009, που περιμένουν να τους δώσουμε το λόγο να μας εμπιστευτούν ξανά.
Εμείς εκφράζουμε πάντα την Δημοκρατική Προοδευτική Παράταξη στην Ελλάδα.
Αυτή την αναγκαιότητα υπηρετούμε σήμερα, με το ΠΑΣΟΚ , μέσα από το Κίνημα Αλλαγής.
Δουλεύουμε μαζί και με άλλα στελέχη που προέρχονται από την Ανανεωτική Αριστερά, το Προοδευτικό Ριζοσπαστικό Κέντρο, τις δυνάμεις της πολιτικής οικολογίας, στελέχη που έμειναν μαζί μας χωρίς να προσδοκούν καρέκλες.
Πού είναι αλήθεια σήμερα αυτοί που έφυγαν; Πουθενά , διαλύθηκαν.
Προχωράμε μαζί με τους εκατοντάδες χιλιάδες πολίτες που στήριξαν την προσπάθειά μας, που συμμετείχαν στην ίδρυση του Κινήματος αλλαγής,( γιατί το Κίνημα Αλλαγής είναι κίνημα που δημιουργήθηκε από τη λαϊκή βάση και όχι από τη συνύπαρξη προσωπικοτήτων).
Προχωράμε μαζί με όσους μας ψήφισαν και μας έδωσαν μεγαλύτερη δύναμη στις πρόσφατες εκλογικές αναμετρήσεις.
Με το Κίνημα Αλλαγής δημιουργήσαμε το νέο στην πολιτική ζωή του τόπου.
Με την ενεργή παρουσία του ΠΑΣΟΚ, των στελεχών και μελών του που εξ’ αρχής αποτελούν την συντριπτική πλειοψηφία του.
Για να κάνουμε πράξη μια πορεία Εθνικής Αναγέννησης, μετά από 10 χρόνια μέσα στην κρίση, την πόλωση, την οργή, το διχασμό, τα ψέματα, τις αυταπάτες , τη στασιμότητα, τη θηλειά στο λαιμό.
Προβάλει σήμερα δειλά αλλά επιτακτικά η ανάγκη για μια Προοδευτική Αλλαγή. Αναγέννηση με «πράσινο συμβόλαιο» για τη χώρα και την κοινωνία, αυτός είναι ο στόχος μας.Ξέρουμε, νοιαζόμαστε, μπορούμε. Έχουμε σχέδιο.
Κεντρική στρατηγική επιλογή μας είναι η ΑΥΤΟΝΟΜΗ ΠΟΡΕΙΑ μας. Αυτό αποφασίσαμε ΟΜΟΦΩΝΑ στο Συνέδριο μας τον Μάρτιο του 2019.
Με γνήσιες προοδευτικές θέσεις, με ανοιχτά τα μέτωπα απέναντι στις συντηρητικές πολιτικές και τον λαϊκισμό.
Και αυτή την Κεντρική Επιλογή μας θεωρώ ιδιαίτερα σημαντικό ότι κανένας δεν αμφισβητεί.
Πορευόμαστε σήμερα μέσα στις νέες πολιτικές συνθήκες που έχουν διαμορφωθεί με τις εκλογές της 7ης Ιουλίου.
Χρειάστηκαν μόλις λίγοι μήνες για να αποκαλυφθεί το πραγματικό, το συντηρητικό πρόσωπο της Νέας Δημοκρατίας. Τα αρνητικά δείγματα φάνηκαν και τα επισημάναμε από την αρχή.
Σε όλους τους τομείς.
Με ένα κεντρικό κοινό χαρακτηριστικό.
Ότι πορεύεται στα χνάρια των συντηρητικών επιλογών και των δεσμεύσεων του κ. Τσίπρα.
Ο κ. Μητσοτάκης ούτε διανοείται να «στεναχωρήσει» τους δανειστές θέτοντας την αναγκαιότητα αλλαγής των δυσβάσταχτων στόχων για τα πλεονάσματα που πνίγουν την Οικονομία και την Κοινωνία.
Επιμένει σε πολιτικές που υπονομεύουν την ανάπτυξη, οδηγούν σε διάλυση τις δημόσιες υποδομές σε κρίσιμους τομείς, στερούν αναγκαίες παρεμβάσεις για την κοινωνική συνοχή.
Ούτε διανοείται να στεναχωρήσει την κα Μέρκελ, στο «προσφυγικό-μεταναστευτικό», που εξελίσσεται σε μείζον πρόβλημα όχι μόνο για τα νησιά μας, αλλά για όλη την Ελληνική κοινωνία.
Το Κίνημα Αλλαγής ψήφισε επί της αρχής το Σ/Ν της Κυβέρνησης για τη διαδικασία ασύλου αλλά έχει πολλά προβλήματα και δεν δίνει λύσεις.
Δεν αρκεί. Η κατάσταση έχει γίνει εκρηκτική.
Και πάλι εικόνες ντροπής στα hot spots που προσβάλουν τον ανθρωπισμό μας.
Με μια Κυβέρνηση που αντιδρά αποσπασματικά, πρόχειρα, χωρίς ολοκληρωμένο σχέδιο, αδυνατώντας να κατανοήσει ότι απλά μεταφέρει το πρόβλημα από τα νησιά και στην υπόλοιπη χώρα.
Αν δεν διεκδικήσουμε να αντιμετωπισθεί το όλο ζήτημα ως Ευρωπαϊκή προτεραιότητα, αυτό θα αποκτήσει επικίνδυνες διαστάσεις.
Επιμένω να τοποθετώ στην κορυφή της ατζέντας μας το προσφυγικό/μεταναστευτικό ζήτημα, που εξελίσσεται σε μια μείζονα κρίση.
Πρέπει να αντιδράσουμε άμεσα με συνεννόηση των πολιτικών δυνάμεων σε μια εθνική γραμμή πριν να είναι οριστικά αργά.
Χρειάζεται ριζική αλλαγή πολιτικής εδώ και τώρα.
Το Κίνημα Αλλαγής έχει συγκεκριμένες προτάσεις για το ζήτημα, ήδη από το 2015, τις οποίες δυστυχώς δεν αξιοποίησε ούτε ο κ. Τσίπρας ούτε τώρα ο κ. Μητσοτάκης που βαδίζει στα χνάρια του.
Πριν λίγες μέρες στις Βρυξέλλες παρουσίασα τέσσερις άξονες, επισημαίνοντας ότι η Ελλάδα δεν μπορεί να σηκώνει το βάρος μόνη της.
Οφείλουμε όλες μαζί οι πολιτικές δυνάμεις να απαιτήσουμε την αποφασιστική παρέμβαση της Ε.Ε.
Με ενίσχυση και μετατροπή της FRONTEX σε συνοριοφυλακή, καθώς είναι υποχρέωση της Ε.Ε. να φυλάσσει τα κοινά μας σύνορα, παράλληλα με ένα δικό μας σχέδιο.
Με αλλαγή της Κοινής Δήλωσης Ε.Ε.-Τουρκίας, που ουσιαστικά έδωσε τα «κλειδιά» στον Ερντογάν να εκβιάζει και
άμεση αποσυμφόρηση των νησιών ,να γίνουν πράξη οι επαναπροωθήσεις μεταναστών από όλη την χώρα.
Με νέα διαδικασία μετεγκατάστασης σε όλες τις Χώρες της Ε.Ε.
Με επαναφορά του αιτήματος αναθεώρησης του Κανονισμού Δουβλίνου, ώστε όλα τα κράτη-μέλη της Ε.Ε. να αναλάβουν τις ευθύνες τους.
Απέναντι στην τουρκική προκλητικότητα, δεν αρκούν φραστικές καταδίκες, το Ευρωπαϊκό Συμβούλιο όφειλε να αποφασίσει και να υλοποιήσει συγκεκριμένες αυστηρές κυρώσεις.
Όσο άτολμη είναι η Κυβέρνηση στο προσφυγικό τόσο αποφασισμένη εμφανίζεται να καταστρατηγήσει τα εργασιακά δικαιώματα και τις συλλογικές συμβάσεις, και να μεθοδεύσει τον έλεγχο της Αυτοδιοίκησης και του κράτους.
Ήδη είναι σαφές ότι πάρα πολύ δύσκολα αντιμετωπίζει και διαχειρίζεται κρίσεις.
Ένας απλός «Τζόκερ», ήταν καταλυτικός για να δείξει την γύμνια αυτής της Κυβέρνησης και τις ενοχικές αντιδράσεις στελεχών της, που δεν προέρχονται από τον πυρήνα της δεξιάς, τη Νέας Δημοκρατίας.
Από την άλλη μεριά ο ΣΥΡΙΖΑ, αρνείται να καταλάβει γιατί έχασε τις εκλογές, αρνείται να αναλάβει τις ευθύνες του για τα αδιέξοδα στα οποία οδήγησαν την χώρα μας οι βαθιά συντηρητικές , καθεστωτικές και τυχοδιωκτικές του επιλογές.
Επιχειρεί τώρα να φορέσει ξανά «αριστερό προσωπείο».
Αδυνατεί να ασκήσει ουσιαστική αντιπολίτευση, εξαντλείται στην υπεράσπιση του δεξιού παραδικαστικού κυκλώματος που ο ίδιος αξιοποίησε με θέρμη. Ακόμα και τώρα προστατεύει την Καραμανλική του Συνιστώσα.
Ανάμεσα στον ΣΥΡΙΖΑ και στη ΝΔ υπάρχει ομερτά για τις ευθύνες τους, Συμφωνία στις κεντρικές πολιτικές και κοκορομαχίες για τα μάτια του κόσμου , για να συγκρατούν δυνάμεις μέσα από την πόλωση και τον διχασμό. Αυτό είδαμε ακόμα και χθες, δυστυχώς.
Είχαμε πει σε όλους τους τόνους ότι η συμφωνία των Πρεσπών όχι μόνο δεν λύνει παλιά προβλήματα αλλά θα δημιουργήσει και νέα. Λέγαμε ότι θέλαμε τη λύση, αλλά όχι οποιαδήποτε λύση.
Η Κυβέρνηση του ΣΥΡΙΖΑ παρέδωσε Μακεδονική ταυτότητα και γλώσσα, την είσοδο στο ΝΑΤΟ και ενώ εμείς αυτά όλα τα δώσαμε άμεσα, η γειτονική μας χώρα θα εφάρμοζε το erga omnes υπό προϋποθέσεις στο μέλλον .
Τώρα αποδεικνύεται πόσο πρόχειρη είναι η συμφωνία και πόσο μεγάλο λάθος έκανε ο κ. Τσίπρας που συνέδεσε την εφαρμογή της με την Ευρωπαϊκή πορεία των Σκοπίων. Ο δε κ.Μητσοτάκης καθημερινά ορκίζεται για την εφαρμογή της.
Πάντα στηρίζαμε και στηρίζουμε την ευρωπαϊκή πορεία των χωρών των δυτικών Βαλκανίων, είναι λάθος η απόφαση της Ευρωπαϊκής Ένωσης ιδιαίτερα στη συγκεκριμένη συγκυρία.
Δεν ετεροκαθοριζόμαστε. Εμείς ασκούμε μαχητική, αλλά υπεύθυνη και προγραμματική αντιπολίτευση.
Τα ΝΑΙ και τα ΟΧΙ μας στα νομοσχέδια, καθορίζονται μόνο από τον βαθμό της συμφωνίας και της αντιστοίχισης στις δικές μας θέσεις.
Εμείς σηκώνουμε το βάρος της αντιπολίτευσης όλο αυτό το διάστημα. Ο ΣΥΡΙΖΑ είναι αλλού, σε εσωτερικές αναζητήσεις.
Το πράξαμε και με την μεγάλη προσπάθεια που καταβάλαμε για να βρεθούν οι 200 ψήφοι που απαιτούνται για την ψήφο των Ελλήνων κατοίκων εξωτερικού. Δεν μας καλύπτει πλήρως το τελικό αποτέλεσμα, αλλά κάθε βήμα σε αυτή την κατεύθυνση πρέπει να στηριχθεί. Επιμένουμε όμως για την αντιπροσώπευσή τους στην Ελληνική Βουλή.
Εμείς είμαστε η πολιτική δύναμη που άνοιξε το θέμα των υπέρογκων χρεώσεων των τραπεζών. Μας ακολούθησε ο κ. Μητσοτάκης και ελπίζουμε να μην είναι μόνο για επικοινωνία.
Ας αξιοποιήσουμε λοιπόν τη μεγάλη ευκαιρία και δυνατότητα, για να γίνουμε πραγματικά ρυθμιστές των εξελίξεων.
Να πείσουμε τους πολίτες ότι «μπορούμε» ως μια δύναμη πραγματικά προοδευτική, να κάνουμε πράξη -και στο μέλλον- την αυθεντική «Κυβερνώσα Αριστερά» στην Ελλάδα, όχι την πλαστή που ζήσαμε τα τελευταία χρόνια.
Κάτι που όμως απαιτεί καθαρό λόγο, εξωστρέφεια, πίστη στο εγχείρημα και ενότητα.
Γιατί μόνο έτσι μπορούμε συντρόφισσες και σύντροφοι να έχουμε αποτέλεσμα.
Θεωρώ επιβεβλημένο να επαναλάβω ότι πριν 7 μήνες αποφασίσαμε ΟΜΟΦΩΝΑ την κεντρική μας στρατηγική: Αυτόνομη πορεία, λειτουργική ενοποίηση και όχι ομόσπονδη λειτουργία στο κίνημα Αλλαγής. Τα κόμματα κάνουν βήματα πίσω, για να κάνει ο νέος φορέας πολλά και μεγάλα βήματα μπροστά.
Όσον με αφορά -και εκτιμώ και την συντριπτική πλειοψηφία της ΚΟΕΣ- μας δεσμεύει απόλυτα η απόφαση του δημοκρατικού συνεδρίου μας και της εντολής των χιλιάδων πολιτών που προσήλθαν.
Αυτή την εντολή δεν θα την προδώσουμε.
Είναι η εντολή των 220.000 πολιτών που προσήλθαν πριν δυο χρόνια στη διαδικασία εκλογής του επικεφαλής , των 65.000 μελών που ψήφισαν για εκλογή συνέδρων και των 4.500 δημοκρατικά εκλεγμένων μελών που συμμετείχαν στο Συνέδριο μας.
Ρωτούν κάποιοι γιατί τότε προχωρούμε στο Συνέδριο του ΠΑΣΟΚ;
Η απάντηση είναι απλή. Το ΠΑΣΟΚ δεν διαλύεται, παραμένει ζωντανό, μέσα από το Κίνημα Αλλαγής.
Άρα το ζητούμενο σήμερα είναι ο τρόπος προσαρμογής του καταστατικού και της λειτουργίας του ΠΑΣΟΚ στην απόφαση που πήραμε όλοι μαζί, για την λειτουργική ενοποίηση του Κινήματος Αλλαγής.
Απόφαση που πήραμε όταν διαπιστώσαμε ότι η ομοσπονδιακή λειτουργία δημιουργούσε και δεν έλυνε προβλήματα, επέτρεπε να μας αποδυναμώνουν προσωπικές στρατηγικές και μικροφιλοδοξίες.
Παραδέχθηκα ότι η απόφαση για ομοσπονδία ήταν μια λανθασμένη απόφαση, όμως όταν την λάβαμε ήταν επιβεβλημένη για να μην δώσουμε άλλοθι σε κανέναν να σηκωθεί να φύγει.
Γι αυτό και δεν εκλέγουμε όργανα. Σεβόμαστε τις αποφάσεις που με δημοκρατικό τρόπο λάβαμε.
Τις δημοκρατικές διαδικασίες δεν τις σεβόμαστε a la carte.
Είναι ένας δρόμος ξεκάθαρος. Αλλά είναι και μονόδρομος αν θέλουμε η παράταξή μας να πάρει και πάλι την θέση που της αξίζει.
Συντρόφισσες και Σύντροφοι,
Πριν από 7 μήνες αποφασίσαμε στη συνεδρίαση της ΚΟΕΣ την πραγματοποίηση ως τον Δεκέμβρη του 2019, του έκτακτου Συνεδρίου του ΠΑΣΟΚ ,που έχουμε προαναγγείλει από το 2017.
Δεν ήταν κενός χρόνος από το 17, μέχρι σήμερα δεν καθόμασταν με το ένα πόδι πάνω στο άλλο.
Δημιουργήσαμε το νέο κόμμα, τρέξαμε στην Ελλάδα πολλές φορές, κάναμε τρία συνέδρια, τρεις σκληρές εκλογικές αναμετρήσεις και είμαστε οι ίδιοι άνθρωποι που τα κάνουμε όλα.
Αυτό υλοποιούμε λοιπόν, τώρα. Χωρίς στην πραγματικότητα να αιφνιδιάζουμε κανέναν. Όλοι γνώριζαν τον συγκεκριμένο οδικό χάρτη.
Να τελειώσει η συζήτηση περί δήθεν αιφνιδιασμού γιατί είναι προσχηματική.
Με ρωτούν. Καλά ένα Συνέδριο δεν πρέπει να γίνει με εκλεγμένους Συνέδρους;
Η απάντηση είναι σαφής. Το ΠΑΣΟΚ δεν έχει οργανώσεις βάσης , επομένως δεν μπορεί να εκλέξει τώρα συνέδρους. Και δεν υπάρχει λόγος να δημιουργήσουμε νέες. Θα ήταν σε ευθεία αντίθεση με τις μέχρι σήμερα αποφάσεις μας.
Οργανώσεις έχει το Κίνημα Αλλαγής στο οποίο μετέχουν τα στελέχη του ΠΑΣΟΚ κατά συντριπτική πλειοψηφία.
Δεν κάνουμε βήματα πίσω, βήματα που μπορεί να μας οδηγήσουν στο γκρεμό.
Σύνεδροι θα είναι οι Εκλεγμένοι Σύνεδροι του συνεδρίου του 2015 που παραμένουν ΠΑΣΟΚ. Και οι εκλεγμένοι Σύνεδροι , μέλη ΠΑΣΟΚ, του Συνεδρίου του Κινήματος Αλλαγής του 2019 και φυσικά τα μέλη της ΚΟΕΣ.
Δηλαδή Συνέδριο με εκλεγμένους αντιπροσώπους και ανοιχτές πόρτες.
Γιατί ακόμη και οι καταστατικές αλλαγές είναι πολιτικές. Στο Συνέδριο οφείλουμε να συζητήσουμε πολιτικά και καθαρά μεταξύ μας.
Για την σύνταξη και προετοιμασία των σχετικών Καταστατικών Αλλαγών δημιουργήσαμε επιτροπή με τον συντονισμό του Γραμματέα της Κ.Ο. Βασίλη Κεγκέρογλου και του Γενικού Διευθυντή του Κόμματος Νίκου Σαλαγιάννη, ανοιχτή σε όποιον επιθυμεί να συμβάλλει προκειμένου να παρουσιαστεί στο συνέδριο.
Συντρόφισσες και Σύντροφοι, οτιδήποτε άλλο θα οδηγήσει σε δυισμό και αυτοϋπονόμευση. Δεν μπορούμε να λειτουργήσουμε με δυο παράλληλους κομματικούς μηχανισμούς σε τοπικό, νομαρχιακό, περιφερειακό, κεντρικό επίπεδο. Είναι διαλυτικό από κάθε άποψη.
Όλα τα υπόλοιπα είναι προσχηματικά και μετατρέπουν τις αυτονόητες επιλογές σε τεχνητή κρίση.
Όλοι οφείλουν να είναι ιδιαίτερα προσεκτικοί στο δημόσιο διάλογο σε σχέση με το ΠΑΣΟΚ.
Το ΠΑΣΟΚ δεν λειτουργεί ανταγωνιστικά στο Κίνημα Αλλαγής , είναι βασικός στυλοβάτης του εγχειρήματος με δικές μας αποφάσεις.
Κάποιοι που μέχρι χθες μιλούσαν για διάλυση του ΠΑΣΟΚ σήμερα κάνουν σημαία την ΠΑΣΟΚολαγνεία , πόσες θέσεις θα αλλάξουν ακόμα προκειμένου να πετύχουν τους στόχους τους; Είναι προσωπικοί; Είναι πολιτικοί; Ποιους εκφράζουν στην παράταξη; Ταυτίζονται με την πλειοψηφία της λαϊκής μας βάσης; Ερωτώ; Προφανώς όχι.
Επιτρέψτε μου λοιπόν να νιώθω τεράστια οργή για αυτούς που προσπαθούν να εκμεταλλευτούν το συναίσθημα, των αγνών ανθρώπων του ΠΑΣΟΚ. Ένα συναίσθημα που μας ενώνει όλους εμάς, που είμαστε σήμερα εδώ. Και που μείναμε. Μείναμε εδώ και δώσαμε, δίνουμε και θα δίνουμε τη μάχη.
Όχι στα μπρος-πίσω.
Πρέπει να τα ξεπεράσουμε όλα αυτά ο κόσμος χάνει την υπομονή του.
Μας περιμένουν, μας περιμένουν και μας ξαναπεριμένουν. Ως πότε; Το μήνυμα που πρέπει να εκπέμψουμε είναι ότι δεν θα σοβαρευτούμε ποτέ; Ότι θα κουβαλάμε για πάντα τις κακοδαιμονίες των μηχανισμών του μικρού ΠΑΣΟΚ; Όχι! Εμείς θέλουμε να αναδείξουμε τα τόσα μεγάλα θετικά αυτής της τεράστιας, ιστορικής διαδρομής. Γι’ αυτό είμαστε εδώ. Γι’ αυτό αγωνιζόμαστε. Και δεν θα επιτρέψουμε σε κανέναν να μας συμπαρασύρει έξω από τους κεντρικούς μας, συλλογικούς και πλειοψηφικούς στόχους.
Αρχίσαμε να αρέσουμε, να μας προσέχουν. Ακούνε ξανά τι λέμε στην ελληνική κοινωνία. Αλλά για να γίνουμε ελκυστικοί πρέπει να σταματήσουμε τη μιζέρια και την εσωστρέφεια τώρα.
Οι διαφορετικές απόψεις είναι ο πλούτος μας αλλά η δύναμη μας είναι η ενιαία δημόσια φωνή μας. Η στήριξη στις συλλογικές μας αποφάσεις.
Δεν είμαστε πια στο 44% όπου κάποιο στέλεχος που είχε προσωπικές φιλοδοξίες προκειμένου να παίξει πέντε λεπτά στην τηλεόραση, την προσωπική του διαφωνία την έβγαζε δημόσια και κάτι κέρδιζε στο χρηματιστήριο αξιών των στελεχών.
Σε αυτήν τη δύσκολη πορεία που διανύσαμε από το 44% στο 4%, από το 4% στο 2,8% και από το 2,8% στο 8%, ο πλούτος των ιδεών πρέπει να σέβεται τις πλειοψηφικές τελικά αποφάσεις. Αλλιώς δεν προχωράμε, αλλιώς δεν ξεκολλάμε. Και γι’ αυτό λέω ότι τα πάντα από εδώ και πέρα είναι στο χέρι μας. Και όσον αφορά είμαι αποφασισμένη να διαφυλάξω αυτήν τη λειτουργία.
Μετά το τέλος του συνεδρίου του ΠΑΣΟΚ, οφείλουμε όλοι να σεβαστούμε και να υλοποιήσουμε τις αποφάσεις του.
Πάμε μπροστά λοιπόν.
Σήμερα δεν έχουμε βέβαια φθάσει εκεί που θέλουμε.
Κάνουμε όμως μεγάλα βήματα.
Είμαστε τρίτο κόμμα. Φύγαμε από τα τελευταία έδρανα της Βουλής. Και είμαστε εκεί που θα έπρεπε. Στο κέντρο του πολιτικού συστήματος, στο κέντρο της Ολομέλειας της Βουλής, με καθοριστικό ρόλο στις πολιτικές εξελίξεις. Με μια δυνατή Κοινοβουλευτική Ομάδα, με ισχυρή εκπροσώπηση στην Αυτοδιοίκηση και στα Κινήματα, με ανοιχτό τον δρόμο για να φθάσουμε εκεί που ονειρευόμαστε, εκεί που αξίζει στην παράταξή μας.
Προχωρούμε δυναμικά.
Είναι ώρα ευθύνης και ενότητας.
Και όχι μόνο μεταξύ μας. Αλλά και με εκείνους τους ανθρώπους που προέρχονται από το ΚΙΔΗΣΟ, τη ΔΗΜΑΡ, το Ποτάμι, την ΕΔΕΜ, τις Κινήσεις Πολιτών που παρά τις σειρήνες του ΣΥΡΙΖΑ και της ΝΔ επέλεξαν να μείνουν κοντά μας, μαζί με το ΠΑΣΟΚ. Στηρίζοντας ανοιχτά την πορεία μας αλλά και διεκδικώντας το δικαίωμα να εκφράζονται μέσα στα όργανά μας.
Είναι ώρα ευθύνης και ενότητας.
Με καθαρές εξηγήσεις μεταξύ μας.
Και αυτή την ΕΝΟΤΗΤΑ και την ΚΟΙΝΗ μας ΠΟΡΕΙΑ έχω πράγματι εγώ την πρώτη ευθύνη να την διασφαλίσω.
Το πράττω και θα συνεχίσω. Αταλάντευτα.
Απλώνω πρώτη το χέρι και ζητώ να προχωρήσουμε ΟΛΟΙ ΜΑΖΙ. Με τις διαφορές μας, με τις διαφωνίες μας. Αλλά ΟΛΟΙ ΜΑΖΙ και συντεταγμένα.
Γιατί πιστεύω βαθιά στην Δημοκρατική Προοδευτική Παράταξη.
Γιατί πιστεύω βαθιά στο ΠΑΣΟΚ. Στο ΠΑΣΟΚ που πίστεψε ο Ελληνικός λαός και αγωνίστηκε για μια ελπίδα που δεν διαψεύστηκε ποτέ.
Όσο κι αν χτυπηθεί ο χώρος μας, οι ρίζες που μπήκαν είναι βαθιές και στέρεες.
Με όσα καταφέραμε. Με όσα μάθαμε και κυρίως με όσα ονειρευόμαστε προχωράμε με το ΠΑΣΟΚ μέσα στο Κίνημα Αλλαγής.
Με το κεφάλι ψηλά και το βλέμμα στο μέλλον!
Πάμε λοιπόν, συντρόφισσες και σύντροφοι, γιατί μαζί μπορούμε να κάνουμε ξανά την παράταξη μεγάλη και πρωταγωνιστή".
