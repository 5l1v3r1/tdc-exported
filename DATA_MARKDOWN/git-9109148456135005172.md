
# אייל גולן ובני פרץ: הקרב על איתי לוי

Published at: **2019-11-07T00:00:00+00:00**

Author: **וואלה! סלבס**

Original: [וואלה! סלבס](https://celebs.walla.co.il/item/3322152)

זוכרים שלפני מספר שבועות וואלה! סלבס הייתה הראשונה לספר לכם שאייל גולן נמצא בסכסוך עם המנהל שלו ועם אמא שלו? ואיך לפני כשבוע היא הייתה זו שדיווחה לכם לראשונה על הניסיון לסולחה, אז שלח הגולן הודעת טקסט לעומר אדם, איחל לו מזל טוב לרגל יום הולדתו והציע לו להקליט דואט ביחד? אז זהו, שנראה שהחדשות מגזרתו של אייל לא מפסיקות להגיע כי כעת, כך נראה - הסכסוך עם בני פרץ רק הולך ומחמיר.
יתכן ששמעתם כי גולן ופרץ מפרקים את עסקי הנדל"ן ביניהם, אך כעת וואלה! סלבס חושפת כי בין השניים מתנהל ויכוח סוער לגבי חלוקת האמנים המיוצגים על ידיהם. כזכור: אייל ובני מנהלים בניהול משותף במסגרת חברת "ליאם הפקות" את איתי לוי, נסרין קדרי, לואי עלי ועוד אמנים מוכרים. כעת, בעקבות הפיצוץ בין השניים, מתנהל ויכוח על חלוקת הניהול, כשבמרכזו עומד לוי שנחשב לתרנגולת מטילת הזהב של החברה, עם רווחים של כמה מיליונים בשנה האחרונה. "זה די ברור שאיתי מעדיף ללכת עם בני", סיפר מקורב לשניים, "הוא ואייל לא ממש מסתדרים, מאחר ואייל לא מפרגן לו וחושש שאיתי יתפוס את מקומו".
נראה כי ההעדפה של לוי מגיעה גם על רקע אישי, זאת לאחר חיכוך שהיה בינו לבין המנהל שלו, שעל פי מקורבים נגרם בעקבות החברה של אייל, דניאל גרינברג. "איתי ראה את דניאל לפני כחודש בסינמה סיטי שבגלילות והשניים פשוט לא אמרו שלום אחד לשנייה", סיפר המקור, "היא טענה שהוא לא אמר לה שלום בזמן שהוא טען שהיא ראתה אותו וסובבה את הראש - הוויכוח הגיע עד לאייל שהתעמת עם איתי והפך לבלאגן שלם". אם לא די בכך, מקורבים לשניים טוענים שאייל לא ממש אהב את העובדה שאיתי לוהק לשולחן השופטים ב"הכוכב הבא לאירוויזיון", בעוד שהוא לא קיבל הצעה כזאת, מה שהפך לעוד ויכוח עם פרץ, שהסביר לו שבהפקה רצו את איתי ולא אותו.
אבל נדמה שכאן לא נגמר הפיצוץ בין השניים, כי המריבה הגדולה הרחיקה לכת עד לנשים של השניים - כך שבהופעה של גולן בקיסריה, פרץ ויכוח בין דניאל לחן, אשתו של פרץ, "דניאל זרקה מילה, כך שמהר מאוד הדברים התלהטו", סיפר מקורב המעורה בפרטים, "בני ועוד אנשים שהיו במקום נאלצו להפריד בין השתיים, זה קרה ממש בין הוואן של אייל לבין הבמה, זה היה ממש מביך". זה אולי מסביר את הסיבה לכך שחברים של השניים מאשימים את דניאל בכל המריבה בין השניים, "לפני דניאל הם היו בני ואייל היו כמו אחים, בני היה שם בשבילו ברגעים הכי קשים שהוא נחקר - ישן איתו בסוויטה במלון, תמך בו ולא עזב אותו לרגע, עכשיו הוא פתאום שכח את הכל בגלל החברה שלו".
מליאם הפקות נמסר תחילה, כי "איתי לוי חתום בחברה עד שנת 2026, שאר הדברים הם שקר וכזב, המצאה רכילותית שאין לה אחיזה במציאות". לאחר שוואלה! סלבס התעקשה להבין את החלוקה של ניהול האמנים בחברה במידה והיא תתפרק, נמסר לה כי החברה היא בבעלות בלעדית של אייל. וואלה! סלבס התעקשה וטענה כי מבדיקה שערכה, לבני פרץ יש 50 אחוז שליטה בחברה - אז מסרו מליאם הפקות כי הם "מסרבים להתייחס לשמועות ורכילויות".
בני פרץ סירב להגיב לידיעה.
מטעמו של איתי לוי, נמסר כי "כל הטענות אשר עולות בכתבה הן רכילות זולה, שקריות וחסרות כל שחר. נא להיצמד לעובדות, לא הייתה מחלוקת ואף לא תהיה מחלוקת בנוגע לייצוג של איתי לוי בליאם הפקות, החברות בין כולם היא חזקה ואיתנה ואף אייטם רכילותי לא יערער אותה".
וואלה! סלבס לא מערערת, היא רק מספרת.
