
# گرگ‌ها در سربیشه ۱۹۰ گوسفند را دریدند

Published at: **2019-11-06T23:37:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620287/%DA%AF%D8%B1%DA%AF%E2%80%8C%D9%87%D8%A7-%D8%AF%D8%B1-%D8%B3%D8%B1%D8%A8%DB%8C%D8%B4%D9%87-%DB%B1%DB%B9%DB%B0-%DA%AF%D9%88%D8%B3%D9%81%D9%86%D8%AF-%D8%B1%D8%A7-%D8%AF%D8%B1%DB%8C%D8%AF%D9%86%D8%AF)


        گله گرگ‌ها ۱۹۰ گوسفند را در شهرستان مرزی سربیشه دریدند که از این تعداد ۱۳۴ راس گوسفند تلف شدند.
      

        آفتاب‌‌نیوز :
      
فرماندار سربیشه شامگاه چهارشنبه گفت: این حادثه دیشب در روستای تیغناب بخش درح روی داد و امروز مسئولان شهرستان در محل حادثه حضور یافتند.
محمد محمدی گفت: بنابر آخرین گزارش دریافتی ۱۳۴ راس گوسفند تلف شدند و بقیه جراحت‌های زیادی دارند که احتمالا به تعداد تلفات دامی افزوده خواهد شد.
وی با بیان اینکه شغل ۸۰ درصد مردم منطقه مرزی درح دامداری و کشاورزی است تصریح کرد: برآورد اولیه خسارت این حادثه بیش از ۲۵۰ میلیون تومان است که امیدواریم با رایزنی‌های صورت گرفته بتوانیم بخشی را جبران کنیم.
فرماندار سربیشه اظهار داشت: از پایان زمان بیمه این گوسفندان ۲ ماه گذشته است و متاسفانه دامداران برای تمدید بیمه به شرکت‌های بیمه‌گذار مراجعه نکرده بودند از طرفی این گوسفندان به نوعی تمام سرمایه مردم این منطقه عشایرنشین است.
وی با تاکید بر اینکه دامداران باید نسبت به بیمه دام‌های خود اقدام کنند گفت: افزایش قیمت دام در صورت وقوع چنین حادثه‌هایی ضربات اقتصادی سهمگینی را به دامداران وارد می‌کند.
محمدی حصارکشی و استخدام چند چوپان برای یک گله را از دیگر موارد مهم ذکر کرد و گفت: مطمئنا یک چوپان قادر به نگهداری ۴۰۰ گوسفند به تنهایی نخواهد بود و دامداران به این موضوع باید توجه ویژه‌ای داشته باشند.
وی افزود: پیش از این سازمان حفاظت محیط زیست مساعدت‌هایی برای جبران اینگونه خسارات به دامداران داشته است که امیدواریم با ورود استاندار خراسان جنوبی به موضوع بتوانیم بخشی از زیان مربوط به دامداران را مرتفع کنیم.
شهرستان مرزی سربیشه در ۶۵ کیلومتری بیرجند است.
