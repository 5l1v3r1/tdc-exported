
# Biofarm vrea să ia 10 milioane lei din rezerve şi să dea dividende suplimentare cu un randament de 3%. Investitorii reacţionează pozitiv

Published at: **2019-11-06T10:58:37+00:00**

Author: **Tibi Oprea**

Original: [Ziarul Financiar](https://www.zf.ro/zf-24/biofarm-vrea-sa-ia-10-milioane-lei-din-rezerve-si-sa-dea-dividende-suplimentare-cu-un-randament-de-3-investitorii-reactioneaza-pozitiv-18547296)

Consiliul de administraţie al producătorului de medicamente Biofarm Bucureşti (simbol bursier - BIO) a convocat acţionarii pentru data de 11 decembrie pentru a aproba distribuirea din 25 martie 2020 a unui dividend suplimentar de 0,1 lei brut pe acţiune din profitul pe 2018, precum şi diminuarea sumei existente la rezerve cu suma de 9,8 mil. lei necesară acordării dividendului suplimentar.
La preţurile curente de tranzacţionare, randamentul unui dividend este 3%, potrivit calculelor ZF.
Iniţial, acţionarii companiei au stabilit un dividend aferent exerciţiului financiar 2018 de 0,01 lei brut pe acţiune.
Data de înregistrare a fost stabilită pentru 6 martie 2020.
În urma publicării convocatorului, acţiunile Biofarm se apreciau la ora 13.00 cu 3,5%, pe un rulaj de 32.500 lei.
De la începutul anului, acţiunile BIO se tranzacţionează în scădere cu 3,7% pe fondul unor tranzacţii de 46,8 mil. lei, emitentul ajungând la 308 mil. lei.
Compania este controlată de SIF Muntenia (SIF4), cu o participaţie de 50,9%, în timp ce SIF Banat-Crişana deţine 36,7% din capitalul social.
