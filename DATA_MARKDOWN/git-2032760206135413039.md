
# Boj s byrokraciou si vláda osvojila len marketingovo, tvrdí opozičná poslankyňa Kiššová

Published at: **2019-11-02T16:35:05+00:00**

Author: **Webnoviny**

Original: [Denník politika](http://dennikpolitika.sk/archiv/88513)

2.11.2019 (Webnoviny.sk) – Tretí antibyrokratický balíček je dôkaz zlyhania vlády. Myslí si to poslankyňa a predsedníčka parlamentného výboru pre hospodárske záležitosti Jana Kiššová. Podpredseda vlády SR pre investície a informatizáciu Richard Raši (Smer-SD) podľa nej predstavil ďalší antibyrokratický balíček v podobe svojho vlastného veľkolepého PR. Kiššová tvrdí, že v skutočnosti je to odpočet úloh, ktoré mala mať táto vláda dávno splnené.
Informovala o tom v sobotu v tlačovej správe mimoparlamentná Demokratická strana, Kiššová sa stala jej volebnou líderkou a prvou podpredsedníčkou po nedávnom odchode deviatich poslancov Národnej rady SR z klubu strany Sloboda a Solidarita (SaS).
„Podpredseda vlády Raši by miesto vytyčovania cieľov, ktoré už táto koalícia nedosiahne, mal verejnosti predstaviť, čo urobil preto, aby sa občanom i podnikateľom pri kontakte s úradmi žilo ľahšie. A mal by zosumarizovať nielen opatrenia, ktoré byrokraciu znížili, ale aj nové povinnosti, ktoré byrokraciu zvýšili,“ povedala Kiššová.
Súčasná vláda podľa nej byrokraciu rýchlejšie zavádzala, ako stíhala odstraňovať. „Iba tak sa dopracujeme k vysvetleniu, prečo Slovensko v aktuálnom rebríčku Svetovej banky Doing Business kleslo o tri miesta,“ uviedla poslankyňa.
Sám vicepremiér podľa nej priznáva, že tretí antibyrokratický balíček bude vyžadovať zmeny asi vo vyše päťdesiatich zákonoch, čo bude úloha už pre budúci parlament. Ako Kiššová podotkla, toto len potvrdzuje, že boj s byrokraciou si súčasná vláda osvojila len v marketingovej rovine.
„Na konci volebného obdobia koalícia strán Smer-SD, SNS a Most-Híd žongluje s reformou nemocníc, vyhlasuje zámery na zníženie byrokracie, pričom na nič z toho už nebude mať dosah. Zase je to len obyčajná politická agitácia,“ upozornila Kiššová. Spýtala sa, čo robili celé štyri roky a sama si odpovedala: „Starali sa o vlastné kšefty a zahladzovanie škandálov, ktoré vyvolali“.
Demokratická strana podľa Kiššovej podporuje skutočné zníženie byrokracie, ktoré ľudia i firmy pocítia ako skutočný úbytok úkonov, povinností i poplatkov, ktoré im strpčujú život. „Pre podnikateľov máme pripravené desiatky opatrení, aby slovenská ekonomika mohla rásť a bola príťažlivou pre domácich i zahraničných podnikateľov,“ uzavrela Kiššová.
V rámci ďalšej novely zákona proti byrokracii, ktorá je do 5. novembra v medzirezortnom pripomienkovom konaní, plánuje Úrad podpredsedu vlády SR pre investície a informatizáciu zrušiť predkladanie ôsmich výpisov a potvrdení. Ide o kópiu rodného, sobášneho a úmrtného listu, potvrdenia o pobyte a pridelení IČO.
Ako aj potvrdenie o tom, že hospodársky subjekt nie je v reštrukturalizácii, v konkurze, v likvidácii a nie je na neho vyhlásený konkurz a tiež potvrdenie o neporušení zákazu nelegálneho zamestnávania a výpis z centrálneho registra hospodárskych zvierat, tzv. registra fariem.
„Som rád, že sa nám darí systematicky znižovať byrokraciu na Slovensku a nerobiť viac z ľudí poštárov medzi úradmi. Aj preto sme pripravili ďalšiu novelu zákona s cieľom pokračovať v znižovaní administratívnej záťaže občanov a podnikateľov,“ povedal vo štvrtok 31. októbra vicepremiér Richard Raši pre predstavovaní tretieho antibyrokratického balíčka.
Úrad vicepremiéra zrušil už niekoľko typov výpisov a potvrdení a od decembra tohto roka k ním pribudnú ďalšie. Za trinásť mesiacov si úrady stiahli viac ako 473 tisíc potvrdení a ľudia ušetrili takmer 7,3 milióna eur. Do druhej novely zákona proti byrokracii úrad navrhol zrušiť predkladanie ďaalších ôsmich potvrdení, ktoré ľuďom ušetria viac ako 18,4 milióna eur za rok.
Za posledných trinásť mesiacov si úradníci sami získali takmer 500 tisíc výpisov, občanom tak ušetrili na správnych poplatkoch i čase 7,285 milióna eur.
Viac k témam: antibyrokratický balíček, Antibyrokratický zákonZdroj: Webnoviny.sk – Boj s byrokraciou si vláda osvojila len marketingovo, tvrdí opozičná poslankyňa Kiššová © SITA Všetky práva vyhradené.
