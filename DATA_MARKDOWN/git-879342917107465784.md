
# В ОБСЕ назвали кількість убитих мирних жителів Донбасу з початку року

Published at: **2019-11-04T16:46:01+00:00**

Author: ****

Original: [Слово і Діло](https://www.slovoidilo.ua/2019/11/04/novyna/bezpeka/obse-nazvaly-kilkist-ubytyx-myrnyx-zhyteliv-donbasu-pochatku-roku)


        З початку року на Донбасі підтверджено 16 загиблих і 121 поранений.
      
Про це йдеться у звіті місії ОБСЄ за другу половину жовтня.
«У період з 14 до 27 жовтня Спеціальна моніторингова місія зафіксувала близько 16 200 порушень режиму припинення вогню, у тому числі близько 3,5 тис. вибухів, якщо порівнювати з попереднім двотижневим періодом, коли було зафіксовано майже 17 тис. таких порушень, зокрема, орієнтовно 3,2 тис. вибухів», - йдеться в повідомленні.
Також ОБСЄ за вказаний період підтвердила повідомлення про 14 жертв серед цивільного населення (усі отримали поранення), у тому числі йдеться про п'ятьох хлопчиків і двох дівчаток, яких було поранено внаслідок спрацьовування мін і нездетонованих боєприпасів.
«З початку 2019 року кількість підтверджених СММ жертв серед цивільного населення становить 137 осіб: 16 загиблих і 121 поранений», - наголошується у звіті.
При цьому спостерігачі зафіксували пошкодження внаслідок вогню зі стрілецької зброї будівель двох шкіл, що працюють в Олександрівці і Золотому.
«З початку року місія зафіксувала пошкодження будівель 14 діючих навчальних закладів, у тому числі 11 шкіл і трьох дитячих садків по обидві сторони від лінії зіткнення внаслідок обстрілів і вогню зі стрілецької зброї. Крім того, і надалі під загрозою інші цивільні об'єкти в розташованих поблизу лінії зіткнення населених пунктах, зокрема в Докучаєвську, де у 2019 році спостерігачі бачили пошкодження 50 цивільних об'єктів унаслідок обстрілів», - заявили в місії.
Раніше СММ ОБСЄ в Україні підтвердила завершення відведення сил і засобів у районі Золотого Луганської області.
Хочете обговорити цю новину? Долучайтеся до телеграм-чату CHORNA RADA
