
# Basket, serie A: Sassari incontenibile, Roma travolta

Published at: **2019-11-02T23:06:00+00:00**

Author: ****

Original: [Repubblica.it](https://www.repubblica.it/sport/basket/2019/11/02/news/basket_serie_a_sassari_incontenibile_roma_travolta-240105562/)

SASSARI - Più che un match è stato quasi un monologo l'anticipo della settima giornata del massimo campionato di basket. Protagonista il Banco di Sardegna Sassari, che ha dominato la scena con la Virtus Roma al PalaSerradimigni, imponendosi per 108-72 a distanza di quattro giorni dal netto successo in Champions League contro Ostenda. Si tratta della quinta vittoria per la formazione di coach Gianmarco Pozzecco, che si porta momentaneamente al secondo posto in solitario alle spalle della Virtus Bologna, capolista fin qui a punteggio pieno e attesa domenica dal derby emiliano a Reggio. Per la squadra capitolina è invece il secondo stop di fila, il quarto a fronte di tre successi. La Dinamo ha sei uomini in doppia cifra e chiude con 15 su 31 da tre: il migliore è Dyshawn Pierre, 19 punti e 10 rimbalzi. Nella Virtus Roma l'unico degno di menzione è Tomas Kyzlink, 23 punti, 13 dei quali in avvio.
Si conferma campo stregato, quello di Sassari, per la Virtus Roma, che incassa una severa lezione al termine di una partita nella quale gli uomini di coach Bucchi sono riusciti a stare al passo degli avversari solamente nel primo quarto. I sardi hanno aggredito la partita sin dal primo possesso, portandosi avanti 14-2 dopo pochi minuti. Una partenza alla quale la Virtus è riuscita a rispondere grazie a Kyzlink, chiudendo in svantaggio 25-24. Nel secondo periodo, però, gli uomini di Pozzecco dimostrano perché sono la miglior difesa del campionato e lasciano a Roma solamente tre canestri dal campo, andando al riposo sul 57-35 (con un parziale di 32-11 che spacca la partita) e chiudendo di fatto una partita che nei secondi 20′ vede solamente Sassari ampliare lo scarto nel punteggio, tanto da dilagare nel quarto periodo fino al +44. BANCO DI SARDEGNA SASSARI-VIRTUS ROMA 108-72(25-24, 57-35, 88-53)BANCO DI SARDEGNA SASSARI: Spissu 13, McLean 7, Bilan 16, Bucarelli 4, DeVecchi, Evans 11, Magro 6, Pierre 19, Gentile 8, Vitali 12, Jerrels 12, Re. Allenatore: Pozzecco.VIRTUS ROMA: Cusenza ne, Moore, Alibegovic 2, Rullo 5, Dyson 8, Baldasso 10, Pini 8, Farley, Spinosa, Jefferson 13, Buford 3, Kyzlink 23. Allenatore: Bucchi.ARBITRI: Lo Guzzo, Di Francesco, Dori.NOTE: Tiri liberi: Sassari 19/23, Roma 18/19. Uscito per 5 falli: nessuno.
