
# Google kupuje Fitbit a start Apple TV+

Published at: **2019-11-05T15:00:00+00:00**

Author: **Petr Vojtěch**

Original: [mobilenet.cz](https://mobilenet.cz/clanky/google-kupuje-fitbit-a-start-apple-tv-mnews-39352)


           •  Google kupuje výrobce chytrých hodinek a náramků Fitbit za 48 miliard korun    •  Apple TV+ startuje s českými titulky a za příznivou cenu, novou vychytávkou nás potěší i Android    •  mNews přináší přehled těch nejzajímavějších novinek z uplynulého týdne
      
I velké chodí firmy na nákupy. Google si nyní došel pro Fitbit a chce zamávat trhem s chytrými hodinkami. Dále nás čeká Apple i Xiaomi. Vítejte u mNews.
Google se rozhodl oživit svůj byznys s chytrými hodinkami a prostřednictvím své mateřské společnosti Alphabet odkoupil výrobce chytrých hodinek a náramků Fitbit. Dal za něj 48 miliard korun. V budoucnu se tak dočkáme zařízení s logem „made by Google“ a doufejme, že se vpřed pohne i sám operační systém Wear OS.
Jennifer Aniston, Steve Carel nebo Jason Momoa. To jsou jedny z hlavních tváří právě spuštěné služby Apple TV+, která odstartovala prvního listopadu. Dostupná je i v Česku, seriálům nechybí české titulky a potěší i offline sledování. Cena činí 139 korun měsíčně, což potěší, i když množstvím obsahu konkurovat nemůže. Apple sází na kvalitní a exkluzivní nabídku. Využít můžete zkušební týden zdarma.
Xiaomi představilo nové chytré hodinky Apple Watch. Počkat, to není správně. Xiaomi představilo Mi Watch, které na první pohled vypadají jako Apple Watch. Těm nebude chybět slušná výbava: od eSIM po NFC. Systémem je pak Wear OS od Googlu.
Nová funkce Live Caption zvládne zobrazení titulků k libovolnému videu na telefonu, což se může hodit, když potřebujete vypnout zvuk nebo přes hluk neslyšíte. Služba funguje i offline, i když zatím jen v angličtině a pouze na Pixelech 4. Časem by se však mela rozšířit i na další Android zařízení.
Na tuto funkci se těším. Telefon mám téměř vždy potichu a sluchátka nenosím. Když na mě občas vyskočí video a nemá titulky, musím si ho uložit na později. Kdo nás sleduje na YouTube, tento problém asi nemá, kdo jste na IGTV, třeba byste tuto novinku ocenili. Tak snad se jí brzy dočkáme.
