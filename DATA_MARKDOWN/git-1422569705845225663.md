
# Nou Toyota Mirai: l’hidrogen també pot ser atractiu

Published at: **2019-11-04T08:00:00+00:00**

Author: **Ara Motor**

Original: [Ara.cat](https://motor.ara.cat/novetats/Nou-Toyota-Mirai-hidrogen-atractiu_0_2337366391.html)

Toyota ha presentat la segona generació del Mirai durant el Saló de Tòquio celebrat aquestes setmanes al Japó. Després d’un èxit modest en la seva primera generació, el nou Mirai aposta ara per una línia estètica més estilitzada i esportiva, amb un capó allargat, una carrosseria de tres volums que arriba als gairebé cinc metres de llarg i 1,9 metres d’ample. 
El nou Mirai vol “conquerir el cor dels seus conductors”, en paraules del seu dissenyador Yoshikazu Tanaka. En aquest sentit les seves línies esveltes i seductores dialoguen amb unes noves llandes de 20 polzades i un color de carrosseria blau específic per aquest model.
Els interiors de la segona generació del Mirai també han estat actualitzats i hi destaca una nova pantalla tàctil central de 12,3 polzades i un nou disseny del quadre d’instruments, amb noves línies horitzontals que milloren la percepció de qualitat alhora que generen una sensació d’amplitud als seus ocupants.
A tot això convé recordar que el plantejament revolucionari del Mirai, també en aquesta segona generació, és el seu sistema de funcionament, a base de piles. En concret, la berlina de Toyota incorpora una pila de combustible coneguda com Fuel Cell Vehicle (FCV), que funciona gràcies a una combinació d'hidrogen i oxigen dins de la pila de combustible, que produeix energia elèctrica i impulsa el cotxe emetent només vapor d’aigua pel seu tub d’escapament.
El nou Toyota Mirai arribarà als mercats japonès, nord-americà i europeu durant l’any 2020, i a banda d’una estètica millorada aquesta segona generació permetrà una millora del 30% en les seves xifres d’autonomia gràcies a diverses millores en la pila de combustible del cotxe i a uns dipòsits de combustible d'hidrogen amb més capacitat.
A banda de les millores mecàniques, aquest nou Mirai utilitza la nova plataforma modular de tracció posterior TNGA de la marca, desenvolupada específicament per poder donar cabuda a cotxes de pila de combustible com el Mirai. El fet de ser un cotxe de tracció posterior permet millorar el dinamisme del cotxe, i gràcies a un centre de gravetat més baix i a una posada a punt específica en el repartiment de pesos, suspensions i direcció permet oferir sensacions molt més esportives i dinàmiques al seu conductor.
