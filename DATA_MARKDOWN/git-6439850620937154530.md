
# মন্ত্রিসভার আলোচনায় টাইগারদের জয় প্রসঙ্গ

Published at: **2019-11-05T00:00:00+00:00**

Author: ****

Original: [Daily Janakantha](http://www.dailyjanakantha.com/details/article/458749/%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%BF%E0%A6%B8%E0%A6%AD%E0%A6%BE%E0%A6%B0-%E0%A6%86%E0%A6%B2%E0%A7%8B%E0%A6%9A%E0%A6%A8%E0%A6%BE%E0%A7%9F-%E0%A6%9F%E0%A6%BE%E0%A6%87%E0%A6%97%E0%A6%BE%E0%A6%B0%E0%A6%A6%E0%A7%87%E0%A6%B0-%E0%A6%9C%E0%A7%9F-%E0%A6%AA%E0%A7%8D%E0%A6%B0%E0%A6%B8%E0%A6%99%E0%A7%8D%E0%A6%97)

বিশেষ প্রতিনিধি ॥ নতুন মন্ত্রিপরিষদ সচিব খন্দকার আনোয়ারুল ইসলাম বলেছেন, আমি এক সময় ক্রিকেটার ছিলাম, ফাস্ট ডিভিশনেও খেলেছি। সোমবার সচিবালয়ে মন্ত্রিসভার প্রেস ব্রিফিংয়ে তিনি একথা বলেন। মন্ত্রিসভা বৈঠক নিয়ে এটাই খন্দকার আনোয়ারের প্রথম ব্রিফিং।
রবিবার টি-টোয়েন্টি ম্যাচে ভারতের সঙ্গে বাংলাদেশের অভূতপূর্ব জয়ের আলোচনার ঢেউ গড়িয়েছে দেশের সর্বোচ্চ নীতি নির্ধারণী ফোরাম মন্ত্রিসভা বৈঠকেও। জানা গেছে, বৈঠকের শুরুতে আলোচনার বিষয় ছিল টাইগারদের জয়।
জাতীয় ক্রিকেট দলকে মন্ত্রিসভা অভিনন্দন জানিয়েছে কি না- জানতে চাইলে মন্ত্রিপরিষদ সচিব বলেন, আমি নিজেই একজন ক্রিকেটার ছিলাম। আমি ফাস্ট ডিভিশনের একজন ক্রিকেটার ছিলাম। আবাহনী এবং ইয়ং পেগাসাসে আমি ফাস্ট ডিভিশনে খেলতাম।
তিনি বলেন, আজকে ক্যাবিনেটে অর্থমন্ত্রী বলেছেন, বাংলাদেশের টেস্ট স্ট্যাটাসের পেছনে আমাদের ক্যাবিনেট সেক্রেটারির অবদান আছে। তখন সাবের হোসেন চৌধুরী সাহেব ছিলেন বোর্ডের সভাপতি, আমার এই মন্ত্রী (অর্থমন্ত্রী) ছিলেন ক্রীড়ামন্ত্রী, আশরাফুল ভাই ছিলেন তখন আইসিসির সঙ্গে কো-অর্ডিনেটর এবং তিনি ছিলেন ক্রিকেট বোর্ডের জেনারেল সেক্রেটারি। আমি ছিলাম পরিচালক(খেলাধুলা)। স্টেডিয়ামগুলো সব আমার অধীনে ছিল। মিনি ওয়ার্ল্ডকাপ থেকে শুরু করে পরবর্তীতে এশিয়া ওয়ার্ল্ডকাপে বাংলাদেশের স্ট্যাটাস ওই অনুষ্ঠানটি। কিন্তু আমি উপস্থাপনা করেছিলাম স্টেডিয়ামে। ক্রিকেট ব্যাকগ্রাউন্ড থাকায় আমাকে উপস্থাপনার দায়িত্ব দেয়া হয়েছিল। তখন বলা হয়েছিল, অন্যদের তুলনায় আপনি ভাল বর্ণনা করতে পারবেন।
তিনি বলেন, প্রথম আলোচনায় আমরা নিয়েছি, ক্যাবিনেট শুরুর আগে। সবাই খুবই সন্তুষ্ট। আমার ধারণা আপনারা (সাংবাদিকরা) খুবই জয়েজ মুডে আছেন। আপনার সৌভাগ্য যে গতকাল বাংলাদেশ জিতেছে- একজন বলতেই হেসে উঠেন সবাই। মন্ত্রিপরিষদ সচিব বলেন, সৌভাগ্য কেন, আমরা ভাল খেলেছি।
আনোয়ারুল ইসলাম বলেন, মুশফিক যে ইনিংস খেলেছে, ‘এটা সম্ভবত টি-টোয়েন্টির ওয়ান অব দ্য বেস্ট ইনিংস।’
