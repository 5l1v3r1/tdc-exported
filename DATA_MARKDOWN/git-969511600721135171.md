
# Despre Will Smith şi finalul inevitabil al unei cariere de invidiat

Published at: **2019-11-01T00:00:00+00:00**

Author: **Bogdan Angheluţă**

Original: [BusinessMagazin](https://www.businessmagazin.ro/actualitate/despre-will-smith-si-finalul-inevitabil-al-unei-cariere-de-invidiat-18512584)

Dacă ai ingredientele corecte nu înseamnă, neapărat, că rezultatul va fi unul de calitate. Gemini Man ilustrează cât se poate de bine această idee.
Will Smith e încă unul dintre cei mai apreciaţi actori de la Hollywood, mai ales atunci când principalul scop al producătorilor e profitul. Dar Will Smith, cel de azi, nu mai e acelaşi cu actorul din Independence Day, The Pursuit of Happyness sau Seven Pounds. S-o recunoaştem, Smith nu a mai jucat într-un film decent din 2015, atunci când Focus reuşea să primească ceva recenzii pozitive. În Gemini Man, Will Smith joacă rolul unui agent care încearcă să afle (fără succes timp de mai bine de o oră) cine este tânărul asasin care vrea să îi curme viaţa. Nu e o mare surpriză pentru nimeni să afle că asasinul în cauză e o versiune mai tânără a lui Smith, o clonă – până la urmă, confruntarea dintre cei doi a fost principala temă folosită în campania de promovare a filmului.
Ang Lee este un regizor excelent – amintiţi-vă de Life of Pi – dar care se bazează mult prea mult pe efectele speciale. Uneori îi iese, aşa cum a fost în cazul filmului menţionat mai sus, alteori nu. Gemini Man intră în cea de-a doua categorie.
Luând în calcul inovaţiile tehnice ale lui Lee, cred că Gemini Man ar fi putut fi mult mai mult decât este. Păcat că scenariul a fost complet ignorat (e o presupunere, desigur), producătorii concentrându-se doar pe efectele speciale şi pe marketingul filmului. În ziua de azi, nu cred că mai e suficient doar să aduci oamenii la cinematograf în ziua lansării; filmele au nevoie să supravieţuiască mai multe weekenduri la rând pe marile ecrane pentru a avea succes. Iar reacţiile negative, transmise acum într-o fracţiune de secundă pe reţelele sociale sau pe site-urile de specialitate, pot să pecetluiască soarta unui lungmetraj.
O altă problemă a filmului este lipsa umorului. Filmele de acţiune de azi îmbină scenele de acţiune cu cele de comedie, pentru că asta e reţeta pe gustul publicului. Will Smith e un actor extrem de carismatic, iar rolurile serioase i se potrivesc de minune atunci când şi scenariul e unul potrivit – The Pursuit of Happyness e un exemplu bun în acest sens. Dacă povestea e una uşor lipsită de sens, atunci poţi măcar să arunci şi câteva glume pentru a o face mai uşor digerabilă.
În concluzie, Gemini Man e încă un film pe care Will Smith va încerca să îl uite repede. Acelaşi lucru ar trebui să îl facem şi noi.

        Nota: 5/10
      
Gemini ManRegia: Ang LeeDistribuţie: Will Smith, Mary Elizabeth Winstead, Clive OwenDurată: 1 oră 57 minuteBuget: 138 milioane dolariData lansării: 11 octombrie
