
# El Muñeco Gallardo s'afegeix a Koeman com a precandidat a la banqueta del Barça

Published at: **2019-11-07T10:45:28+00:00**

Author: **Jordi Sunyer / Francesc Latorre**

Original: [CCMA](https://www.ccma.cat/esport3/koeman-i-gallardo-pretendents-a-la-cadira-de-valverde/noticia/2961646/)

Igual que és fàcil clissar entrenadors sense feina en camps d'equips en dificultats, la perspectiva de Valverde abandonant el Barça a final de temporada ha suscitat les primeres informacions al voltant de possibles substituts. En un gest que va irritar el mateix Koeman, el director esportiu de la Federació Holandesa, Nico-Jan Hoogma, va confirmar fa unes setmanes que el seleccionador holandès té una clàusula que li permetria abandonar l'oranje amb destinació al Camp Nou al final de l'Eurocopa. Koeman, per bé que molest, es va veure obligat a confirmar l'existència d'aquest acord, que només és vàlid si rep la trucada del Barça.
Ara, s'ha sumat a les travesses Marcelo "Muñeco" Gallardo, que ha guiat el River Plate a guanyar dues Copes Libertadores i a ser finalista en l'actual, que culminarà el 23 d'aquest mes amb la final contra el Flamengo. Fa temps que Gallardo es banya en elogis. Pep Guardiola va declarar a TNT Sports que "el que ha fet és increïble, a nivell de resultats, de donar-li consistència a l'equip any rere any; no entenc com, entre els tres entrenadors nominats a millor de l'any, no hi sigui ell, sembla que només existim els tècnics europeus". I Mauricio Pochettino hi va coincidir: "té un mèrit enorme perquè manté en el temps la possibilitat de continuar guanyant i conquerint títols". El de Santpedor i el de Murphy són dos dels entrenadors a qui Lionel Messi va votar en l'última elecció dels premis The Best de la FIFA: el tercer va ser Gallardo.
Ha estat un col·lega de Gallardo, Claudio "Bichi" Borghi, antic seleccionador xilè i ara comentarista, que ha posat sobre la taula la precandidatura del tècnic de River a la banqueta del Barça.
