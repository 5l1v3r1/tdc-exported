
# เฉลิมชัย เปิดกิจกรรมจิตอาสา ก.เกษตรฯ

Published at: **2019-11-04T07:00:00+00:00**

Author: ****

Original: [เดลินิวส์](https://www.dailynews.co.th/article/739926)


        “เฉลิมชัย” นำทัพใหญ่ รวมพลจิตอาสากระทรวงเกษตรฯ จัดกิจกรรม “เราทำความ ดี ด้วยหัวใจ”
      
นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ กล่าวในโอกาสเป็นประธานพิธีเปิดกิจกรรมจิตอาสากระทรวงเกษตรและสหกรณ์ พัฒนาฟื้นฟูคลองสี่ตะวันตก เขตคลองสามวา “เราทำความดี ด้วยหัวใจ” โดยมี ร.อ. ธรรมนัส พรหมเผ่า นางสาวมนัญญา ไทยเศรษฐ์ นายประภัตร โพธสุธน รมช.เกษตรฯ  นายอนันต์ สุวรรณรัตน์ ปลัดกระทรวงเกษตรฯ พร้อมผู้บริหารของกระทรวงและจิตอาสากว่า 1,500 คน เข้าร่วม ณ โรงเรียนนวมินทราชินูทิศ เบญจมราชาลัย เขตคลองสามวา กรุงเทพฯ
ว่า ด้วยสำนึกในพระมหากรุณาธิคุณ ที่พระบาทสมเด็จพระวชิรเกล้าเจ้าอยู่หัว ทรงพระกรุณา โปรดเกล้าโปรดกระหม่อม พระราชทานโครงการจิตอาสา เราทำความ ดี ด้วยหัวใจ เพื่อปลุกจิตสำนึกประชาชนคนไทย ให้รู้รักสามัคคี มีจิตสำนึกสาธารณะ มีความเอื้อเฟื้อ รู้จักแบ่งปันซึ่งกันและกัน โดยร่วมกันบำเพ็ญสาธารณประโยชน์  แก่สังคม ชุมชน และประเทศชาติ ด้วยพระราชประสงค์ที่จะสืบสาน รักษา ต่อยอด งานในโครงการอันเนื่องมาจากพระราชดำริหลากหลายสาขา โดยเฉพาะด้านการอนุรักษ์และฟื้นฟูทรัพยากรธรรมชาติและสิ่งแวดล้อมเพื่อการพัฒนาอย่างยั่งยืน ตามหลักปรัชญาเศรษฐกิจพอเพียง
 กระทรวงเกษตรและสหกรณ์ จึงได้น้อมนำพระปฐมบรมราชโองการมาเป็นแนวทางปฏิบัติ เพื่อสนองพระราชปณิธานโดยร่วมกันดำเนินกิจกรรมจิตอาสากระทรวงเกษตรและสหกรณ์ พัฒนาฟื้นฟูคลองสี่ตะวันตก เขตคลองสามวา “เราทำความ ดี ด้วยหัวใจ” โดยมีจิตอาสาที่เป็นผู้บริหารข้าราชการกระทรวงเกษตรและสหกรณ์ รวมทั้งจิตอาสากองทัพภาคที่ 1 จิตอาสากรุงเทพมหานคร เกษตรกรจิตอาสา สำนักงานตำรวจแห่งชาติ และจิตอาสาโรงเรียนนวมินทราชินูทิศ เบญจมราชาลัย รวมจำนวนกว่า 1,500 คน เข้าร่วมกิจกรรมการกำจัดผักตบชวา การนำผักตบชวาไปใช้ประโยชน์ ตลอดจนการพัฒนาแหล่งน้ำ การปล่อยพันธุ์ปลาเพื่อให้เกิดประโยชน์ต่อชุมชนในพื้นที่ 
นายเฉลิมชัย กล่าวว่า กิจกรรมในวันนี้ประกอบด้วย พิธีเทิดพระเกียรติองค์ราชันพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัว พร้อมร่วมกันกล่าวคำปฏิญาณ “เราทำความ ดี ด้วยหัวใจ” จากนั้นร่วมทำกิจกรรมกำจัดผักตบชวา และปล่อยพันธุ์ปลา 50,000 ตัว พร้อมกับมอบพันธุ์ปลาให้ชุมชนพระยาสุเรนทร์ จำนวน 250,000 ตัว ได้แก่ ปลาตะเพียน ปลาตะเพียนทอง ปลาหมอ ปลาสลิด ณ บริเวณคลองสี่ตะวันตก เขตคลองสามวา กรุงเทพมหานคร ก่อนจะลงเรือเพื่อร่วมกันกำจัดผักตบชวา จากนั้นเยี่ยมชมกองสาธิตการทำปุ๋ยหมักจากผักตบชวา และการให้ความรู้เกี่ยวกับการนำผักตบชวามาใช้ประโยชน์ จากเจ้าหน้าที่ของกรมพัฒนาที่ดิน และกรมส่งเสริมการเกษตร อีกทั้งยังมีผลิตภัณฑ์เครื่องใช้ที่แปรรูปจากผักตบชวา นำมาโชว์ภายในงานอีกด้วย
 ทั้งนี้ กิจกรรมดังกล่าวมีการบูรณาการร่วมกับหน่วยงานในสังกัด อาทิ กรมชลประทาน มีการจัดเตรียมเรือผักตบชวา จำนวน 10 ลำ รถบรรทุกผักตบชวา 6 ล้อ จำนวน 5 คัน  กรมส่งเสริมการเกษตร มีการจัดแสดงนิทรรศการใช้ประโยชน์จากผักตบชวา และกรมพัฒนาที่ดิน มีการจัดทำจุดสาธิตการทำกองปุ๋ยหมักจากผักตบชวา (ให้กับโรงเรียน) การจัดนิทรรศการแสดงการนำผักตบชวาไปใช้ประโยชน์ในการทำปุ๋ยหมัก เป็นต้น 
นางสาวเบญจพร ชาครานนท์ อธิบดีกรมพัฒนาที่ดิน กล่าวว่า กรมพัฒนาที่ดิน ได้เตรียมพื้นที่จุดสาธิตการทำปุ๋ยหมัก และให้ความรู้เกี่ยวกับการทำปุ๋ยหมักจากผักตบชวา หลังจากเมื่อเราได้ทำการขุดลอกผักตบชวาออกมาจากลำคลองแล้ว จะทำให้น้ำในลำคลองส่งกลิ่นเหม็น สร้างความเดือดร้อนมลพิษทางอากาศให้กับประชาชน ทางกรมพัฒนาที่ดินได้ส่งเจ้าหน้าที่เข้าไปดูแล โดยการใช้สารเร่ง พด.6 เทใส่ลำคลอง เพื่อช่วยบำบัดน้ำเสียและขจัดกลิ่นเหม็น และเมื่อผักตบชวากลายเป็นปุ๋ยแล้วนั้น ทางกรมพัฒนาที่ดินจะได้ประสานกรุงเทพมหานคร เพื่อที่จะนำไปแจกจ่ายให้แก่เกษตรกรพื้นที่ใกล้เคียงสำหรับใช้ในการปรับปรุงดินต่อไป"  นางสาวเบญจพร กล่าว 
