
# ​Слуга народу хоче, аби правоохоронці взялися за листування із пранкерами

Published at: **2019-11-06T16:40:00+00:00**

Author: ****

Original: [ZIK.UA](https://zik.ua/news/2019/11/06/sluga_narodu_hoche_aby_pravoohorontsi_vzyalysya_za_lystuvannya_iz_prankeramy_1685171)


        У "Слузі народу" заявили, що правоохоронні органи повинні розслідувати випадки листування пранкерів від імені генпрокурора Руслана Рябошапки з депутатами.
      
Про це зазначила народний депутат від "Слуги народу", представник уряду у Верховній Раді Ірина Верещук на брифінгу, передає Укрінформ.
Відповідаючи на запитання, чи обговорюватиме фракція "Слуга народу" листування членів фракції з пранкерами, Верещук висловила власну думку про те, що в цю ситуацію повинен втрутитися генпрокурор Руслан Рябошапка, адже саме його ім'я використовували в цих переписках. 
"Ми насправді будемо обговорювати, тому що занадто багато інсинуацій і маніпуляцій уже з даного приводу в публічній сфері задано. На мою думку, це моя суб'єктивна думка, власне генеральний прокурор Рябошапка, а позаяк він є часто згадуваний у переписках як одна зі сторін або як суб'єкт. Я думаю, йому варто було б все таки розпочати певні гласні, негласні чи інші дії, аби встановити все-таки, хто використовує його ім'я, переписуючись з депутатами Верховної Ради в такий спосіб, хто може собі дозволити подумати, що народний депутат може в такий спосіб переписуватись з генеральним прокурором. Це все має бути предметом детального аналізу правоохоронних органів", - повідомила Верещук. 
Також вона додала, що реакцію правоохоронних органів на ці переписки можна вимагати лише після проведення відповідного аналізу.
"Гратись у поліграф ми не будемо. Ми розуміємо, що ситуація занадто серйозно, аби на свій розсуд давати їй оцінку. Отже, ми сподіваємося, що правоохоронна система спрацює якісною, швидко і превентивно, щоб надалі таких речей не повторювати... Ми дуже сподіваємося, що тим випадкам нібито переписки з генеральним прокурором буде дано правову юридичну оцінку", - наголосила вона і запевнила, що ніколи не отримувала зарплату в конверті. 
Нагадаємо, пранкер "Джокер", який став відомим завдяки розіграшам "слуг народу", подякував ЗМІ за увагу та сказав, що вірить у четверту владу. 
