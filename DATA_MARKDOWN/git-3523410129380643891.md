
# 
        اشتباه تاثیرگذاری در لیگ کشتی نداشتیم که داوری محروم شود
      

Published at: **2019-11-05T10:34:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638269/%D8%A7%D8%B4%D8%AA%D8%A8%D8%A7%D9%87-%D8%AA%D8%A7%D8%AB%DB%8C%D8%B1%DA%AF%D8%B0%D8%A7%D8%B1%DB%8C-%D8%AF%D8%B1-%D9%84%DB%8C%DA%AF-%DA%A9%D8%B4%D8%AA%DB%8C-%D9%86%D8%AF%D8%A7%D8%B4%D8%AA%DB%8C%D9%85-%DA%A9%D9%87-%D8%AF%D8%A7%D9%88%D8%B1%DB%8C-%D9%85%D8%AD%D8%B1%D9%88%D9%85-%D8%B4%D9%88%D8%AF)

به گزارش بولتن نیوز، ناصر فروتن  در مورد داورانی که برای قضاوت در مبارزه‌های حساس این هفته لیگ کشتی آزاد و نیمه‌نهایی و نهایی لیگ کشتی فرنگی انتخاب شده‌اند، اظهار داشت: سعی شده از داورانی که کمترین اشتباه را در طول رقابت‌ها داشتند و قضاوت‌شان بهتر بوده، در این مرحله استفاده کنیم. چیدمان داوری ما برای مسابقاتی که این هفته در خراسان رضوی و تهران برگزار می‌شود و همچنین مرحله ضربدری لیگ برتر فرنگی، به مراتب قوی‌تر از مرحله قبلی است و بیشتر از داوران درجه یک بین‌المللی استفاده کرده‌ایم.
وی در مورد اینکه «آیا تا اینجای کار قضاوت‌های لیگ برتر به نوعی بوده که داوری از قضاوت محروم شود؟» تصریح کرد: نه الحمدالله داوری‌ها خوب بوده و اگر اشتباهی بوده در برد و باخت تیم‌ها نقشی نداشته که بخواهیم کسی را محروم کنیم. ضمن اینکه بعد از اشتباه نیز چلنج انجام شده و رای برگشته‌ است تا تیمی متضرر نشود.
فروتن در پاسخ به این سوال که آیا طبق قوانین اتحادیه جهانی نباید برای کشتی‌گیران و مربیانی که کارت قرمز دریافت می‌کنند، جریمه مالی در نظر گرفت؟ تاکید کرد: طبق قانون، باید برای این افراد کمیته انضباطی تشکیل شود تا مشخص شود بنا به میزان تخلف،‌ باید به توبیخ کتبی بسنده کرد و یا اینکه نیاز به جریمه دیگری نیز هست.
رئیس کمیته داوران فدراسیون کشتی همچنین درخصوص مسابقات دیگری که داوران درجه S1 کشورمان باید در مسیر المپیکی شدن طی کنند، گفت: آنها در مسابقات آزمایشی ژاپن شرکت کردند و احتمالا باید در چند گزینشی دیگر نیز سوت بزنند. ما 4 داور درجه S1 داریم که امیدوار هستیم دو نفر از آنها لااقل سهمیه قضاوت در المپیک را دریافت کنند.
