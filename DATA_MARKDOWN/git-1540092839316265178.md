
# Αγοραπωλησίες ομολόγων αξίας 7,7 δισ. ευρώ μέσα στο 2019 – Η καλύτερη επίδοση της πενταετίας

Published at: ****

Author: ****

Original: [CNN.gr](https://www.cnn.gr/oikonomia/story/196254/agorapolisies-omologon-axias-7-7-dis-eyro-mesa-sto-2019-h-kalyteri-epidosi-tis-pentaetias)

Θανάσης Κουκάκης, CNN Greece 07:52 , 05 November 2019
Μέσα στους δέκα μήνες που έχουμε διανύσει έως σήμερα, τα ελληνικά ομόλογα κατέγραψαν ράλι και οι αποδόσεις τους έχουν διαμορφωθεί σε ιστορικά χαμηλά επίπεδα.
Χθες η απόδοση του πενταετούς ελληνικού ομολόγου κινήθηκε έως το 0,375%, όταν προ έτους ήταν στο 3,7%. Η δε απόδοση του δεκαετούς ελληνικού ομολόγου διαμορφώθηκε έως το 1,15%, όταν προ έτους ήταν στο 4,68%.
Τα στοιχεία της Τράπεζας της Ελλάδος δείχνουν πως αυτή η αποκλιμάκωση των αποδόσεων έχει συνοδευτεί και με αύξηση του τζίρου των συναλλαγών. Σε αυτό έχουν συμβάλει και οι επιταχυμένες εκδόσεις νέων ομολόγων στις οποίες προχώρησε το Δημόσιο μέσα στο έτος.
Τα στοιχεία της ΗΔΑΤ επιβεβαιώνουν πως οι εκδόσεις αυτές αύξησαν την εμπορευσιμότητα των κρατικών ομολόγων και τη ρευστότητα στην αγορά.
Τον Ιανουάριο ο συνολικός όγκος των συναλλαγών στη δευτερογενή αγορά ομολόγων ήταν στα 467 εκατ. ευρώ. Το Φεβρουάριο ο όγκος των συναλλαγών σχεδόν διπλασιάσθηκε στα 968 εκατ. ευρώ. Τον Μάρτιο εκτοξεύθηκε στο 1,16 δισ. ευρώ. Τον Απρίλιο ο όγκος των συναλλαγών στη δευτερογενή αγορά ομολόγων διαμορφώθηκε στα 885 εκατ. ευρώ. Τον Μάιο ο όγκος των συναλλαγών στη δευτερογενή αγορά ομολόγων ανήλθε σε 1 δισ. ευρώ. Τον Ιούνιο ο όγκος των συναλλαγών στην ΗΔΑΤ ανήλθε σε 818 εκατ. ευρώ. Τον Ιούλιο ανήλθε σε 760 εκατ. ευρώ.
Ο όγκος των συναλλαγών στη δευτερογενή αγορά ομολόγων διαμορφώθηκε τον Αύγουστο στα 464 εκατ. ευρώ και τον Σεπτέμβριο στα 580 εκατ. ευρώ. Τον Οκτώβριο έγιναν στην ΗΔΑΤ συναλλαγές συνολικού όγκου 488 εκατ. ευρώ.
Να σημειωθεί πως το 2018 ο συνολικός όγκος συναλλαγών στην ΗΔΑΤ ήταν 5 δισ. ευρώ, το 2017 ήταν 555 εκατ. ευρώ, το 2016  519 εκατ. ευρώ και το 2015 ήταν 1,2 δισ. ευρώ! Η αμέσως καλύτερη χρονιά από την εφετινή ήταν το 2014, οπότε είχε καταγραφεί όγκος συναλλαγών συνολικής αξίας 10,3 δισ. ευρώ!
Παράγοντες της αγοράς ομολόγων εκτιμούν πως η επικείμενη μείωση της φορολόγησης των κερδών από επενδύσεις σε ομόλογα χαμηλότερα του σημερινού 15%, θα προσελκύσει επενδυτές και θα αυξήσει σημαντικά τους όγκους συναλλαγών των ελληνικών ομολόγων, τόσο στην ΗΔΑΤ όσο και σε άλλες πλατφόρμες διαπραγμάτευσης.

        Διαβάστε επίσης
      
