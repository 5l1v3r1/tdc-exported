
# ناآرامی‌های لبنان؛ آمریکا کمک ۱۰۵ میلیون دلاری به بیروت را بلوکه کرد

Published at: **2019-11-01T08:07:46+00:00**

Author: **یورونیوز فارسی **

Original: [euronews](https://farsi.euronews.com/2019/11/01/us-withholding-105-million-in-security-aid-for-lebanon-according-to-sources)

دولت دونالد ترامپ، رئیس جمهوری آمریکا همزمان با ناآرامی ها در لبنان اختصاص کمک امنیتی ۱۰۵ میلیون دلاری به این کشور را بلوکه کرده است.
دو مقام آمریکایی در حالی این خبر را اعلام کردند که اعتراضات در لبنان با وجود استعفای سعد حریری، نخست وزیر این کشور ادامه دارد. این دو مقام آمریکایی که نخواستند نامشان فاش شود دلیل بلوکه شدن کمک امنیتی به لبنان را بیان نکردند.
شرکت کنندگان در تظاهرات لبنان با وجود گذشت دو روز از استعفای سعد حریری همچنان خواستار کناره گیری تمام نخبگان سیاسی حاکم در این کشور هستند.
وزارت خارجه آمریکا روز پنجشنبه به کنگره این کشور اعلام کرد که دفتر بودجه کاخ سفید و شورای امنیت ملی آمریکا تصمیم گرفته اند تا از اختصاص کمک نظامی به لبنان جلوگیری کنند.
وزارت خارجه ایالات متحده از اظهارنظر درباره گزارش منتشرشده مبنی بر جلوگیری از اختصاص کمک امنیتی به لبنان خودداری کرده است.
این در حالیست که اسرائیل روز چهارشنبه از شرکای خود در جامعه بین الملل خواسته بود تا کمک‌های خود به لبنان را مشروط کنند. بنا بر گزارش رسانه‌های اسرائیلی، تل آویو از سفرای خود در آمریکا و اروپا خواسته تا در مذاکرات خود با مسئولان کشورهای میزبان بر آثار مخرب طرح موشکی حزب الله بر ثبات منطقه تاکید و از آنها بخواهند تا هر گونه کمک به بیروت را به توقف برنامه‌های موشکی حزب الله مشروط کنند.
دولت آمریکا ماه مه سال جاری از کنگره خواسته بود تا کمک امنیتی ۱۰۵ میلیون دلاری به لبنان را تصویب کند. مقام های دولت آمریکا در آن زمان از لبنان به عنوان یکی از شرکای حیاتی واشنگتن در منطقه پرتلاطم خاورمیانه یاد کرده بودند. واشنگتن در آن زمان گفته بود که لبنان به این کمک امنیتی برای حفاظت از مرزهای خود نیاز دارد.
کمک نظامی آمریکا به لبنان شامل دوربین های دید در شب و سلاح های مورد نیاز برای تامین امنیت مرزی می شد.
آمریکا با این حال تاکنون بارها از نقش گروه حزب الله در دولت لبنان و نفوذ این گروه در این کشور ابراز نگرانی کرده است. ایالات متحده گروه حزب الله لبنان را گروهی «تروریستی» می داند.
مایک پمپئو، وزیر خارجه آمریکا به دنبال استعفای روز سه شنبه سعد حریری خواستار مشارکت رهبران سیاسی لبنان در روند تشکیل دولت جدید این کشور شده بود.

        بیشتر بخوانید:
      
