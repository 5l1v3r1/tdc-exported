
# Конференцію ООН з клімату замість Чилі прийме Іспанія

Published at: **2019-11-02T11:57:08+00:00**

Author: **Богдан Петришин**

Original: [Рубрика](https://rubryka.com/2019/11/02/konferentsiyu-oon-z-klimatu-zamist-chyli-pryjme-ispaniya/)

Фото ReutersПісля того, як у Чилі відмовилися від проведення конференції ООН з клімату, її погодилася прийняти Іспанія.
Переговори зі зміни клімату, формально відомі як COP25, відбудуться в період з 2 по 13 грудня, як і планувалося, але не в Сантьяго, а в Мадриді, передає Reuters.
“Відмінні новини: Мадрид проведе саміт з клімату 2-13 грудня”, – написав виконуючий обов’язки прем’єр-міністра Іспанії Педро Санчес, додавши, що підготовка починається.
Представник конвенції ООН зі зміни клімату Олександр Саєр заявив, що уряд Іспанії допоможе прискорити видачу віз і створить агентство, яке допоможе організувати поїздки та розміщення приблизно 25 тис. осіб, які, як очікується, візьмуть участь.
“Я думаю, що це не було б хорошим знаком, якби конференція була скасована або відкладена”, – сказав Саєр
Нагадаємо, раніше президент Чилі Себастьян Піньєра прийняв рішення скасувати організацію саміту Азіатсько-Тихоокеанського економічного співробітництва (АТЕС), а також конференцію Організації Об’єднаних Націй (ООН) по клімату, через масові протести у країні.
Масові протести в Чилі почалися в кінці жовтня у зв’язку з підвищенням цін на квитки в метро в Сантьяго. В результаті протестів президент країни Себастьян Піньєра попросив уряд піти у відставку.
