
# شیوع ۳۰ درصدی دیابت در کلان‌شهرها

Published at: **2019-11-01T11:35:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619192/%D8%B4%DB%8C%D9%88%D8%B9-%DB%B3%DB%B0-%D8%AF%D8%B1%D8%B5%D8%AF%DB%8C-%D8%AF%DB%8C%D8%A7%D8%A8%D8%AA-%D8%AF%D8%B1-%DA%A9%D9%84%D8%A7%D9%86%E2%80%8C%D8%B4%D9%87%D8%B1%D9%87%D8%A7)


        رییس انجمن دیابت ایران با اشاره به روند رو به افزایش شمار مبتلایان به دیابت در کشور گفت: میزان شیوع این بیماری در کلان‌شهرها به ۳۰ درصد رسیده است.
      

        آفتاب‌‌نیوز :
      
اسدالله رجب روز جمعه افزود: در کلان‌شهرها به ازای هر سه نفر، یک نفر بیمار دیابتی یا در برابر خطر ابتلا داریم که آمار نگران کننده‌ای است.
وی بیان کرد: بیش از ۸۰ درصد مردم در شهرها زندگی می‌کنند و سالانه به صورت میانگین بین ۲۰۰ تا ۳۰۰ هزار نفر به جمعیت بیماران دیابتی در کشور اضافه می‌شود که باید فکری به حال این روند افزایشی کرد.
رییس انجمن دیابت ایران، میانگین شیوع این بیماری در کشور را ۱۲ درصد عنوان کرد و اظهار داشت: به علت کم تحرکی، رژیم نامناسب غذایی و استرس شاهد افزایش شیوع دیابت در کلان‌شهرها هستیم، در حالی که در روستاها آمار شیوع کمتر است.
وی تصریح کرد: استان‌های بوشهر، یزد و تهران بیشترین میزان و استان زنجان کمترین میزان شیوع دیابت را در کشور دارد که البته هنوز علت اصلی این افزایش یا کاهش شیوع در برخی استان‌ها مشخص نیست.
رجب با اشاره به افزایش روند شیوع دیابت در استان‌های شمالی کشور اضافه کرد: این افزایش را هم می‌توان به علت کم‌تحرکی در این مناطق برشمرد چرا که کشاورزی در این منطقه کاهش یافته است.
وی تشریح کرد: افراد مبتلا به دیابت نوع دوم باید بیماری خود را جدی بگیرند تا دچار عارضه‌های احتمالی نشوند چرا که این بیماری تا ۸۰ درصد قابل پیشگیری و تا ۹۹ درصد قابل درمان به دست خود بیمار است.
رییس انجمن دیابت ایران در ادامه آموزش را شعار اصلی این انجمن برشمرد و تاکید کرد: آموزش به دیابتی‌ها و عموم مردم جزو برنامه‌های پیش رو قرار گرفته تا شاهد کاهش میزان شیوع این بیماری در کشور باشیم.
وی همچنین به کمبود انسولین در کشور اشاره کرد و افزود: بخشی از این کمبودها به علت تحریم‌های ظالمانه دشمنان و بخشی دیگر هم به علت مدیریت نامناسب است که می‌توانیم با مدیریت درست کمبودها را تا حدودی جبران کنیم.
دیابت یکی از شایع‌ترین بیماری‌های متابولیک است که به علت کمبود یا نبود انسولین یا اشکال در کارکرد آن ایجاد می‌شود و هر سه دیابت نوع‌یک با عامل توقف تولید انسولین، نوع دوم با عامل مقاومت نسبت به انسولین و دیابت حاملگی خطرناک بوده و مشکلات اساسی را برای بیمار و اطرافیان در پی دارد.
قند خون بالا در افراد مبتلا به مرور زمان بر تمام ارگان‌های بدن تاثیر می‌گذارد و منجر به بیماری‌های قلبی، سکته مغزی، نارسایی کلیه، نابینایی، ناتوانی جنسی و عفونت‌های منتهی به نقص عضو می‌شود.
بر اساس آمار سازمان جهانی بهداشت، بیشتر شمار مبتلایان به دیابت نوع دوم اختصاص دارد که به راحتی با فعالیت بدنی منظم و رژیم غذایی سالم می‌تواند در کنترل باشد.
