
# Can alan yangınlar ve kanlı eylemlerle haftanın öne çıkan videoları

Published at: **2019-11-01T17:05:37+00:00**

Author: ****

Original: [euronews](https://tr.euronews.com/2019/11/01/kaliforniya-can-alan-yanginlar-sili-de-kanli-eylemler-bir-haftanin-gelismeleri-video-izle)

Pakistan'da bir yolcu treninde çıkan yangın 73 kişinin hayatına mal oldu, dünyanın diğer ucunda Şili'de hükümet karşıtı gösteriler uluslararası bir zirvenin iptaline yol açtı... Can alan yangınlardan kanlı eylemlere, dünya sıcak gelişmelerin yaşandığı bir haftayı daha geride bıraktı. Son yedi günün en çok dikkat çeken görüntüleri "Haftanın No Commentleri"nde...
Toplu ulaşım ücretlerine yapılan zamla başlayan eylemler nedeniyle Şili'nin başkenti Santiago'da sokaklar savaş alanına döndü. Göstericilerle güvenlik güçleri arasında çıkan çatışmalar en az 17 can aldı, ülke ekonomisi 1,4 milyar dolar kaybetti, binlerce kişi tutuklandı.
Hükümeti kabinede revizyona sürükleyen eylemlerin etkisi ticaret savaşlarına kadar uzandı. Başkentin ev sahipliğinde, 16-17 Kasım'da yapılması planlanan Asya Pasifik Ekonomik İşbirliği (APEC) Zirvesi dinmeyen olaylar nedeniyle iptal edildi. Zirvede Amerika Birleşik Devletleri (ABD) ile Çin arasındaki ticaret krizini sonlandıracak anlaşmaya imza atılması bekleniyordu.
Haftaya eylemlerle başlayan Şili'de pazartesi günü bir grup gösterici dükkanların olduğu bir bina ile bir metro istasyonunu ateşe verdi.
ABD'nin Kaliforniya eyaletinde kontrol altına alınamayan orman yangınları iklim değişikliğinin gözle görülür acı etkilerinden biri. Yetkililere göre alevlerin başlıca nedeni küresel ısınma.
Los Angeles'ın kuzeydoğusunu saran orman yangınının alanı bin 300 hektarı geçti. Aşırı rüzgar ve kuru hava itfaiye erlerinin işini daha da zora koşarken alevler sadece afet bölgesindeki yaklaşık 200 bin kişiyi etkilemiyor. İnsanların günlük hayatını felce uğratan felaket, doğayı ve hayvanları da yok ediyor.
Irak'ta işsizlik, yolsuzluk ve kamu hizmeti yetersizliği nedeniyle eylem düzenleyen göstericiler sokağa çıkma yasağı tanımadı. Başkent Bağdat'taki Tahrir Meydanı bu hafta da on binlerle ifade edilen öfkeli kalabalığın protestolarına ev sahipliği yaptı.
Ekim ayının ilk gününden bu yana süregelen gösterilerde resmi rakamlara göre 229 kişi hayatını kaybetti. Saddam Hüseyin'in devrilmesinden bu yana görülen en büyük halk ayaklanmasında 8 binden fazla kişi de yaralandı.
Kara kıtanın güney ucu Güney Afrika'da, yabancı düşmanlığından kaynaklanan saldırıların artmasından endişe eden mülteciler, Cape Town'daki Birleşmiş Milletler ofisi önünde oturma eylemi düzenledi.
Gösteriye izin vermeyen polis kalabalığı tazyikli suyla dağıtmaya çalıştı, yaklaşık 100 kişi gözaltına alındı.
Geçtiğimiz eylül ayında en az 10 kişinin, yabancılara yönelik saldırılarda öldürülmesi özellikle mültecileri tedirgin ediyor.
Karaçi- Ravalpindi seferini yapan bir yolcu treninde meydana gelen yangında en az 73 kişi can verdi. Yemek pişiren bir yolcunun kullandığı gaz tüpünün patlaması sonucu üç vagonu alevler sardı. Ölenlerin çoğu yangından kaçmak için trenden atlarken hayatını kaybetti.
Trenlerde küçük gaz ocakları yasak olmasına rağmen, denetim eksikliği sebebiyle şehirlerarası uzun yolculuklarda birçok vatandaş bu kurala uymuyor.
