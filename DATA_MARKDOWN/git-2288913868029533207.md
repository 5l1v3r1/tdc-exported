
# Gloednieuwe F-35 met blusschuim in plaats van water gedoopt in Nederland

Published at: **2019-11-01T18:26:00+00:00**

Author: ****

Original: [De Standaard](https://www.standaard.be/cnt/dmf20191101_04695714)


        Het nieuwe Nederlandse F-35-gevechtsvliegtuig moet een extra inspectie ondergaan omdat bij de feestelijke ontvangst per ongeluk blusschuim is gebruikt.
      
De eerste F-35 van Nederland werd donderdag in Leeuwarden feestelijk onthaald, maar dat verliep niet helemaal volgens plan. Een van de brandblussers die het vliegtuig van waterbogen voorzagen, gebruikte per ongeluk blusschuim.
‘Ik zag uit het raam helemaal niets meer’, vertelde piloot Ian Knight in het programma Pauw.
Het ging volgens Defensie om een menselijke fout. De brandweer heeft per ongeluk de schuimknop in plaats van de waterknop ingedrukt, zegt een woordvoerder aan de NOS.
Het toestel werd meteen afgespoeld met water, want blusschuim kan een ‘corroderend effect’ hebben. Het gevechtsvliegtuig zal nu grondig worden geïnspecteerd. Er komt ook overleg met fabrikant Lockheed Martin.
Het gaat om de eerste F-35 die permanent in Nederland wordt gestationeerd. Nederland heeft 46 F-35’s gekocht als opvolger van de F-16 die veertig jaar dienst heeft gedaan. Ook België heeft voor de F-35 gekozen.
