
# Новият треньор на Байерн потвърди: Левандовски ще се оперира

Published at: **2019-11-05T22:34:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/germany/noviqt-trenxor-na-bajern-potvyrdi-levandovski-shte-se-operira-1403313.html)

Временният треньор на Байерн Мюнхен Ханзи Флик потвърди твърденията в германската преса, че нападателят Роберт Левандовски ще трябва да претърпи операция на слабините. Полякът, който има 20 гола в 16 мача от началото на сезона обаче не чувства болки и ще играе срещу Олимпиакос в Шампионска лига. Мачът е в сряда, като Левандовски ще вземе участие и в дербито срещу Борусия (Дортмунд) в Бундеслигата в събота.
"Той (Левандовски; б.р.) има проблеми и е очевидно, че трябва да се направи нещо по въпроса, заяви Флик на първата си пресконференция като треньор на "баварците". - Той ще помисли кога да си направи операцията. Няма да е добре да прекъсне головата си серия, но решението е изцяло негово и ние ще го уважим".
Най-близката възможност за голмайстора ще бъде операцията да се извърши по време на паузата за национални отбори, която започва следващата седмица. Полша вече се класира за Европейското първенство догодина и нападателят спокойно може да пропусне двубоите с Израел (16 ноември) и Словения (19 ноември). Междувременно, звездата подобри изумителен рекорд в немското първенство. Вижте подробности в този материал. 
