
# 'แก๊งลิขสิทธิ์'จ่อเจอคุก10ปี ปมใช้ใบมอบอำนาจไปรีดเงิน!

Published at: **2019-11-07T11:10:00+00:00**

Author: ****

Original: [เดลินิวส์](https://www.dailynews.co.th/regional/740487)


        "ทนายเดชา" ย้ำข้อกฎหมายชี้ชัด "แก๊งลิขสิทธิ์" จ่อเจอโทษจำคุก 10 ปี เหตุซื้อขายใบมอบอำนาจช่วงต่อ ทำหนังสือไร้ผลทางกฎหมาย แต่กลับไปข่มขู่กรรโชกทรพัย์ประชาชน อ้างละเมิดลิขสิทธิ์!
      
จากกรณีโลกออนไลน์เกิดกระแสวิจารณ์อย่างหนัก ภายหลังจากที่คุณพ่อรายหนึ่งได้เผยเรื่องราวของลูกสาววัย 15 ปีทำกระทงขายเพื่อหารายได้พิเศษ ได้ถูกลูกค้าสั่งทำกระทงเน้นย้ำทำ "กระทงลายการ์ตูน" แต่เมื่อนัดรับส่งของกลับแจ้งจับละเมิดลิขสิทธิ์พร้อมเรียกปรับเป็นเงิน 30,000 แต่ทางผู้ปกครองขอต่อรองจ่ายเพียง 5,000 บาท โดยภายหลังมีการเปิดเผยจาก พล.ต.อ.วิระชัย ทรงเมตตาได้มีการเปิดเผยว่า มีการซื้อขายใบมอบอำนาจในการตรวจจับลิขสิทธิ์กันเป็นขบวนการ จนทำให้เรื่องราวดังกล่าวกลายเป็นที่วิพากษ์วิจารณ์ในสังคมออนไลน์อย่างกว้างขวางนั้นเกี่ยวกับเรื่องดังล่าสุดเมื่อวันที่ 7 พ.ย. "นายเดชา กิตติวิทยานันท์" ทนายความชื่อดัง ได้แสดงความเห็นกับ "เดลินิวส์ออนไลน์" ว่า พูดถึงเรื่องการตบทรัพย์โดยตัวแทนลิขสิทธิ์ ตอนนี้ลามปามกันใหญ่ เริ่มตั้งแต่คดีเด็ก 15 ปี แต่กลายเป็นว่าวงการนี้อุบาทจริงๆ มีการซื้อขายใบมอบอำนาจ ซึ่งตามปกติแล้วใบมอบอำนาจมันซื้อขายกันไม่ได้ ถ้าเจ้าของลิขสิทธิ์มอบให้ใครก็แค่นั้น จะไปมอบอำนาจเป็นช่วงต่อไม่ได้มันเสี่ยง เพราะฉะนั้นตอนนี้มีหลักฐานเบื้องต้นว่ามีการซื้อขายใบมอบอำนาจ คนเหล่านี้ก็มีการนำใบมอบอำนาจไปตบทรัพย์ตามตลาดนัด คนยากจน คนหาเช้ากินค่ำ พอเจอก็เอาหนังสือมอบอำนาจที่ซื้อมาในลักษณะผิดกฎหมายแล้วไม่มีผลตามกฎหมาย เอาไปข่มขู่ว่าหากไม่ยอมจ่ายเงินต้องติดคุกเพราะละเมิดลิขสิทธิ์ จนทำให้ชาวบ้านเดือดร้อน"เพราะฉะนั้นคนเหล่านี้โดนแน่นอนคือข้อหากรรโชกทรัพย์ มีโทษจำคุก 5 ปี ถ้าจับกุมเขาไปด้วย ก็ถูกข้อหากักขังหน่วงเหนี่ยวมีโทษจำคุก 5 ปี รวมเป็น 10 ปี ฉะนั้นใครก็แล้วแต่ถ้าจะโดนจับลิขสิทธิ์ ต้องดูหนังสือมอบอำนาจให้ดี ว่าถูกต้องหรือไม่ มีต้นฉบับ หรือโทรไปสอบถามเจ้าของลิขสิทธิ์โดยตรงด้วย" ทนายเดชากล่าวทิ้งท้าย...
