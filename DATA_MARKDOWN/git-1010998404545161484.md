
# Архангелова задушница е

Published at: **2019-11-02T06:45:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/arhangelova-zadushnica-e-2.html)

Днес е Архангелова задушница, отбелязва се винаги в съботата преди Архангеловден, който е  на 8 ноември.
На този ден се отдава почит към паметта на мъртвите, както и признателност към загиналите в редовете на Българската армия.
Архангелова задушница се нарича още Рангелова задушница, Голяма задушница, Мъжка задушница. 
На този ден, както на всеки друг помен, се раздават жито, хляб, вино, сладкиши, бонбони, плодове и други храни. Освен на близките се раздава и на хората около съседните гробове, дори да са непознати. Житото символизира възкресението, а хлябът – Исус Христос. 
Панихида по повод Архангелова задушница ще бъде отслужена днес от 11 ч. във Военния мавзолей-костница на Централните софийски гробища в памет на българските военнослужещи, загинали във войните, в операции по поддържане на мира и при изпълнение на воинския дълг в мирно време. Заупокойната служба ще отслужи Белоградчишкият епископ Поликарп.
Панихиди ще бъдат отслужени и в Асеновград, Благоевград, Бургас, Варна, Карлово, Пловдив и Плевен.

        Вижте във видеото коментара на етнолога Анелия Ованарска за обичаите, свързани със задушница!
      
