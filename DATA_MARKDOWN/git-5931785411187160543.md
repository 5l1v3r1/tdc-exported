
# Padaju rekordi: Salcburg odredio cenu za norvešku senzaciju

Published at: **2019-11-06T14:13:52+00:00**

Author: **Darko**

Original: [Sportska centrala](https://www.sportskacentrala.com/2019/11/06/padaju-rekordi-salcburg-odredio-cenu-za-norvesku-senzaciju/)

Erling Braut Haland upisao se u istoriju Lige šampiona, a izvesno je da će mnogi rekordi tek pasti pred norveškom senzacijom.
Golgeter Salcburga je u utorak bio strelac jedinog gola svog tima protiv Napolija i tako postao tek četvrti igrač u istoriji koji je postigao gol u svakom od četiri prva nastupa u elitnom takmičenju. Pre Halanda to su učinili samo Ze Karlos (Porto, 1992/93), Alesandro Del Pjero (Juventus, 1995) i Dijego Kosta (Atletiko Madrid, 2013/14).
Norvežanin je postao i prvi igrač koji je postigao čak sedam golova u prve četiri utakmice Lige šampiona.
U Salcburgu trljaju ruke jer im se smeši rekordan transfer. Naime, čelnici austrijskog kluba su odredili obeštećenje koje će morati da plate klubovi zainteresovani za Halanda, a njih je sve više. U pitanju je cifra od 100 miliona evra, a kao najozbiljniji kupci pominju se Mančester Junajted, Juventus i Real Madrid.
Salcburg je Halanda doveo u januaru iz Moldea za pet miliona evra, a Norvežanin je od početka ove sezone postigao 23 gola na 17 utakmica u svim takmičenjima.
