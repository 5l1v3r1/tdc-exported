
# Svindal langer ut mot mediene etter boklansering

Published at: **2019-11-04T08:34:03+00:00**

Author: **NTB**

Original: [Bergens Tidende](https://www.bt.no/sport/i/0nqr1J/Svindal-langer-ut-mot-mediene-etter-boklansering)

«Jeg trodde faktisk jeg hadde skrevet en bok blottet for muligheter for store overskrifter og konflikter gjennom oppslag i mediene», skriver Aksel Lund Svindal på Facebook mandag.
Mediene kastet seg over boken «Større enn meg» og har omtalt deler av boken på en måte den tidligere toppalpinisten ikke kjenner seg igjen i. 36-åringen skriver at han opplever at journalistene forsøker å vinkle sakene sine på at han «langer ut mot skiforbundet».
«Har de (mediene) virkelig lest en bok som jeg dedikerer til alpinlandslaget, for så å mene at «Langer ut mot Skiforbundet» er en passende overskrift for å beskrive innholdet», spør Svindal, og viser til en VG-overskrift 31. oktober.
Konstituert sportssjef Eirik Borud i VG mener det er dekning for tittelen og innholdet i artikkelen.
– Aksel Lund Svindal skriver i boken at Skiforbundet var «redde». Han understreker også at ledelsen har «bidratt til å svekke den tryggheten og forutsigbarheten» utøverne trenger i et godt prestasjonsmiljø. Det er også andre passasjer i boken som er kritisk til forbundets linje. Dette er etter mitt syn en klar og tydelig kritikk, sier Borud.
Svindal trekker også fram overskriften "Sviktet Henrik og lagkameratene"
«Jeg er og var uenig i at det var riktig av Henrik å saksøke skiforbundet, så hvordan skal jeg kunne støtte han i en rettssak da? Jeg er enig med Henrik i at det er prinsipper i regelverket til det internasjonale skiforbundet FIS som er gale. Men da må jo den kritikken rettes mot FIS, ikke Norges Skiforbund», skriver Svindal videre i sitt Facebook-innlegg..
Han skriver at han mener det alltid vil være konflikt så lenge forskjellige land opererer med forskjellig praksis.
«Men det er i utgangspunktet ikke Norges Skiforbunds ansvar. De har ansvar for hvordan de håndhever regelverket, og det kan og bør diskuteres. Men det er ikke det samme som å starte en rettssak».
Svindal peker også på at det i mediene har vært antydet at han tydligere burde stått ved Kristoffersens side i forbindelse med rettssaken.
«Til alle journalister. Når dere skriver at: «Aksel Lund Svindal stakk hodet i sanden og holdt kjeft», da bør dere kanskje først sjekke deres eget arkiv», skriver Svindal, som viser til en kommentar i Dagbladet 3. november.
Dagbladet har ikke besvart NTBs henvedelse.
Svindal henviser så til uttalelser som ble publisert 28. november i fjor. Da sa romerikingen blant annet at han støttet Kristoffersen i at det er noen prinsipper som er feil, men at det er FIS som må kontaktes dersom Henrik har en sak han vil fremme.
«Etter min mening burde alle i FIS-systemet være under de samme reglene. Det er derfor jeg forstår Henrik 100 prosent, og det er synd at han ikke kan ta opp saken med FIS, men må kjempe mot sitt eget forbund».
«Dersom noen leser boka og tviler på om jeg elsker alpinlandslaget, da har jeg uttalt meg klønete. Jeg er helt trygg på at det kommer godt fram for dem som tar seg tid til å lese hele boka», skriver Svindal.
