
# هوای تهران ناسالم شد/ تداوم هوای آلوده تا روز آینده

Published at: **2019-11-05T15:51:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545203.html/%D9%87%D9%88%D8%A7%DB%8C-%D8%AA%D9%87%D8%B1%D8%A7%D9%86-%D9%86%D8%A7%D8%B3%D8%A7%D9%84%D9%85-%D8%B4%D8%AF--%D8%AA%D8%AF%D8%A7%D9%88%D9%85-%D9%87%D9%88%D8%A7%DB%8C-%D8%A2%D9%84%D9%88%D8%AF%D9%87-%D8%AA%D8%A7-%D8%B1%D9%88%D8%B2-%D8%A2%DB%8C%D9%86%D8%AF%D9%87)

هوای تهران هم اکنون در وضعیت ناسالم برای گروه‌های حساس قرار دارد و پیش بینی می‌شود این روند تا روز آینده تداوم داشته باشد.
به گزارش شبکه اطلاع رسانی راه دانا؛ کیفیت هوای تهران با شاخص 118 در وضعیت ناسالم برای گروه‌های حساس جامعه قرار دارد. این رقم میانگین شاخص کیفیت هوا در 12 ساعت گذشته (با تاکید بیشتر بر روی سه ساعت آخر در شرایط جوی متغیر) برای میانگین کل ایستگاه‌هاست.
هم اکنون دمای هوای تهران 16 درجه سانتی گراد است و پیش‌بینی می‌شود کمینه دما در روز آینده 10 درجه و بیشینه دما 17 درجه باشد.   همچنین پیش‌بینی‌های انجام‌شده در شرکت کنترل کیفیت هوای تهران حاکی از آن است با افزایش میزان ناپایداری جوی و وزش باد در برخی ساعات بعدازظهر روز جاری، از غلظت آلاینده‌ها کاسته شده، بااین حال با کاهش سرعت باد و رشد ابر تا شامگاه سه‌شنبه، در ساعات اوج ترافیک شبانگاهی، کیفیت هوا در اکثر مناطق پایتخت در وضعیت نامطلوب قرار خواهد گرفت.   با تداوم شرایط جوی آرام همراه با پوشش ابری تا صبح روز چهارشنبه (15 آبان 98)، انتظار می‌رود هم‌زمان با آغاز تردد خودروها غلظت ذرات معلق نسبت به روز قبل افزایش پیدا کرده و به تبع آن شرایط ناسالم برای گروه‌های حساس در مناطق پرتردد برقرار شود. حاکمیت جو آرام و نسبتا پایدار تا پایان روز چهارشنبه شرایط مناسب برای پراکنده شدن آلاینده‌ها را محدود کرده و پیش‌بینی می‌شود با افزایش حجم ترافیک در ساعات شبانگاهی غلظت ذرات معلق افزایش یافته و کیفیت هوای مناطق پرتردد در وضعیت ناسالم برای گروه‌های حساس قرار بگیرد.
