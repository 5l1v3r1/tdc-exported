
# Audi má na Slovensku nálož noviniek. Od 435-koňovej SQ7 TDI až po A1 citycarver pre mladých

Published at: **2019-11-07T14:29:00+00:00**

Author: **Matej Krajčovič**

Original: [REFRESHER](https://refresher.sk/76275-Audi-ma-na-Slovensku-naloz-noviniek-Od-435konovej-SQ7-TDI-az-po-A1-citycarver-pre-mladych)


        Nemecký výrobca omladil alebo rozšíril svoju ponuku v takmer každom segmente.
      
Audi prinieslo na slovenský trh hneď niekoľko nových a faceliftovaných modelov z rôznych tried.
Fanúšikov naozaj veľkých SUV potešia modely Q7 a nadupané SQ7 TDI, zástancov príčetnejších a praktickejších vozidiel nové Audi A6 allroad quattro alebo pozmenená A4-ka a za kompaktné crossovery sa s konkurenciou pobije Q3 Sportback. Do mesta bude naopak určené autÍčko s označením A1 citycarver.
Niektoré sme dostali príležitosť vidieť naživo a zistiť viac podrobností.
  
Úplne prvá Q7-čka, mimochodom vyrábaná aj v bratislavskom závode Volkswagenu, si vyslúžila niekoľko nelichotivých narážok na svoju hmotnosť. Pod 2,2 tony totiž nevážila ani jedna z verzií. 
Druhá generácia výrazne schudla a práve ona sa teraz dočkala faceliftu pre rok 2019.
Do základnej výbavy sa dostali LED svetlomety, ktoré tak lepšie dopĺňajú ešte agresívnejšiu prednú masku a celý nárazník. Na výber ale budú aj MATRIX LED a laserové svetlá s typickými dynamickými smerovkami. Zmen sa dočkal tiež zadok, kde zas najnovší model rýchlo rozpoznáš podľa širokej chrómovanej lišty.
Komfort jazdy môže zvyšovať vzduchový podvozok (od verzie S line je už štandardom) a aktívne stabilizátory. Bežné Audi Q7 poháňajú výhradne šeštvalcové motory, pričom na Slovensku si zatiaľ môžeš vybrať len z dvoch nafťákov spriahnutých s 8-stupňovým automatom Tiptronic. Verzia 45 TDI má 170 kW (213 koní), 50 TDI potom 210 kW (286 koní).
Interiér je praktický úplne prebratý z modelu Q8. Do ponuky vďaka tomu pribudol aj infotainment s haptickou odozvou a viac než 30 asistentov vodiča vrátane funkcie GaragePilot a Križovatkového asistenta.
Ostrá verzia SQ7 TDI si už výkonom poriadne uletela. Niekomu možno bude ľúto, že taktiež pije výhradne naftu, no 4-litrový osemvalec vie vyprodukovať až 435 koní a rovných 900 Nm krútiaceho momentu. Má ísť o najvýkonnejší seriovo vyrábaný dieselový motor na svete. 
Cenník Audi pri Q7-čke hlási uvádzaciu cenu 59 400 eur, SQ7 TDI bude na začiatku za 89 200 eur. 
Popularita SUV stále stúpa, no veľká časť odborníkov proti tomuto trendu bojuje a do krvi bráni veľké "rodinné" kombíky. Podobný priestor vedia ponúknuť za menej peňazí a v ich prospech bude vždy hrať nižšia hmotnosť idúca ruka v ruke s nižšou spotrebou a zábavnejšími jazdnými vlastnosťami.
Audi teraz navyše ponúkne aj štvrtú generáciu obľúbenej A6 allroad, ktorá oslavuje už viac než 20 rokov na trhu. Vďaka sériovému pohonu všetkých kolies, vyšiemu podvozku a sympatickému oplastovaniu najzraniteľnejších častí zvládne aj nejaký ten ostrejší terén či zanedbaný výjazd na chatu. Ak teda po ňom zákazníci nesiahnu len kvôli dizajnu odlišnému od bežných kombi. 
Tu už je podvozok s pneumaticky meniteľnou výškou v sérii a oproti civilnej A6 Avant sa môže zvýšiť až o 45 milimetrov. 
Štandardom sú aj predné LED a veľký dôraz bol kladený na asistenčné systémy ako adaptívny tempomat a sledovanie jazdných pruhov alebo tiež kvalitný audiosystém Bang & Olufsen s maximálnym výkonom zosilňovača 1 820 W. Toto auto totiž určite bude najmä častým hltačom kilometrov.    
Na výber je zatiaľ opäť len šeštvalcová nafta 45, 50 alebo 55 TDI s výkonom od 170 do 257 kW.
Druhá generácia Q3-ky je na trhu ešte len rok, no teraz k nej pribudol variant Sportback s ostrejšie rezanou zadnou časťou, trochu odvážne prezívanou aj ako kupé. Kto by sa však v dobe crossoverov nad presným škatuľkovaním pozastavoval? 
Audi Q3 zbiera chválu hlavne za prekvapivo veľký vnútorný priestor, takže za plnohodnotné pre dve dospelé osoby môžeš považovať aj sedadlá vzadu. Hlavným konkurentom má byť BMW X2, čo je vlastne krajšia X1-tka za viac peňazí.
Novinka s rýchlejšie padajúcou strechou bude drahšia ako obyčajná Q3, no vďaka menšiemu 150-koňovému turbobenzínu 35 TFSI s manuálnou prevodoukou a pohonom iba predných kolies jej uvádzacia cena v rámci limitovanej akcie prvých 50 kusov začína na priaznivejších 31 550 eurách. Potom to má byť o dva a pol tisíca viac. 
Konfigurovať sa, samozrejme, bude dať aj s automatom, silnejším 230-koňovým benzínom, dvomi naftovými alternatívami a pohonom všetkých štyroch kolies Quattro.
Prých 50 kusov na Slovensku bude so zľavou 2 500 eur, úplný základ tak zoženieš za 31 550 eur.
Tým však výpočet noviniek od dnešného dňa dostupných aj na Slovensku zďaleka nekončí. V Ingolstadte faceliftovali aj Audi A4, čo zamená aj nové A4 Avant a S4-ku a A4 allroad quattro.
K pozmenenému dizajnu si všade pridaj lepšie a výkonnejšie LED svetlomety na želanie a v interiéri čoraz populárnejší Virtual Cockpit nahrádzajúci bežné ručičkové prístroje. Audi tiež začína experimentovať s výbavou na predplatné. To znamená, že potrebnú výbavu v aute síce budeš mať už z výroby, no napríklad povolenie lepšej navigácie, rádia alebo iných funkcií bude viazané na mesačný alebo ročný poplatok.
A v budúcnosti by takéto niečo mohlo byť viazané aj na hardvér – čo tak pohon 4 x 4, ktorý si dokúpiš len v zime? 
A4 allroad síce nedokáže meniť svetlú výšku podvozka ako väčšia A6 allroad, no lákavé oplastovanie, ktoré ju vizuálne odlíši, zostalo. A zákazníkom sa očividne páči, pretože plasty pribudnú aj na najmenšie Audi A1 citycarver zamerané na mesto a majetnejšiu mladú generáciu poškuľujúcu po prémiových značkách. Poteší cenou od 19 500 eur, ak ti bude stačiť litrový trojvalček a 5-stupňový manuál. 
Zrejme ti je jasné, prečo v tomto prípade nebola hodná mena Allroad. Dôvodom je samozrejme to, že dokáže poháňať len predné kolesá a quattro sa teda v najmenšej A1-tke nekoná. 
