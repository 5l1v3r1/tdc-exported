
# I giganti di Silicon Valley hanno fatto schizzare i prezzi delle case e ora fanno beneficenza

Published at: **2019-11-04T19:44:02+00:00**

Author: ****

Original: [Askanews](http://www.askanews.it/esteri/2019/11/04/i-giganti-di-silicon-valley-hanno-fatto-schizzare-i-prezzi-delle-case-e-ora-fanno-beneficenza-top10_20191104_204402/)

New York, 4 nov. (askanews) – Anche Apple si è impegnata a versare 2,5 miliardi di dollari in donazioni per far fronte all’emergenza abitativa nella Silicon Valley. Lo ha annunciato l’amministratore delegato Tim Cook, che ha deciso di seguire l’esempio di altre grandi aziende del settore tech. I prezzi delle case hanno ormai raggiunto livelli insostenibili, tanto che quasi 30.000 persone hanno lasciato San Francisco tra aprile e giugno. Il prezzo medio di una casa, secondo la società Redfin, è di 1,4 milioni di dollari.
“Case a buon mercato vogliono dire stabilità e dignità, opportunità e orgoglio. Quando queste cose non sono più alla portata di molti, sappiamo che la strada su cui siamo non è sostenibile. Apple si impegna a essere parte della soluzione” ha dichiarato Cook. Il colosso di Cupertino segue l’esempio di altri colossi del tech come Google e Facebook, che nei mesi scorsi si sono impegnati a investire un miliardo di dollari, e Microsoft, che a gennaio ha annunciato un investimento di circa 500 milioni di dollari.
Apple intende destinare un miliardo di dollari a un fondo d’investimento per abitazioni economicamente a buon mercato e un altro miliardo a un fondo di assistenza per mutui rivolto a coloro che comprano la prima casa. Inoltre, 300 milioni di dollari saranno devoluti da Apple sotto forma di abitazioni a prezzi accessibili nell’area di San Jose; 150 milioni di dollari saranno immessi in una partnership pubblico-privata per nuove abitazioni nell’area di San Francisco; 50 milioni di dollari, infine, saranno utilizzati per fronteggiare il problema dei senzatetto nell’area della Silicon Valley.
A24/Pca/Int2
