
# رئیس دفتر مقام معظم رهبری: ایشان در تعبد، بی نیازی از دنیا، زهد و پارسایی بی‌نظیر است

Published at: **2019-11-07T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697214/%D8%B1%D8%A6%DB%8C%D8%B3-%D8%AF%D9%81%D8%AA%D8%B1-%D9%85%D9%82%D8%A7%D9%85-%D9%85%D8%B9%D8%B8%D9%85-%D8%B1%D9%87%D8%A8%D8%B1%DB%8C-%D8%A7%DB%8C%D8%B4%D8%A7%D9%86-%D8%AF%D8%B1-%D8%AA%D8%B9%D8%A8%D8%AF-%D8%A8%DB%8C-%D9%86%DB%8C%D8%A7%D8%B2%DB%8C-%D8%A7%D8%B2-%D8%AF%D9%86%DB%8C%D8%A7-%D8%B2%D9%87%D8%AF-%D9%88-%D9%BE%D8%A7%D8%B1%D8%B3%D8%A7%DB%8C%DB%8C-%D8%A8%DB%8C%E2%80%8C%D9%86%D8%B8%DB%8C%D8%B1-%D8%A7%D8%B3%D8%AA)


        هیچ نقطه از اسرائیل وجود ندارد که زیر پوشش موشک‌های ما نباشد.
      
  رییس دفتر مقام معظم رهبری گفت: تحمل دستاوردهای انقلاب اسلامی برای دشمنان دشوار است چراکه هیچ نقطه از اسرائیل وجود ندارد که زیر پوشش موشک‌های ما نباشد.
به گزارش  عصرایران به نقل از ایسنا، حجت الاسلام محمدی گلپایگانی امروز پنجشنبه در آیین معارفه امام جمعه و نماینده ولی فقیه در مازندران که در سالن اجتماعات اهل بیت مصلی ساری برگزار شد، با تقدیر از تلاش‌ها و خدمات آیت‌الله طبرسی نماینده سابق ولی فقیه در استان، اظهار کرد: حجت الاسلام محمدی لائینی امام جمعه جدید ساری چهره‌ای شناخته شده، شخصیتی فاضل، متدین و باتقوا است.
وی تصریح کرد: برای انتخاب ائمه جمعه و نماینده ولی فقیه در استان‌ها تحقیقات زیادی صورت می‌گیرد و ۶ هزار طلبه از مازندران در قم تحصیل می‌کنند که نشانگر تدین مردم ‌منطقه است.
رییس دفتر مقام معظم رهبری خاطرنشان کرد: استان‌های مازندران، گلستان و گیلان که طبرستان نامیده می‌شود در دوره رضاخان تلاش زیادی شد تا در این منطقه فساد و فحشا را ترویج دهند و رضاخان املاک و اموال مردم را به زور تصاحب می‌کرد و سعی داشت تا مردم را از معارف دین جدا شوند اما نتوانستند به هدف خود برسند.
محمدی گلپایگانی با اشاره به سفر میلیونی مردم ایران به کربلا و راهپیمایی اربعین حسینی گفت: این حضور نشانه ارادت و علاقمندی مردم به ارزش‌ها و ولایت است.
وی با تاکید بر اینکه همیشه باید یک انسان کامل واسطه بین خداوند و مردم باشد، افزود: هیچ‌گاه زمین خالی از حجت خداوند نبوده بنابراین نمایندگی ولی فقیه از نظر سند و محتوا دارای ارزش بسیار است.
رییس دفتر مقام معظم رهبری ضمن تبریک سالروز آغاز امامت حضرت ولی عصر (عج) بیان کرد: هیچ نقطه از اسرائیل وجود ندارد که زیر پوشش موشک‌های ما نباشد و این توفیق درحالی است که در زمان جنگ از دادن سیم خاردار نیز به ما خودداری می‌کردند و امروز تحمل این دستاوردها برای دشمنان سخت است.
محمدی گلپایگانی با اشاره به اینکه نمازجمعه نماد وحدت است، عنوان کرد:مقام معظم رهبری در تعبد، بی نیازی از دنیا، زهد و پارسایی بی‌نظیر است، رهبری جلوتر از حوادث حرکت می‌کند که ناشی از اخلاص و توسل ایشان به اهل بیت است.
