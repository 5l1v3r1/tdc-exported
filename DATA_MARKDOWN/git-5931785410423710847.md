
# Pariz je video pravog Novaka: Sedmi teniser sveta počišćen za manje od sat vremena

Published at: **2019-11-01T17:11:54+00:00**

Author: **Zile**

Original: [Sportska centrala](https://www.sportskacentrala.com/2019/11/01/pariz-je-video-pravog-novaka-sedmi-teniser-sveta-pociscen-za-manje-od-sat-vremena/)

Novak Đoković – Stefanos Cicipas 2:0 (6:1, 6:2)
Novak Đoković je u polufinalu Mastersa u Parizu. Furioznom igrom, najboljom u „gradu svetlosti“ ove godine Đoković je deklasirao Stefanosa Cicipasa i revanširao mu se za poraz od pre dvadesetak dana u Šangaju.
Nakon ne preterano ubedljivog izdanja protiv Mutea i Edmunda u prva dva meča, očekivao se daleko teži posao protiv sedmog tenisera sveta.
Međutim desilo se potpuno suprotno – Đoković je za samo 28 minuta potpuno počistio Cicipasa sa terena u prvom setu. Ekspresno je poveo sa 5:0 i došao do tri vezane set lopte u šestom gemu, ali se Cicipas malo trgnuo, servis ga je poslužio i uspeo je da set ne izgubi sa nulom.
Ako je to bila najava neizvesnijeg drugog seta trajala je vrlo kratko, Cicipas je poveo sa 1:0, međutim u narednih pet gemova ga nigde nije bilo, a Đoković je nemilosrdno grabio ka plasmanu u polufinale.
Pri rezultatu 5:1 Cicipas je uspeo da prekine Novakovu seriju, ali je to bilo sve od njega – Đoković je za manje od jednog časa došao do konačnog trijumfa.
Novakov protivnik u subotnjem polufinalu biće Grigor Dimitrov.
