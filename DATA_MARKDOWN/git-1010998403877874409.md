
# Британският парламент беше официално разпуснат

Published at: **2019-11-06T12:57:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/britanskijat-parlament-beshe-oficialno-razpusnat.html)

Британският парламент беше разпуснат преди началото на предизборната кампания на острова.Премиерът Борис Джонсън се срещна с кралица Елизабет и с това официално сложи началото на предизборния период преди вота на 12 декември.
Парламентът беше разпуснат в полунощ и така беше отбелязана най-кратката му сесия от над 70 години. Тя продължи само 19 дни, откакто депутатите бяха свикани на 14 октомври.
По-късно Консервативната партия ще започне кампанията си в Уест Мидландс. Джонсън призна, че не е искал да се стига до предсрочен вот, но „просто нямаме друг избор”. Пред „Дейли Телеграф” Джонсън сравни Джереми Корбин с бившия съветски диктатор – Йосиф Сталин.
„Време е да излезем от нишата, в която сме през последните три години и да излезем от коловоза”, обясни премиерът.
В същото време лидерът на опозицията Джереми Корбин заяви, че ще има истинска промяна в Лейбъристката партия.
В хода на кампанията, а и като бъдещи планове в евентуален парламент, партията на Зелените обеща 100 млрд. паунда годишно за действия, касаещи климатичните промени. Либералдемократите пък ще искат бюджет от 2,2 млрд. паунда за психично здраве, финансирано с 1% от ръст в данъците.
