
# שר המסחר האמריקאי: היתרי סחר עם וואווי נמצאים מעבר לפינה

Published at: **2019-11-04T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3772991,00.html)

האם החרם על וואווי בדרך להקלה משמעותית? ווילבור רוס, שר המסחר של ארה"ב, אמר בראיון לבלומברג שבקרוב יינתנו לחברות אמריקאיות רישיונות לסחור עם הענקית הסינית. לדבריו, קיבל הממשל האמריקאי 206 פניות מחברות שרוצות למכור רכיבים לחברה, ושהם יהיו זמינים "בקרוב מאוד". כמו כן, הוסיף שמספר הפניות הפתיע את המשרד.
וואווי, ספקית ציוד הטלקום הגדולה בעולם והמובילה בתחום טכנולוגיות הדור החמישי, הוכנסה במאי האחרון לרשימה השחורה של ממשלת ארה"ב, בעילה של סיכון לביטחון הלאומי. בפועל, אסר הממשל על חברות אמריקאיות למכור לה ציוד ותוכנה ללא רישיון מיוחד.
הנימוק הבטחוני נשען על הקשר שבין החברה וממשלת סין, שתיאורטית יכולה להורות לחברה לקבל גישה למידע לקוחות. זאת, על אף שמעולם לא הוכח שמהלך כזה בוצע בידי סין. וואווי מבצעת בארה"ב רכישות בכ-11 מיליארד דולר בשנה, ואיסור על מסחר עמה מזיק בפועל לחברות אמריקאיות בתחומים רבים. כמו כן, נמתחה ביקורת על ממשל טראמפ, לפיה החרם נועד להפעיל לחץ על ממשלת סין כחלק ממלחמת הסחר ומזיק לכלכלת ארה"ב.
בהקשר להתפתחויות במשבר הסחר, אמר רוס שאין סיבה שהסכם בין שני הצדדים לא ייחתם במהלך החודש הזה. ״אנחנו במצב טוב, אנחנו מתקדמים טוב, ולא באמת קיימת סיבה שזה לא יקרה".
