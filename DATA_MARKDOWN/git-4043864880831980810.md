
# Вибори у Британії: Джонсон виключив співпрацю з партією Brexit

Published at: **2019-11-02T10:21:00+00:00**

Author: ****

Original: [Українська правда](https://www.pravda.com.ua/news/2019/11/2/7230798/)

Лідер Консервативної партії Борис Джонсон відкинув пропозицію главу партії "Brexit" Найджела Фараджа утворити блок для участі у дострокових виборах під назвою "Leave alliance" "(Альянс за вихід").
Як повідомляє "Європейська правда", про це Джонсон сказав в інтерв’ю "Sky News".
"Я виключав пакт з будь-ким, тому що не вважаю, що робити це розумно. Ми пишаємось нашими переконаннями, ми пишаємось нашим консерватизмом "Єдина нація", - сказав Джонсон.
Фарадж напередодні заявив, що утримається від виставлення кандидата на кожне місце у парламенті Британії, якщо прем'єр-міністр відмовиться від угоди про вихід з ЄС та приєднається до нього в "пакті про ненапад".
Але Джонсон наполягає, що він не збирається домовлятися з жодним лідером партії до виборів 12 грудня.
"Єдиним ймовірним наслідком голосування за них (інших партійних лідерів), а не за нас як консерваторів, є те, що ви робите більш імовірним, що ви отримаєте Джеремі Корбіна і лейбористів і хаотичне сузір'я інших партій", - сказав він.
У Британії на 12 грудня призначені дострокові парламентські вибори. Їх призначили після того, як у парламенті не вдалося затвердити угоду про Brexit і країна знову не змогла вийти з ЄС.

        
          Читайте також – "Вибори замість Brexit: чи здатний новий парламент вивести Британію з ЄС"
        
      
