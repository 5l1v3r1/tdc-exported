
# VM-vinner ble pornoskuespiller

Published at: **2019-11-06T11:46:20+00:00**

Author: **Thomas Haarstad**

Original: [Dagbladet.no](https://www.dagbladet.no/sport/vm-vinner-ble-pornoskuespiller/71786023)

Verona van de Leur var et av Nederlands største idrettstalenter tidlig på 2000-tallet, men plutselig ble hun borte.

        I boka «Simply Verona - Breaking all the rules», som kommer ut på engelsk i 2020, forteller 33-åringen hva som skjedde.
      
Hun gikk fra et liv som superstjerne til å bo to år på gata, før hun startet som pornoskuespiller i 2011 etter å ha blitt arrestert og fengslet.
- Jeg håper at historien min kan inspirere og vise at det alltid er en mulighet. Du kan alltid få til noe, sier hun i boka, gjengitt hos nederlandske AD.
Da hun var 15 år gammel (i 2000) tok Verona van de Leur tre nasjonale mesterskap. Året etter tok hun storeslem i det nasjonale mesterskapet og vant fem medaljer, og sammen med lagvenninnene tok hun en femteplass i VM.
Karrieren nådde høydepunktet i 2002. Da tok van de Leur fem EM-medaljer.

        Ett av dem var et sølv i lagkonkurransen, men nederlenderen tok også sølvmedalje i overall-konkurransen, bare slått av Svetlana Khorkina.
      
Det samme året tok hun også gull i verdenscupfinalen.

        Det hele toppet seg da hun ble kåret til årets sportskvinne i Nederland.
      
Den gjeve prisen har blant annet blitt vunnet av store navn som Marianne Vos og Ireen Wüst på kvinnesiden, mens Sven Kramer, Kjeld Nuis og Ruud Gullit har vunnet for herrene.
Det virket som verden lå for hennes føtter, men så startet nedturen. Van de Leur sleit med skader de neste åra, og karrieren falt sammen.

        Hun endte i en strid med eget forbund og forsøkte å bytte trener, men ingenting hjalp.
      
Etter at hun tok et nytt nasjonalt mesterskap i 2007, bestemte hun seg for å legge opp samme sommer.
Samtidig kranglet hun med familien. Det avslører hun i boka.
- Jeg hadde problemer allerede underveis i karrieren, men det ble verre da vi skjønte at det var over, sier hun til nederlandske AD.
- Familien min byttet lås på døra, og jeg sto bokstavelig talt igjen på gata.
De neste åra bodde hun på gata sammen med kjæresten. Hun innrømmer at det var spesielt tøft på vintrene, og husker fortsatt tilbake til dagene hun våknet i den nedisede bilen med snø på taket.

        - Jeg startet dagene med å gå til en butikk for å prøve å få en gratis kopp med te eller noe av maten de delte ut gratis. Hvis vi hadde litt penger kjøpte vi det billigste brødet i butikkene og levde på det og peanøttsmørbrød så lenge det holdt, forklarer hun i boka, gjengitt hos AD.
      
Hun hevder selv at hun aldri tenkte på å bli kriminell på den tida, og at kjæresten advarte sterkt mot det:
- Du er veldig kjent. Det kommer til å ødelegge livet ditt hvis du blir tatt for noe sånn, uttalte han.
Turneren sier også at hun var for skamfull til å søke en vanlig jobb. Hun ville ikke at noen skulle se hvordan hun hadde endt opp:

        - Jeg skammet meg. Hvis jeg hadde søkt jobb noe sted, måtte jeg ha forklart situasjonen. Jeg manglet for eksempel en adresse. Det var også umulig å søke om stønad av den grunnen, skriver hun i boka.
      
Etter hvert ble hun desperat, og i 2011 ble hun arrestert av det nederlandske politiet. Van de Leur hadde sett et par som hadde sex i en bil. Hun tok bilder og forsøke å presse dem for penger.

        Hun ble anmeldt og endte opp med en fengselsstraff på 72 dager.
      
I ettertid forteller van de Leur at det reddet livet hennes. Hun fikk livet på rett kjøl etter perioden i fengselet, og forteller at hun startet et eget selskap da hun ble løslatt.
I boka, gjengitt hos AD, skriver nederlenderne at hun ble tilbudt en kontrakt som pornoskuespiller det samme året:

        - Jeg kunne ikke si nei til tilbudet. Det ga meg en mulighet til å ha den framtida jeg drømte om.
      
Van de Leur har en egen webkamera-side, hvor folk betaler for å bli med på showene til den gamle turneren. Det har vært inntektskilden hennes de siste åtte åra, men nå er planen hennes å slutte. Da går flere av kontraktenes hennes ut, og hun står fritt til å velge hva hun vil gjøre:

        - Jeg kan se tilbake på åtte gode år. Jeg liker det, og jeg har behandlet det som en helt vanlig jobb. Jeg var ikke en typisk pornoskuespiller. Jeg jobbet enten alene eller sammen med kjæresten min, forklarer hun.
      
Van de Leur har fått livet på rett kjøl igjen etter åra på gata, og ser positivt på framtida. Hun drømmer om å starte sin egen butikk, gjerne innen fotografering.
