
# Μήνυμα ισχύος : Ελληνικά μαχητικά πέταξαν μεταξύ κατεχομένων και Τουρκίας

Published at: **2019-11-01T21:25:14+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/01/vimatv/minyma-isxyos-ellinika-maxitika-petaksan-metaksy-katexomenon-kai-tourkias/)

Πάνω από την Κύπρο πέταξαν για δεύτερη φορά μέσα σε μικρό χρονικό διάστημα μαχητικά αεροσκάφη της ελληνικής πολεμικής αεροπορίας.
Το πρωί της Παρασκευής, δυο ελληνικά F-16 και ένα αμερικάνικο βομβαρδιστικό Β-52 προερχόμενα από το FIR Αθηνών εισήλθαν στο FIR Λευκωσίας από τη δυτική πλευρά στο ύψος του τεμαχίου 4 της ΑΟΖ.

        Διαβάστε ακόμη : Μέγαρα : Νέα στοιχεία για τον δράστη του φονικού – Τι προκάλεσε την οργή του
      
Τα τρία πολεμικά αεροσκάφη, σύμφωνα πληροφορίες του One Channel, έφτασαν σε μια περιοχή βορείως της Κύπρου, την οποία η Αγκυρα θεωρεί πως ανήκει στη δικαιοδοσία του ψευδοκράτους.
Εκεί, τα ελληνικά μαχητικά και το αμερικανικό βομβαρδιστικό συνέχισαν μέχρι και το ακρωτήριο του Ριζοκάρπασου, όπου το αμερικανικό βομβαρδιστικό έστρεψε νότια και τα ελληνικά μαχητικά πήραν τον δρόμο της επιστροφής χωρίς να τα ενοχλήσει κανείς.
Σύμφωνα με τα διαθέσιμα στοιχεία, είναι η πρώτη φορά, αν όχι από το 1974, τουλάχιστον τις τελευταίες δεκαετίες που ελληνικά μαχητικά πετούν στην περιοχή εκείνη.
Σημειώνεται πως μέσα σε διάστημα δηλαδή 15 ημερών η Ελληνική Πολεμική Αεροπορία έχει δώσει δύο ισχυρότατα ηθικά και επιχειρησιακά πλήγματα στην Τουρκία, η οποία προσπαθεί να απαντήσει με σπασμωδικές ενέργειες.
Στο μεταξύ, την Παρασκευή ξεκίνησε η άσκηση «Μέδουσα» με την Αίγυπτο στην οποία θα συμμετάσχει με μονάδες και η Κύπρος. Η άσκηση θα διεξαχθεί κυρίως στην περιοχή ανατολικά της Ρόδου και της Καρπάθου, μια περιοχή στην οποία η Τουρκία διεκδικεί ως δική της περιοχής ευθύνης και μελλοντικά ΑΟΖ της.
Αντιδρώντας, η Άγκυρα εξέδωσε NAVTEX δεσμεύοντας περιοχή για άσκηση με πυρά απέναντι από την Ρόδο για τις 6 Νοεμβρίου, την ημέρα που ελληνοαιγυπτιακές μονάδες θα βρίσκονται στην κορύφωση της άσκησης «Μέδουσα».
