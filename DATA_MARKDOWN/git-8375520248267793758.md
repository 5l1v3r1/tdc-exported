
# РПЦ припинила спілкування з главою Елладської церкви через визнання ПЦУ

Published at: **2019-11-02T19:43:23+00:00**

Author: ****

Original: [ГЛАВКОМ](https://glavcom.ua/world/observe/rpc-pripinila-spilkuvannya-z-glavoyu-elladskoji-cerkvi-cherez-viznannya-pcu-637258.html)

Російська православна церква (РПЦ) 3 листопада припинить євхаристичне спілкування з главою Елладської (Грецької) церкви через визнання Православної церкви України.
Про це повідомив речник РПЦ митрополит Ілларіон в ефірі росТВ, пише «Интерфакс».
Він заявив, що РПЦ попереджувала архієпископа Афінського та всієї Еллади Ієроніма II, що в разі визнання «українського розколу» його ім’я викреслять з диптихів.
«Це означає, що коли патріарх (РПЦ Кирило — ред.) буде проводити богослужіння, він не буде згадувати Афінського архієпископа, як він вже не згадує Константинопольського патріарха. Я думаю, що в найближчу неділю, коли патріарх буде служити, цього поминання вже не буде. Це означає, що ми припиняємо євхаристичне спілкування з Афінським архієпископом», — сказав Ілларіон.
Водночас це не означає, що РПЦ припинить спілкування з усією Грецькою церквою.
«Ми зберігатимемо спілкування з усіма архієреями, які не визнають український розкол, а такі в Елладській церкві є», — сказав речник РПЦ.
Раніше у Кирила заявили, що РПЦ розірве відносини з Елладською православною церквою через визнання ПЦУ.
Нагадаємо, 17 жовтня в Москві відкрилося позачергове надзвичайне засідання священного синоду Російської православної церкви. Від нього чекали рішень, що визначають ставлення Російської церкви з приводу позиції Елладської церкви, яка прийняла рішення про підтримку прав Константинопольського патріархату нібито «втручатися в долю чужих канонічних територій».
На думку московського патрірха Кирила повна відповідальність за збереження православної єдності, і настільки ж повна «відповідальність перед нашими віруючими людьми, нашим духовенством і єпископатом», ось дві умови, які, на його думку, необхідні для правильного вирішення питань, що виникли в зв’язку з ситуацією навколо України і Константинопольського патріахату.
Як повідомлялося раніше, Елладська церква визнала автокефалію ПЦУ.
До слова, Православна церква України нараховує вже сім тисяч парафій.
