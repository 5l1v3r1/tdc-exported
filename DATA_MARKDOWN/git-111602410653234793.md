
# Teatre El Musical acull l’estrena absoluta de 'Fraude', el nou espectacle de Eva Zapico

Published at: **2019-11-07T00:00:00+00:00**

Author: **Culturplaza**

Original: [Cultur Plaza](https://valenciaplaza.com/teatre-el-musical-acull-lestrena-absoluta-de-fraude-el-nou-espectacle-de-eva-zapico)


        Fraude (o las consecuencias del fracaso), és un muntatge de la dramaturga i directora d’escena valenciana que ha comptat amb el suport del Teatre El Musical
      
VALÈNCIA. El proper mes de desembre, flamenc, dansa i teatre contemporanis donen vida a l’escenari del Teatre El Musical en una programació que s’obri a les noves formes d’entendre les arts escèniques. Una mostra en serà l’estrena absoluta el 7 i 8 de desembre de Fraude (o las consecuencias del fracaso). La dramaturga i directora valenciana Eva Zapico ha creat este espectacle dins del programa de suport a l’escena valenciana del teatre municipal, que li ha permès gaudir d’una cessió d’espai per als assajos de la peca i fer l’estrena absoluta al seu escenari.
L’ obra explora els diferents significats que pot tindre la paraula frau i l’acció que la sosté, el fet mateix d’enganyar i mentir. A través d’una historia familiar, es va posant en evidència com els mentiders creen una narrativa vital, una ficció sobre ells mateixos. I acaben construint quasi una vida paral·lela, feta d’invencions que creixen, que s’entrellacen. Una estructura que pot ser menys sòlida del que sembla, ja que tracta de sostenir vàries mentides simultànies. I que per l’autora és una metàfora del propi sistema capitalista, així com del frau estructural sobre el què s’assenta.
Morgan Blasco, Àngel Fígols, Iñaki Moral i Miguel Ángel Sweeney interpreten este muntatge que compta amb el segell característic de Zapico. La creadora treballa amb un concepte escènic anomenat dramatúrgia de la imatge, on la corporeïtat i el moviment dels actors tenen tanta importància com la paraula. Així, es desenvolupa una posada en escena plena de plasticitat i força, que ha fet de Zapico un dels noms essencials de l’escena valenciana contemporània.
Dues propostes de dansa en el mes de desembre donen compte de la importància que esta disciplina té en la programació del Teatre El Musical, que aposta per incorporar-la de manera regular a la seua oferta i a la cartellera valenciana, sense lligar-la necessàriament a festivals o cicles específics. La primera de les propostes del proper mes arriba el  14 de desembre amb l’estrena a València de On Goldberg Variations. Després de presentar l’espectacle Bach per tot el món, esta és la segona peça escènica de BACH PROJECT, una trilogia de la formació catalana Mal Pelo que estudia la música de J. S. Bach i la seua relació amb l’escriptura coreogràfica.
Una proposta radicalment distinta és la d’Eduardo Guerrero, en la línia de flamenc contemporani que treballa el TEM des que l’Ajuntament de València va reprendre la gestió municipal del teatre. El 20 de desembre torna al barri del Cabanyal el ballarí gadità per a l’estrena a València de Sombra Efímera II. Amb un instint i formació flamenca que va complementar amb la dansa contemporània, Guerrero és un dels noms més reputats del panorama nacional. La seua exquisida tècnica contrasta amb una interpretació visceral, que el porta al límit de l’expressivitat i l’emoció, sense perdre mai l’elegància.
