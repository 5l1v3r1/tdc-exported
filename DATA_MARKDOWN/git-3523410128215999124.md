
# 
        کشورهای بسیار قدرتمند در حال فاصله گرفتن از دلار هستند
      

Published at: **2019-11-01T14:24:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637369/%DA%A9%D8%B4%D9%88%D8%B1%D9%87%D8%A7%DB%8C-%D8%A8%D8%B3%DB%8C%D8%A7%D8%B1-%D9%82%D8%AF%D8%B1%D8%AA%D9%85%D9%86%D8%AF-%D8%AF%D8%B1-%D8%AD%D8%A7%D9%84-%D9%81%D8%A7%D8%B5%D9%84%D9%87-%DA%AF%D8%B1%D9%81%D8%AA%D9%86-%D8%A7%D8%B2-%D8%AF%D9%84%D8%A7%D8%B1-%D9%87%D8%B3%D8%AA%D9%86%D8%AF)

به گزارش بولتن نیوز، آنه کورین، مدیر مؤسسه تحقیقات امنیت جهانی آمریکا، اعلام کرد یک باشگاه از کشورهای بسیار قدرتمند در جهان شکل گرفته که روز به روز بر تعداد آنها افزوده می‌شود و این کشورها انگیزه بسیار قوی برای کنار گذاشتن دلار از مبادلات تجاری خود دارند و در این مسیر با قدرت قدم برداشتند.
طی دو سال گذشته چندین کشور در سراسر جهان از تمایل خود برای کاهش استفاده و یا کنار گذاشتن کامل استفاده از دلار در مبادلات تجاری خود را یا کاهش داده و یا به طور کامل حذف کنند و به جای دلار از ارزهای ملی خود در تجارت بین‌الملل استفاده کنند.
کورین می‌گوید یکی از دلایل این رویکرد کشورها توسعه سیاست تحریم اقتصادی توسط کاخ سفید است.
رئیس این اندیشکده آمریکایی تاکید کرد: از جمله کشورهای حاضر در این باشگاه می‌توان به چین، روسیه و اتحادیه اروپا اشاره کرد که نقش بسیار مهمی در اقتصاد جهانی ایفا می‌کنند.
وی افزود: تلاش کشورها برای کنار گذاشتن دلار به دلیل اجرای سیاست‌های مختلف توسط دولت آمریکاست که اصلی‌ترین آن رویکرد واشنگتن برای اعمال فرامرزی قوانین قضایی خود است که در این راستا شرکت‌ها و کشورهایی که هیچ ربطی با آمریکا ندارند مورد تحریم قرار گرفته و یا تحت تعقیب قضایی قرار می‌گیرند.
آمریکا در قالب این رویکرد قوانین خود را به شرکت‌ها و مؤسساتی که یا از باندهای آمریکایی استفاده می‌کنند یا از دلار استفاده می‌کنند بسط داده است.
کورین ادامه داد: هیچ کسی دوست ندارد که به دلیل مبادله تجاری با کشورهایی که آمریکا دوست ندارد با آنها تعامل تجاری انجام شود در فرودگاه دستگیر شود.
رئیس مؤسسه تحقیقات امنیت جهان آمریکا ادامه داد: پدید آمدن ارزهایی نظیر پترو یوآن توسط کشورها از جمله چین عملکردی شبیه به قناری در معدن ذغال سنگ دارد که نشاندهنده شکل گرفتن انگیزه برای کنار گذاشتن دلار در جهان است.
وی ادامه داد:‌ 90 درصد مبادلات نفتی در جهان به دلار انجام می‌شود و پترو یوآن چین آغازی بر مسیر حذف دلار در این ساختار است.
طی دو سال گذشته کشورهای مختلف جهان از برنامه خود برای کنار گذاشتن و یا به حداقل رساندن استفاده از دلار در مبادلات تجاری خود خبر دادند که از جمله آنها می‌توان به روسیه، چین، ایران و ترکیه اشاره کرد.
یکی از دلایل این مسئله تهدید آمریکا به تحریم کشورهایی است که با ایران و ونزوئلا مبادله تجاری دارند.
کشورهای عضو گروه بریکس از جمله کشورهایی هستند که در حال رفتن به سمت استفاده از ارزهای ملی به جای دلار در مبادلات تجاری هستند.
اخیرا نیز ولادیمیر پوتین، رئیس‌جمهور روسیه، در اجلاس اقتصادی سن پترزبورگ در سال جاری گفته بود که دوران سلطه دلار بر اقتصاد جهانی ممکن است خیلی زود به پایان برسد.
وی ادامه داد این مسئله به دلیل سوء استفاده واشنگتن از جایگاه دلار به عنوان ارز قالب جهانی علیه کشورهایی که با آنها روابط خوبی ندارد، در حال رخ دادن است.
بسیاری از این کشورها از جمله فعال‌ترین آنها می‌توان به روسیه و چین اشاره کرد،‌ توافق کردند تا مبادلات تجاری دو جانبه خود را به ارزهای ملی انجام دهند و شاهد آن هستیم که هر ساله سهم ارزهای ملی این کشورها از مبادله تجاری افزایش یافته و استفاده از دلار نیز در حال کاهش است.
