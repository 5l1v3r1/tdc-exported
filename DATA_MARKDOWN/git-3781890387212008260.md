
# 'มาร์ค พิบูล'จวกท้องที่มักปิดตา จี้ป.รับคดี'แก๊งลิขสิทธิ์'

Published at: **2019-11-07T04:15:00+00:00**

Author: ****

Original: [เดลินิวส์](https://www.dailynews.co.th/regional/740408)


        มาร์ค พิทบูล ร้องกองปราบ เร่งปราบปรามแก๊งอ้างเป็นเจ้าหน้าที่ลิขสิทธิ์ ไล่จับผู้ค้ารายย่อยก่อนข่ขู่รีดไถเงิน วอนยกเป็นวาระแห่งชาติ เผยท้องที่มักนิ่งเฉย
      
เมื่อวันที่ 7 พ.ย. ที่ บก.ป. นายณัชพล สุพัฒนะ หรือมาร์ค พิทบูล พร้อมทีมงานฝ่ายกฎหมาย เข้าพบ ร.ต.อ.เอกรัตน์ ขวัญฤกษ์ รอง สว.(สอบสวน) กก.3 บก.ป. เพื่อร้องขอให้ช่วยตรวจสอบพฤติกรรมของกลุ่มบุคคลต่างๆที่ชอบอ้างตัวเป็นเจ้าหน้าที่ฝ่ายปราบปรามสินค้าละเมิดลิขสิทธิ์จับกุมกลุ่มผู้ค้ารายย่อย ก่อนข่มขู่เรียกรับเงินตั้งแต่ 50,000-400,000 บาท เพื่อแลกกับการไม่ดำเนินคดีนายณัชพล กล่าวว่า ตลอด 5 ปีที่ผ่านมา เคยร้องเรียน สตช. รวมถึงโรงพักแต่ละท้องที่ถึงกรณีมีบุคคลแอบอ้างเป็นเจ้าหน้าที่รับมอบอำนาจจากบริษัทเจ้าของลิขสิทธิ์ให้ดำเนินคดีกับผู้ค้าสินค้าละเมิดลิขสิทธิ์รายย่อยทั่วประเทศ ก่อนจะข่มขู่เรียกเงินเพื่อแลกไม่ดำเนินคดี ส่วนมากผู้ที่ตกเป็นเหยื่อจะเป็นผู้ค้าตามตลาดนัด หรือผู้ค้าสินค้ามือสอง ร้องเรียนไปเรื่องก็เงียบหาย กระทั่งมาเกิดเหตุที่กำลังเป็นประเด็นร้อนในขณะนี้ จึงถือโอกาสรวบรวมผู้เสียหายจากคดีต่างๆในลักษณะดังกล่าวมาแจ้งความกันที่กองปราบ ให้ช่วยรับทำคดี เพราะหากคดีไปอยู่ในท้องที่ก็จะไม่ได้รับความเป็นธรรม และอยากให้ยกระดับคดีนี้วาระแห่งชาติ ยืนยันว่าไม่ได้เกาะกระแส หากจากเกาะจริงๆ ต้องไปที่ จ.นครราชสีมา
"ผมได้รับข้อมูลว่าบริษัทเจ้าของลิขสิทธิ์ในต่างประเทศจะแต่งตั้งตัวแทนในประเทศไทย เพื่อจับกุมผู้ละเมิดลิขสิทธิ์รายใหญ่ โดยเจ้าหน้าที่ผู้จับกุมจะมีรางวัลนำจับมูลค่านับแสนบาท กลายเป็นธุรกิจที่มีเงินหมุนเวียนมหาศาล เกิดการลักลอบซื้อขายใบอนุญาตรับมอบอำนาจ ราคาตั้งแต่หลักพันถึงหลักหมื่น มีอายุใช้งาน 1 เดือน ทั้งนี้บริษัทต้นสังกัดแต่ละแห่งคงไม่สบายใจแต่ไม่สามารถทำอะไรได้มาก แต่หากไม่เร่งแก้ไขปัญหาดังกล่าวก็อาจเกิดขึ้นอีกในอนาคต"เบื้องต้นพนักงานสอบสวนจะนำไปประกอบการพิจารณาร่วมกับพยานหลักฐานต่างๆที่นายณัชพล นำมามอบให้ ก่อนจะส่งเรื่องต่อให้กับผู้บังคับบัญชาพิจารณาต่อไป.
