
# Νίκος Δένδιας: Ταξίδι στη Μόσχα για να «σπάσει ο πάγος»

Published at: **2019-11-06T11:58:34+00:00**

Author: **TANEA Team**

Original: [ΤΑ ΝΕΑ](https://www.tanea.gr/2019/11/06/politics/nikos-dendias-taksidi-sti-mosxa-gia-na-spasei-o-pagos/)

Να «σπάσει τον πάγο» και να προχωρήσει σε επανεκκίνηση των σχέσεων με τη Μόσχα επιδιώκει η Αθήνα σε μια περίοδο κρίσιμων εξελίξεων στην Ανατολική Μεσόγειο και στη Μέση Ανατολή, όπου η Ρωσία διαδραματίζει αδιαμφισβήτητο γεωπολιτικό ρόλο, έστω και αν βρίσκεται σε τροχιά ρήξης με τις ΗΠΑ και την ΕΕ. Η επίσκεψη του υπουργού Εξωτερικών Νίκου Δένδια στη Μόσχα και η σημερινή συνάντηση με τον ρώσο ομόλογο του Σεργκέι Λαβρόφ χαρακτηρίζεται ως εξαιρετικά φιλόδοξη και με ατζέντα η οποία θα ακουμπά όλα τα μεγάλα ζητήματα οικονομικού, περιφερειακού, διμερούς και εθνικού ενδιαφέροντος και έρχεται αρκετό καιρό μετά τη σοβαρή κρίση στις ελληνορωσικές σχέσεις το 2018, με την απέλαση των ρώσων διπλωματών από την Αθήνα.
Η Τουρκία θα αποτελέσει ένα από τα μεγάλα θέματα στην ατζέντα των συνομιλιών, καθώς η ελληνική πλευρά θα επιδιώξει συζήτηση εφ' όλης της ύλης, με αιχμή την πολιτική των προκλήσεων και των εμπρηστικών δηλώσεων που επιλέγει σταθερά η Αγκυρα. Προσφυγικό-Μεταναστευτικό και η εργαλειοποίησή του από τη γείτονα χώρα, η παραβατική και συνεχώς κλιμακούμενη συμπεριφορά της Αγκυρας στην Ανατολική Μεσόγειο και δη στην κυπριακή ΑΟΖ, το Κυπριακό και οι προκλήσεις στο Αιγαίο θα είναι μεταξύ των ζητημάτων που θα τεθούν στη συνάντηση των δύο υπουργών Εξωτερικών. Η Μόσχα αποτελεί έναν στρατηγικής σημασίας σταθμό και λόγω των ρωσοτουρκικών σχέσεων, με την Αθήνα να θεωρεί ότι μπορεί να επηρεάσει τις εξελίξεις υπέρ της, αλλάζοντας το κλίμα.

        ΣΕΕΠΕ : Μείωση ορίων ταχύτητας στην Ελλάδα για εξοικονόμηση ενέργειας
      
Η Ελλάδα θέλει αναθέρμανση των σχέσεων με τη Ρωσία και προτίθεται να το δείξει καθώς θα επιδιώξει σε διμερές επίπεδο την περαιτέρω ενίσχυση των σχέσεων με τη Μόσχα, επιτυγχάνοντας ενίσχυση και της οικονομικής συνεργασίας. Με επιχείρημα την έξοδο της χώρας από την κρίση και τις δυνατότητες που ανοίγονται, η Αθήνα θέλει να παρουσιάσει το προφίλ μίας χώρας φιλικής και ανοιχτής σε νέες επενδύσεις στους τομείς του τουρισμού της υψηλής τεχνολογίας, των μεταφορών, καθώς και των κατασκευών. Στις συνομιλίες ο έλληνας ΥΠΕΞ αναμένεται να θέσει σαφώς και θέμα ενέργειας, αφού η Ρωσία αποτελεί έναν σημαντικό εταίρο της χώρας στον εν λόγω τομέα και η Αθήνα εκτιμά ότι οι προοπτικές περαιτέρω επέκτασης της διμερούς συνεργασίας στο μέλλον, τόσο στον τομέα του φυσικού αερίου όσο και στις ανανεώσιμες πηγές ενέργειας, είναι πολλές και ελκυστικές.
Ρόλο γεφυροποιού. Στις προθέσεις του Δένδια είναι να θίξει - σύμφωνα με πληροφορίες - και το ζήτημα των σχέσεων Ρωσίας - ΕΕ, επιδιώκοντας να διαδραματίσει και έναν ρόλο γεφυροποιού σε μια προσπάθεια επαναπροσέγγισης των δύο πλευρών, μεταφέροντας στη Μόσχα τη θέση της Αθήνας ότι τη θεωρεί αναπόσπαστο μέρος της ευρωπαϊκής αρχιτεκτονικής ασφαλείας. Η Αθήνα, όπως τονίζουν διπλωματικές πηγές, θεωρεί ότι η ΕΕ πρέπει να διατηρεί λειτουργικές σχέσεις και ανοικτούς διαύλους επικοινωνίας με τη Ρωσία και είναι έτοιμη να συνδράμει σε πρωτοβουλίες σε αυτή την κατεύθυνση. Η αναζήτηση κοινών τόπων στη διαχείριση των προκλήσεων που απασχολούν την περιοχή στο σύνολό τους είναι κάτι που, όπως δηλώνει ο Νίκος Δένδιας, επίσης θα επιδιώξει στη συνάντησή του με τον Σεργκέι Λαβρόφ.
Στην ατζέντα Λαβρόφ - Δένδια θα τεθούν και περιφερειακά ζητήματα όπως η κατάσταση στη Συρία, οι εξελίξεις στην Ουκρανία και η κατάσταση στα Βαλκάνια. Οι δύο υπουργοί θα υπογράψουν και κοινό Πρόγραμμα Διαβουλεύσεων Ελλάδας - Ρωσίας 2020-2022, το οποίο θεσμοθετεί μια σειρά από τακτικές επαφές τόσο σε υπηρεσιακό όσο και σε πολιτικό επίπεδο μεταξύ των δύο χώρων, με στόχο την αναθέρμανση των σχέσεων ανάμεσά τους.
Αξίζει να σημειωθεί ότι ρωσικές διπλωματικές πηγές δηλώνουν ότι η Μόσχα είναι ανοιχτή σε ενίσχυση της συνεργασίας και των δεσμών με την ελληνική πλευρά, στο σημείο που η Αθήνα μπορεί να το αντέξει και το επιθυμεί.
 

        Ομηρία 20χρονου : Αγωνία για τον έλληνα ναυτικό – Το πρόβλημα υγείας και η κραυγή αγωνίας του πατέρα
      
