
# Ποιες χρεώσεις «παγώνουν» οι τράπεζες

Published at: ****

Author: ****

Original: [CNN.gr](https://www.cnn.gr/oikonomia/story/195857/poies-trapezikes-xreoseis-pagonoyn-oi-trapezes)

Newsroom, CNN Greece 10:08 , 01 November 2019 - 10:50
Η διαδικασία αναστολής των χρεώσεων δεν είναι ούτε εύκολη ούτε αυτόματη, καθώς απαιτείται συντονισμός των διατραπεζικών συστημάτων, ώστε να ενσωματωθεί η κατάργηση των χρεώσεων και να υπάρξει αλλαγή της τιμολόγησης. Σε κάποιες τράπεζες η διαδικασία αυτή γίνεται πιο γρήγορα σε σχέση με άλλες.
Ενδεικτικά,  η Εθνική Τράπεζα, η οποία είχε προγραμματίσει την επιβολή νέων προμηθειών, με ημερομηνία εφαρμογής την 31η Οκτωβρίου, προχώρησε στην ανάκληση κάποιων από αυτές. Συγκεκριμένα, δεν θα επιβληθεί τελικά η χρέωση των 0,15 ευρώ για κάθε αντίγραφο των επτά τελευταίων κινήσεων σε ΑΤΜ της και των 3 ευρώ για την επανέκδοση PIN. Οι υπόλοιπες ωστόσο νέες χρεώσεις, όπως η συνδρομή επανέκδοσης χρεωστικής κάρτας, που επιβάλλονται και από τον ανταγωνισμό, παραμένουν.
Οι άλλες τράπεζες εμφανίζονται διατεθειμένες να επιδοτήσουν το κόστος ανάληψης μετρητών ή ερώτησης υπολοίπου από ΑΤΜ άλλης τράπεζας, όταν το ίδιο το πιστωτικό ίδρυμα δεν διαθέτει υποδομές σε νησιωτικές ή δυσπρόσιτες περιοχές, ειδικά μετά τον τελευταίο κύκλο συρρίκνωσης του δικτύου τους.  Με τον τρόπο αυτόν θα εξυπηρετούνται πελάτες που δεν έχουν άλλη εναλλακτική στις αναλήψεις μετρητών και είναι αναγκασμένοι να κάνουν χρήση των ΑΤΜ άλλων τραπεζών.
Το τελευταίο τρίμηνο οι σχετικές χρεώσεις έχουν αυξηθεί μεσοσταθμικά κατά 50%. Συγκεκριμένα, αν κάποιος επισκεφθεί το δίκτυο διαφορετικού πιστωτικού ιδρύματος από αυτό στον οποίο τηρείται ο καταθετικός του λογαριασμός, θα πληρώσει προμήθεια, η οποία ανεξάρτητα από το ύψος της συναλλαγής κυμαίνεται από 2,5 έως 3,75 ευρώ. Το μεγαλύτερο δε μέρος της εισπράττεται από την τράπεζα που λειτουργεί το ΑΤΜ και ένα ποσό 0,60 ή 0,75 ευρώ από τον εκδότη της κάρτας.
Πάντως υπάρχουν και προμήθειες που θα εξακολουθήσουν να καταβάλλονται κανονικά. Χαρακτηριστικό παράδειγμα αποτελεί η είσπραξη προμήθειας 5 ή 6 ευρώ κάθε φορά που γίνεται αλλαγή του πλαστικού της χρεωστικής κάρτας, σε περίπτωση φθοράς, κλοπής ή πενταετούς ανανέωσης, αλλά και οι ετήσιες  συνδρομές σε ορισμένους τύπους καρτών που είναι συνδεδεμένες με προγράμματα επιβράβευσης.
Διπλασιασμό δόσεων και προσαρμοζόμενο επιτόκιο θα προβλέπει το νέο σχήμα των πάγιων ρυθμίσεων εξόφλησης των οφειλών που ετοιμάζει το οικονομικό επιτελείο όπως αποκάλυψε χθες ο υπουργός Οικονομικών Χρήστος Σταϊκούρας, μιλώντας στον τηλεοπτικό σταθμό Σκαϊ και την εκπομπή «Αποτυπώματα».
Ο υπουργός επιβεβαίωσε πως οι δόσεις της πάγιας ρύθμισης θα διπλασιαστούν και θα ανέρχονται από 24 έως και 48 δόσεις. Όπως ξεκαθάρισε, θα προβλέπονται εισοδηματικά κριτήρια με βάση τα οποία θα καθορίζεται το ύψος της δόσης, ενώ σε κάθε περίπτωση το επιτόκιο της ρύθμισης δεν θα είναι σταθερό, αλλά προσαρμοζόμενο.
Σύμφωνα με πληροφορίες το επιτόκιο με το οποίο θα επιβαρύνεται η ρυθμισμένη οφειλή θα είναι στα επίπεδα του 3%- 5% ετησίως για όσους επιλέγουν το πρόγραμμα των 24 δόσεων, αλλά θα αυξάνεται όσο αυξάνεται ο αριθμός των μηνιαίων δόσεων.
Συγκεκριμένα  ΕΝΦΙΑ, φόρος εισοδήματος, ΦΠΑ κ.ά. θα μπορούν να ρυθμίζονται σε 24 δόσεις χωρίς το κριτήριο του εισοδήματος, αλλά οι υπερβάλλουσες δόσεις θα επιβαρύνονται με την επιβολή υψηλότερου επιτοκίου. Σε κάθε περίπτωση, το ύψος του εισοδήματος του οφειλέτη θα καθορίζει τον αριθμό των δόσεων εξόφλησης της έκτακτης οφειλής.
Η νέα πάγια ρύθμιση θα ενεργοποιηθεί στις αρχές του 2020 για να εφαρμοστεί στις οφειλές που θα βεβαιωθούν το 2020. Έτσι, φόροι που έμειναν απλήρωτοι το 2019 ή οι ληξιπρόθεσμες οφειλές που δημιουργήθηκαν μέχρι το τέλος του 2018 και δεν εντάχθηκαν στις 120 δόσεις μπορούν να εξοφληθούν μόνο με τη σημερινή πάγια ρύθμιση των 12 ή 24 μηνιαίων δόσεων.

        Διαβάστε επίσης
      
