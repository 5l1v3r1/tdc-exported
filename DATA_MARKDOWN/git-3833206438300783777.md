
# 7-килограмова щука извади от Марица бай Илия в изборния ден

Published at: **2019-11-03T13:05:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/7-kilogramova-shtuka-izvadi-ot-Marica-bai-Iliya-v-izborniya-den-910762)

7-килограмова щука улови в изборния ден пловдивчанинът Илия. 
"Не се даде лесно – бори се повече от половин час", описа модерната пловдивска версия на "Старецът и морето" той.
Илия каза, че е пенсионер и всеки божи ден идва да лови риба на Марица. Само веднъж е улавял по-голям речен звяр.
Брегът на реката почерня днес от десетки рибари. Те използваха слънчевия ден, за да се отдадат на хобито си. Уловиха щука, алай и скобар. 
В отсечката на реката между моста на Герджика и този на ВИХВП често над водата скачаха скобари. Вероятно бягат от гигантски сомове, предполагаха мъжете с въдиците, съобщава в."Марица".
Край реката се завъртя и легендарният рибар Иван Сома. 
Рекордът му в Марица е 36-килограмов сом, който след това пуснал на свобода, и 11-килограмова щука. В язовир Кърджали е хващал 100-килограмов сом.  
Повечето планираха на връщане да гласуват на балотажа. "Щуката е тук и сега, а изборите са до довечера", обобщи философски Илия.
