
# Ο γιος του Τραμπ δημοσιοποίησε όνομα πράκτορα δημοσίου συμφέροντος

Published at: **2019-11-06T19:18:00+00:00**

Author: **SigmaLive**

Original: [SIGMALIVE](https://www.sigmalive.com/news/international/596077/o-gios-tou-tramp-dimosiopoiise-onoma-praktora-dimosiou-symferontos)

Ο γιος του προέδρου Τραμπ δημοσιοποίησε το όνομα του πράκτορα-μάρτυρα δημοσίου συμφέροντος από τον οποίο ξεκίνησε η διαδικασία καθαίρεσης του πατέρα του.
Ο μεγαλύτερος γιος του προέδρου Ντόναλντ Τραμπ δημοσιοποίησε σήμερα μέσω του Twitter το όνομα ενός πράκτορα της CIA, ο οποίος φέρεται ότι είναι ο άνθρωπος η καταγγελία του οποίου πυροδότησε τη διαδικασία καθαίρεσης του πατέρα του.
Αψηφώντας τους κανονισμούς για την προστασία των μαρτύρων δημοσίου συμφέροντος, ο Ντόναλντ Τραμπ Τζούνιορ αναπαρήγαγε το όνομα που κυκλοφορεί από την περασμένη εβδομάδα σε ακροδεξιά μέσα ενημέρωσης και ιστοτόπους.
Στην ανάρτησή του ο Ντόναλντ Τζούνιορ κατηγορεί τον πράκτορα αυτόν ότι συνεργαζόταν με τους «αντιτραμπικούς» και παραπέμπει σε ένα άρθρο του ενημερωτικού ιστότοπου της ριζοσπαστικής δεξιάς Breitbart.
«Το να δίνεις οποιοδήποτε όνομα απλώς θέτει αυτό το πρόσωπο και την οικογένειά του σε κίνδυνο», αντέδρασε ο Άντριου Μπάκατζ, ο δικηγόρος του πράκτορα που σήμανε τον συναγερμό μετά το τηλεφώνημα του προέδρου Τραμπ με τον Ουκρανό ομόλογό του, τον περασμένο Ιούλιο. Μιλώντας στο Γαλλικό Πρακτορείο, πρόσθεσε ότι με την ενέργεια αυτή ο Τραμπ «δεν θα αποφύγει να απαντήσει στις άφθονες κατηγορίες σε βάρος του».
Ο πελάτης του Μπάκατζ είναι μέλος των υπηρεσιών πληροφοριών και για ένα διάστημα είχε αποσπαστεί στον Λευκό Οίκο. Φέτος το καλοκαίρι εξέφρασε την ανησυχία του σε πολλούς αξιωματούχους για το τηλεφώνημα στο οποίο ο Τραμπ ζήτησε από το Κίεβο να ξεκινήσει εισαγγελική έρευνα σε βάρος του Δημοκρατικού πρώην αντιπροέδρου Τζο Μπάιντεν.
Ο Ντόναλντ Τραμπ θεωρεί «άμεμπτη» την τηλεφωνική επικοινωνία με τον Ουκρανό πρόεδρο Βολοντίμιρ Ζελένσκι και αυτοχαρακτηρίζεται θύμα ενός «κυνηγιού μαγισσών». Επίσης, αμφισβητεί διαρκώς την αμεροληψία του μάρτυρα δημοσίου συμφέροντος.
«Δεν υπάρχει μάρτυρας δημοσίου συμφέροντος: υπάρχει κάποιος που έχει στόχους σε βάρος του Ντόναλντ Τραμπ», έγραψε την Δευτέρα στο Twitter, ζητώντας από τα μέσα ενημέρωσης να αποκαλύψουν την ταυτότητά του. Χωρίς να αναφέρει ο ίδιος το όνομά του, υποστήριξε ότι είναι υποστηρικτής του πρώην προέδρου Μπαράκ Ομπάμα. «Απεχθάνεται τον Τραμπ, είναι ριζοσπάστης», είπε την Κυριακή ο Ρεπουμπλικάνος πρόεδρος.
Οι δικηγόροι του μάρτυρα έχουν ανακοινώσει ότι ο πελάτης τους είναι έτοιμος να απαντήσει «γραπτώς και ενόρκως» στις ερωτήσεις που θέλουν να του θέσουν οι Ρεπουμπλικάνοι βουλευτές στη Βουλή των Αντιπροσώπων.
