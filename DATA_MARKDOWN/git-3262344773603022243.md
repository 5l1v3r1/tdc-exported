
# Adobe Photoshop Camera promette foto migliori su iOS e Android con la forza dell'IA

Published at: **2019-11-05T10:43:00+00:00**

Author: **Franco Aquini**

Original: [DDay.it](https://www.dday.it/redazione/32944/adobe-photoshop-camera-ios-android-foto-ia)

Giornate di annunci per Adobe, che oltre alle novità della suite Creative Cloud annuncia anche l'arrivo a breve di Photoshop Camera, una nuova app per iOS e Android dedicata a chi ama esprimere la propria creatività attraverso le fotografie e i social network.
Di nuovo in Photoshop Camera c'è l'immancabile intelligenza artificiale, che Adobe pensa di poter sfruttare in modo migliore grazie all'uso della propria piattaforma Adobe Sensei, ormai arrivata a un ottimo livello di maturità. Attraverso l'uso sapiente del framework proprietario, Adobe vuole portare a un livello più alto l'esperienza di scatto e condivisione delle proprie foto, aggiungendo quella creatività che è impossibile ottenere con i semplici filtri di applicazioni già esistenti.
Photoshop Camera è in grado di riconoscere istantaneamente il soggetto della foto, proponendo consigli per migliorare lo scatto o applicando direttamente gli aggiustamenti necessari. Mantenendo allo stesso tempo anche lo scatto originale. Oltre alla qualità della foto, l'app permette l'uso di filtro e lenti creati da artisti e influencer noti. Non mancheranno ovviamente anche sfondi e effetti di ogni genere per arricchire e rendere più creativi i propri scatti fotografici.
Photoshop Camera andrà ad arricchire la già corposa Creative Cloud. Per ora è disponibile come beta pubblica; il debutto della versione finale è atteso per iOS e Android nel corso del 2020.
