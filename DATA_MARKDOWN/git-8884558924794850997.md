
# Vejpanje ni brez tveganj za srčno-žilni sistem

Published at: **2019-11-07T13:24:34+00:00**

Author: **STA**

Original: [Primorske novice](https://www.primorske.si/plus/zdravje/vejpanje-ni-brez-tveganj-za-srcno-zilni-sistem)


        Kajenje elektronskih cigaret oz. vejpanje bi lahko negativno vplivalo na srčno-žilni sistem, kaže danes objavljena raziskava ameriških znanstvenikov. Kot poudarjajo, zaradi tega za zdaj ni mogoče govoriti, da je vejpanje varna alternativa kajenju navadnih cigaret.
      
COLUMBUS > "Elektronske cigarete vsebujejo nikotin, fine delce, kovine in arome, ne gre le za paro neškodljive vode," je ob objavi študije poudaril njen glavni avtor, profesor Loren Wold z univerze v Ohiu.
Kot je dodal, raziskave onesnaženosti zraka kažejo, da fini delci, manjši od 2,5 mikrona, vdrejo v krvni obtok in vplivajo na srce. "In ugotovitve v zvezi z elektronskimi cigaretami gredo v to smer," je navedel.
Študijo, ki vključuje predhodne raziskave v zvezi z elektronskimi cigaretami, so objavili v publikaciji združenja evropskih kardiologov Cardiovascular Research.
Eden njenih glavnih namenov je uživalce elektronskih cigaret povabiti k razmisleku, tiste, ki niso nikoli kadili, pa odvrniti tako od kajenja kot od vejpanja. "Gre za tveganje, ki ga preprosto ni vredno prevzeti," je po poročanju nemške tiskovne agencije dpa poudaril Wold.
Avtorji so v študiji izpostavili učinke nikotina, ki zvišuje krvni tlak in pospešuje bitje srca, ter finih delcev, ki lahko povzročijo poapnenje arterij in vnetje. "Ti učinki nakazujejo, da bi lahko dolgoročno kajenje elektronski cigaret povečalo tveganje za razvoj srčno-žilnih bolezni," so poudarili.
Ob tem so se zavzeli tudi za nadaljnje študije o aromah, ki jih vsebujejo tekočine za elektronske cigarete. Kot so navedli, jih sicer večina velja za varne, ko se jih užije, njihov učinki, ko se jih vdihava, pa so le malo znani.
Zapisali so tudi, da bi bilo treba opraviti raziskave o vplivih dolgoročne uporabe elektronskih cigaret, saj večina obstoječih študij preučuje vplive vejpanja v krajšem časovnem obdobju.
