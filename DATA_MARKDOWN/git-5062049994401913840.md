
# Po zraněních zpátky na vzestupu. Veselého motivuje návrat do první stovky

Published at: **2019-11-07T18:38:00+00:00**

Author: ****

Original: [Tenisový svět](https://www.tenisovysvet.cz/article/detail/10645--po-zranenich-zpatky-na-vzestupu-veseleho-motivuje-navrat-do-prvni-stovky)


        Jiří Veselý oslavil minulý týden na challengeru v Eckentalu první titul od června 2016, kdy triumfoval na oblíbeném podniku v Prostějově. Svou formu přijel potvrdit do Bratislavy, kde chtěl zaútočit na návrat do první stovky světa. Sice prohrál hned v prvním utkání s domácím Lukášem Kleinem, jemuž podlehl 6:4, 6:7(5), 2:6, ale se svým vystoupením byl v rámci možností spokojen.
      
Jak Veselý zhodnotil pro Tenisový svět, odvedl solidní výkon, ke kterému však k vlastní smůle nepřidal nějakou přidanou hodnotu, jež by ho protlačila k vítězství. První dva sety odservíroval český tenista výtečně, ale nevyužil svých šancí a ve třetí sadě Klein strhl vítězství na svou stranu.
Veselý má i přes brzké vyřazení rozhodně důvod ke spokojenosti. Od začátku října si zahrál dvakrát v semifinále a vše korunoval minulý týden vítězstvím v Eckentalu, díky kterému se prokousal žebříčkem na 104. místo světa. A návrat do elitní stovky je po vleklých zraněních hlavní motivací.
Jak byste, Jirko, zhodnotil zápas s Lukášem Kleinem?Zápas byl těžký, Lukáš odehrál skvělé utkání. Myslím, že na tyhle podmínky je zvyklý. Já se úplně nenašel. Neřekl bych, že jsem zahrál špatně, hrál jsem solidně, ale nedokázal jsem k tomu nic přidat a vytvořit si šance.
Co podle vás rozhodlo?Tiebreak ve druhém setu jsem nezačal dobře. Ve druhém setu jsem také nedokázal proměnit brejkbol. V prvních dvou setech se mi dařilo na podání uhrávat čisté hry, ale na returnu jsem pak nedokázal vlastně ani jednou pořádně zaútočit a vytvořit si více šancí. On naopak třetí set odehrál skvěle.
Největší problém byl tedy pro vás jeho servis?Musím říct, že odzadu jsem úplně neměl rytmus. Povrch tu je relativně dost křivý a odskoky jsou pokaždé jiné. Nedokázal jsem ho přinutit k nějaké chybě nebo si vytvořit šanci k přechodu na síť. Soupeř, i když byl třeba trochu v tísni, tak zahrál dobře.
V Bratislavě jste hrál poprvé od roku 2014. Většinou touto dobou už míváte volno. Co vás motivovalo k tomu, abyste sem jel?Samozřejmě návrat do stovky. Poslední týdny sice byly velmi náročné a intenzivní, ale zároveň velmi úspěšné. Vidina první stovky tam byla a motivace byla obrovská. Bohužel musím smeknout před soupeřem a hodit to za hlavu.
Minulý týden jste vyhrál challenger v Německu. Čím to, že jste v Bratislavě vypadl tak brzy?Jak říkám, hrál jsem zápas s dobrým soupeřem. Mladým a talentovaným klukem, který je na tyto podmínky zvyklý a já nenašel recept na to, abych ho dokázal přehrát.
