
# ΗΠΑ: Αποζημιώσεις εκατομμυρίων για πληροφορίες στελεχών της Αλ Κάιντα

Published at: **2019-11-07T22:02:00+00:00**

Author: ****

Original: [News.gr](https://www.news.gr/kosmos/article/2025610/ipa-apozimiosis-ekatommirion-gia-plirofories-stelechon-tis-al-kainta.html)

Οι ΗΠΑ ανακοίνωσαν σήμερα ότι προσφέρουν αποζημιώσεις συνολικού ύψους 10 εκατομμυρίων δολαρίων για πληροφορίες σχετικά με δύο ηγετικά στελέχη της Αλ Κάιντα στην Αραβική Χερσόνησο (AQAP).
Σύμφωνα με το Αθηναϊκό Πρακτορείο Ειδήσεων, το Στέιτ Ντιπάρτμεντ δίνει έως 6 εκατομμύρια δολάρια για πληροφορίες που θα οδηγήσουν στην αναγνώριση ή τον εντοπισμό του Σαάντ μπιν Άτεφ αλ Αουλάκι και έως και 4 εκατομμύρια δολάρια για πληροφορίες που θα οδηγήσουν στην αναγνώριση ή τον εντοπισμό του Ιμπραήμ Άχμεντ Μαχμούντ αλ Κόσι.
Ο Αλ Αουλάκι, ο εμίρης μιας επαρχίας της Υεμένης, κάλεσε δημοσίως για επιθέσεις εναντίον των ΗΠΑ και των συμμάχων τους, ενώ ο Αλ Κόσι ανήκει στην ηγετική ομάδα που στηρίζει τον νυν εμίρη του AQAP, επισημαίνεται σε μια ανακοίνωση του αμερικανικού υπουργείου Εξωτερικών.
Ο Αλ Κόσι, που γεννήθηκε στο Σουδάν, βρέθηκε υπό αμερικανική κράτηση και φυλακίστηκε στη στρατιωτική φυλακή του Γκουαντάναμο. Έπειτα από 9 χρόνια σε αιχμαλωσία, δήλωσε ένοχος το 2010 ότι συνωμότησε με την Αλ Κάιντα και παρείχε υλική στήριξη στην τρομοκρατία. Επέστρεψε στο Σουδάν το 2012 βάσει μιας προδικαστικής συμφωνίας
Το Στέιτ Ντιπάρτμεντ αναφέρει ότι εντάχθηκε στην AQAP το 2014, είναι, όμως, ενεργό μέλος της Αλ Κάιντα εδώ και δεκαετίες και είχε συνεργαστεί προηγουμένως απευθείας με τον Οσάμα μπιν Λάντεν, τον ηγέτη της τρομοκρατικής οργάνωσης που σκοτώθηκε το 2011 από αμερικανικές ειδικές δυνάμεις στο κρησφύγετό του στο Πακιστάν.
