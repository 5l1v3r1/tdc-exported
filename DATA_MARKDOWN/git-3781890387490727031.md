
# แม่มณีนอนคุกสุขภาพแข็งแรง ถ้าท้องเรือนจำพร้อมดูแล

Published at: **2019-11-05T08:15:00+00:00**

Author: ****

Original: [เดลินิวส์](https://www.dailynews.co.th/crime/740089)


        ผบ.เรือนจำกลางอุดรฯ จะคุยกับแพทย์ตรวจร่างกาย "แม่มณี" อีกครั้งท้องหรือไม่ ย้ำเรือนจำมีมาตรการดูแลผู้ต้องขังท้องอยู่แล้ว
      
จากกรณีตำรวจบุกเข้าจับ น.ส.วันทนีย์ ทิพย์ประเวช หรือ เดียร์ หรือที่รู้จักกันในฉายา "แม่มณี" และนายเมธี ชิณภา อายุ 20 ปี สามี ในห้องพักที่ อ.สัตหีบ จ.ชลบุรี ก่อนส่งตัวมาดำเนินคดีที่ สภ.เมืองอุดรธานี ข้อหา ร่วมกันฉ้อโกงประชาชน, ร่วมกันให้กู้ยืมเงินอันเป็นการฉ้อโกงประชาชน และร่วมกันนำข้อมูลอันเป็นเท็จเข้าสู่ระบบคอมพิวเตอร์ จากนั้นเจ้าหน้าที่ได้คุมตัวฝากขังที่ศาลจังหวัดอุดรธานีในวันที่ 4 พ.ย.ที่ผ่านมา โดยทั้งสองคนไม่ยื่นไม่ประกันตัว เจ้าหน้าที่ราชทัณฑ์จึงนำตัวไปควบคุมที่เรือนจำจังหวัดอุดรธานี ท่ามกลางกระแสข่าวว่าน.ส.วันทนีย์ หรือ แม่มณีได้ขอให้คนใกล้ชิดไปซื้อชุดตรวจครรภ์ฉุกเฉินมาให้เนื่องจากสงสัยว่าตั้งครรภ์ได้ 2 เดือน เมื่อวันที่ 5 พ.ย. นายภัทรพงษ์ หมวกสกุล ผู้บัญชาการเรือนจำกลางอุดรธานี กล่าวถึงกระแสข่าวดังกล่าวว่า เจ้าหน้าที่ยังไม่มีรายงานในเรื่องการตั้งครรภ์ โดยหลังควบคุมตัวน.ส.วันทนีย์ และสามีเข้ามาควบคุมที่เรือนจำก็ได้จัดทำประวัติผู้ต้องขังใหม่และตรวจสุขภาพเบื้องต้น แต่ยังไม่ได้ตรวจอย่างละเอียด ซึ่งทางเรือนจำจะมีการพูดคุยกับแพทย์ก่อนจะทำการตรวจอย่างละเอียดอีกครั้ง หากพบว่ามีการตั้งครรภ์จริง เรือนจำก็มีกฎระเบียบในการดูแลเรื่องดังกล่าวอยู่แล้ว สำหรับการตรวจสุขภาพของน.ส.วันทนีย์เบื้องต้นร่างกายแข็งแรง ไม่มีโรคประจำตัว และไม่มีท่าทีกังวลหรือเครียด แต่เจ้าหน้าที่ยังต้องเฝ้าดูแลชวนพูดคุยเหมือนกับผู้ต้องขังรายอื่น ในช่วงแรกได้ควบคุมตัวน.ส.วันทนีย์ไว้ที่แดนแรกรับ ซึ่งเจ้าหน้าที่ได้แนะนำแนวทางในการปฏิบัติตัว เมื่อปรับตัวได้แล้วก็จะพิจารณาย้ายแดน "แม่มณี-สามี"ไม่ขอประกันตัวยอมเข้า"เรือนจำอุดรธานี"            
