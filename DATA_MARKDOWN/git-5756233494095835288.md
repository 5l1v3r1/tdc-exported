
# کیش و مات شرق مازندران با بارش باران

Published at: **2019-11-03T09:40:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619586/%DA%A9%DB%8C%D8%B4-%D9%88-%D9%85%D8%A7%D8%AA-%D8%B4%D8%B1%D9%82-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%A8%D8%A7-%D8%A8%D8%A7%D8%B1%D8%B4-%D8%A8%D8%A7%D8%B1%D8%A7%D9%86)


        مدیرکل مدیریت بحران مازندران از ورود سامانه بارشی شدید در این استان به ویژه منطقه شرق شهرهای گلوگاه و بهشهر خبر داد.
      

        آفتاب‌‌نیوز :
      
علی اصغر احمدی در مورد خسارت بارندگی که از شامگاه گذشته در مازندران آغاز شده بود، اظهار کرد: بر اساس پیش‌بینی‌ها و اخطاریه‌ای که اداره کل هواشناسی استان اعلام کرده بود این سامانه از عصر روز گذشته وارد استان شد و بیشتر در شرق مازندران شهرهای گلوگاه و بهشهر را تحت تأثیر خود قرار داد.
وی تصریح کرد: در این راستا اقدامات پیشگیرانه و لایروبی رودخانه‌ها توسط شهرداران در شهرها انجام شده و تا کنون در نکا ۱۳۰ میلی‌متر و در بهشهر ۱۱۰ میلی‌متر بارندگی گزارش شده است.
مدیرکل مدیریت بحران مازندران خاطرنشان کرد: با توجه به لایروبی‌های انجام شده و با این شدت بارندگی خوشبختانه در حوزه مسکن و راه‌ها آسیب جدی نداشتیم و تنها یک ‌منزل مسکونی در روستای لمراسک تخریب شد و همچنین آبگرفتگی معابر نیز وجود دارد.
احمدی ادامه داد: در گلوگاه جاده اصلی که ترانزیت مازندران به گلستان محسوب می‌شود در روستای کیله نو و قلعه پایان آبگرفتگی معابر صورت گرفته است که با ادوات مکانیکی آب از شمال به جنوب هدایت و به صورت موقت لایروبی خیابان‌ها انجام شده و گل و لای خیابان‌ها نیز جمع‌آوری شد تا رفت و آمد برای مردم تسهیل شود.
وی افزود: به دلیل شدت بارندگی و آبگرفتگی معابر در شهرستان گلوگاه کلیه مقاطع تحصیلی شهرستان گلوگاه امروز تعطیل اعلام شده است.
مدیر کل مدیریت بحران مازندران یادآور شد: این سامانه بارشی امروز از استان خارج می‌شود و خوشبختانه در غرب استان مشکل خاصی گزارش نشده است.
