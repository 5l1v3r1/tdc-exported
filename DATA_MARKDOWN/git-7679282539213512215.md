
# सावधान! टेस्ट ड्राइव के नाम पर केटीएम बाइक लेकर चंपत हुआ ठग

Published at: **2019-11-06T11:04:44+00:00**

Author: **ग्रेटर नोएडा। संवाददाता**

Original: [https://www.livehindustan.com](https://www.livehindustan.com/ncr/story-thug-absconding-with-ktm-bike-in-the-name-of-test-drive-2834862.html)

एक युवक को ओएलएक्स साइट पर केटीएम बाइक बेचने का विज्ञापन देना भारी पड़ गया। विज्ञापन देखकर बाइक खरीदने पहुंचे युवक ने सौदेबाजी की और फिर टेस्ट ड्राइव के बहाने बाइक को लेकर भाग गया। पीड़ित ने घटना की शिकायत ग्रेटर नोएडा के बीटा-2 पुलिस थाने में दर्ज कराई है। पुलिस का दावा है कि आरोपी की पहचान कर ली गई है। उसे जल्द गिरफ्तार कर लिया जाएगा।
सेक्टर-137 में रहने वाले तंजीन नोएडा के सेक्टर-77 स्थित एक कंपनी में जॉब करते हैं। वह मूलरूप से हिमाचल के रहने वाले है। वह अपनी केटीएम बाइक को 1.85 लाख रुपये में बेचना चाहते थे। इसके लिए उन्होंने कुछ दिन पहले ओएलएक्स पर विज्ञापन डाला था। एक युवक ने उनकी बाइक को पसंद किया। उसके बाद चेटिंग और फिर फोन पर बात हुई। सौदेबाजी करने के लिए सोमवार दोपहर ग्रेटर नोएडा की कामर्शियल बेल्ट स्थित आईसीआईसीआई बैंक के पास बुलाया।
तंजीन बाइक लेकर वहां पहुंचा तो उस युवक ने खुद को ग्रेटर का रहने वाला बताया। इस दौरान आरोपी युवक ने टेस्ट ड्राइव करने की इच्छा जताई। तंजीन ने उसे बाइक दे दी। आरोपी बाइक स्टार्ट कर चला गया। काफी देर बाद भी वह नहीं लौटा तब तंजीन को शंका हुई। उसने आरोपी के मोबाइल पर कॉल किया तो वह स्विच ऑफ था। पीड़ित ने मामले की सूचना बीटा-2 पुलिस को दी। 
उसी दौरान आरोपी की कॉल आई और वापस आईसीआईसीआई बैंक के पास पहुंचने की बात की। पीड़ित ने आरोपी की कॉल के बारे में भी पुलिस को जानकारी दी। इसके बाद पुलिस भी आरोपी युवक द्वारा बताई गई जगह पर पहुंची, लेकिन आरोपी वहां नहीं मिला। थाना बीटा-2 एसएसआई एनपी सिंह का कहना है कि आरोपी की पहचान कर ली गई है। जल्द ही आरोपी को गिरफ्तार कर लिया जाएगा।
