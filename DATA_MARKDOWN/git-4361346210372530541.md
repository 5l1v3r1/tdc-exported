
# 
        Ne vegyük magunkra a világ problémáit!
      

Published at: **2019-11-03T11:00:00+00:00**

Author: **Zs.V. **

Original: [www.borsonline.hu](http://www.borsonline.hu/aktualis/ne-vegyuk-magunkra-a-vilag-problemait/185683)


        Legyen szó környezetszennyezésről, a Föld túlnépesedéséről vagy klímaválságról, akadnak olyanok, akik nem elégszenek meg azzal, amit egy személyben tehetnek, ha­nem mindenáron meg akarják oldani a világ problémáit. S amikor rájönnek, hogy egyedül képtelenek látványos változást elérni, összeomlanak. 
        Legyen szó környezetszennyezésről, a Föld túlnépesedéséről vagy klímaválságról, akadnak olyanok, akik nem elégszenek meg azzal, amit egy személyben tehetnek, ha­nem mindenáron meg akarják oldani a világ problémáit. S amikor rájönnek, hogy egyedül képtelenek látványos változást elérni, összeomlanak.
      

        Nagy a felelősségérzet
      
Ön is hajlamos a szívére venni olyan, az egész világot érintő ügyeket, amelyeket egymaga nem képes megoldani? Ez nem egyedi eset, sokan éreznek hasonlóan. Leginkább azonban azok hajlamosak erre, akiknek valamilyen személyes érintettsége is van az ügyben.
– Nagyon erős felelősségérzet is társul ahhoz, ha valaki túlzottan a szívére vesz valamit – kezdte dr. Csehák Hajnalka pszichológus. – Ez az ügy megérinti, azért fektet rá ekkora hangsúlyt. Általában elmondható, hogy ezek az illetők nagyon jólelkűek – magyarázta a szakértő.
Szinte minden embernél megvan az a téma, amely mellett képes lenne elköteleződni. Egyesek a környezetvédelemért állnak ki, mások a gyerekek védelméért. Ám akadnak olyan esetek is, amikor valaki olyasmi mellett teszi le a voksát, ami a többségnek semmit sem jelent. De rájuk sem szabad legyinteni.

        Vezetők lehetnek
      
A komoly elkötelezettség egy idő után mások számára is megmutatkozik, így azok, akik nagyon a szívükön viselik egy adott téma sorsát, idővel a mozgalom élére fognak kerülni. Ennek nagyon egyszerű a magyarázata. Mivel próbálnak mindent megtenni, hogy elérjék a céljukat, a buzgóságukkal tömegeket képesek elérni, összefogni és vezetni.
– Az elköteleződés kiemeli őket, és az élére állnak egy-egy olyan ügynek, amelyben hisznek, és meg akarnak oldani. Ezért maguk köré gyűjtik a hasonlóan gondolkodókat, akik követik őket, és így szinte észrevétlenül a csoport élére kerülnek – mondta dr. Csehák, majd hozzátette, hogy vannak, akik az egész éle­tüket képesek rááldozni egy számukra fontos ügyre, és hogy minél jobban kivegyék a részüket annak megoldásából.

        Nehéz az elengedés
      
Akiknek ennyire fontos egy ügy, azoknak nehéz nem gondolni rá. Ezért nyomja rá a bélyegét a hangulatukra, ha valami miatt kudarcba fullad a tervük.
– Ebbe akár bele is lehet roppanni – figyelmeztet a pszichológus. – Mert hatalmas csalódásnak fogják fel, ha nem sikerül megoldást találniuk, vagy valamilyen oknál fogva nem foglalkozhatnak többé vele. Mivel annyira mély a belső hitük, képtelenek elviselni a kudarcot.
Fontos, hogy ilyenkor a környezetük támogassa őket, és együtt örüljenek az apró sikereknek is, így újra motiválttá válhatnak. Vagy meggyőzzék őket arról: ideje továbblépni.
