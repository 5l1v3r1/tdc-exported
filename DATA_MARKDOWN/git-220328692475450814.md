
# Карадайъ: Политическите реалности не са същите

Published at: **2019-11-03T23:04:00+00:00**

Author: **сс**

Original: [Стандарт Новини](https://standartnews.com/blgariya-mestni-izbori-2019/karaday-politicheskite-realnosti-veche-ne-sa-sshchite-405802.html)


        Карадайъ призова всички активни и свободни граждани да защитят демокрацията
      
Политическите реалности вече не са същите. В среда на популизъм и омраза, не могат да се правят демократични избори. Това заяви председателят на ДПС Мустафа Карадайъ на специална пресконференция след края на изборния ден.
Държавният апарат бе превърнат в машина за печелене на избори. Социални работници, полицаи, учители – всички бяха включени активно в незаконната кампания на управляващите. Имаше притискане с недемократични средства, каза председателят на ДПС . Той заяви, че това е изкривяване на демокрацията.
Дефектите в законодателната уредба, арогантното поведение на избирателните комисии, поставя въпроса за легитимността на местната власт, защото в много случаи с бездействието си тези хора дадоха възможност за погрешни решения, каза председателят на ДПС.
Поздравявам ГЕРБ с демократично проведените избори, ако това е демокрация, каза Карадайъ с най-голямата ирония, която досега е употребявал спрямо управляващите. Всичко това създава условия за алтернатива, добави многозначително той.
Карадайъ благодари на всички избирателите на ДПС, пожела им смелост, убеденост и вяра в демокрацията. Той им припомни, че партията на Ахмед Доган докара демокрацията преди 30 години и че „това е ценността, около която сме обединени и продължаваме напред”. Ние ще защитим демокрацията, заяви на няколко пъти Карадайъ. И допълни, че призива е към всички свободни и активни граждани в страната.  
Той каза още, че ще присъства на анонсираната от президента Румен Радев среща с избирателните комисии и службите, за да се обсъждат множеството сигнали за купуване на гласове, които изкривяват вота. Нещо повече, ще се явим достатъчно подготвени на нея, каза Карадайъ малко след като премиера Бойко Борисов заяви, че не вижда смисъл от подобна среща.
Карадайъ обобщи резултатите от вота за ДПС:  47 кмета, от които 9 са в коалиционен формат, 1 е независим. Градоначалниците са с 10 повече отпреди 4 години, категорично сме запазили влиянието си и сме увеличили присъствието си в местната власт, каза Карадайъ.
Движението има вече 916 общински съветници, а над 35 процента от кметовете на кметства са избрани от партията на Доган или в коалиция, добави той. Върнахме си Джебел, успяхме да спечелим общини като Павел баня, Маджарово, Гърмен и Исперих. В коалиция Движението взима Девин, Гълъбово, Гурково, Димово и Белоградчик, каза Карадайъ. Като минус той отчете загубата в Сунгурларе, Хитрино, Никола Козлево и Дулово.
