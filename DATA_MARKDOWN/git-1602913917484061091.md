
# Patrick-Louis Vuitton a murit la vârsta de 68 de ani. El era stră-strănepotul fondatorului brandului de lux

Published at: **2019-11-07T13:39:36+00:00**

Author: **Ana Obretin**

Original: [Ziarul Financiar](https://www.zf.ro/zf-24/patrick-louis-vuitton-a-murit-la-varsta-de-68-de-ani-el-era-stra-stranepotul-fondatorului-brandului-de-lux-18552274)

Patrick-Louis Vuitton, stră-strănepotul fondatorului brandului de modă de lux, a murit la vârsta de 68 de ani, a anunţat compania pe contul oficial de pe reţeaua de socializare online Instagram, potrivit contactmusic.com.
"Anunţăm cu adâncă tristeţe decesul lui Patrick-Louis Vuiton. Toate gândurile noastre se îndreaptă spre familie, în special către fiii săi, Pierre-Louis şi Benoit-Louis, care lucrează alături de noi, şi către nepoţi", se arată în comunicatul companiei.
Patrick-Louis Vuiton a început să lucreze pentru companie la vârsta de 22 de ani şi a devenit manager de produs pentru brandul de lux în 1975.
Printre contribuţiile sale majore se numără deschiderea unui al doilea atelier Louis Vuitton, în 1977, iar, în 1986, a devenit responsabil de Comenzile speciale.
Michael Burke, preşedinte-director executiv al companiei Louis Vuitton, a subliniat spiritul avangardist al lui Patrick-Louis Vuiton.
"Întotdeauna a ştiut să alimenteze moştenirea Casei şi să ofere viziune pentru viitor", a mai spus acesta.
