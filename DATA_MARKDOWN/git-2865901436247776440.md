
# Gavrilović: Treba nam svežine, zadovoljan sam reakcijom u trećoj četvrtini

Published at: **2019-11-07T00:00:00+00:00**

Author: ****

Original: [MozzartSport](https://mozzartsport.com/kosarka/vesti/gavrilovic-treba-nam-svezine-zadovoljan-sam-reakcijom-u-trecoj-cetvrtini/341908)

Nije uspela Crvena zvezda da dođe do pobede pred svojim navijačima protiv Real Madrida. Ključna je bila četvrta četvrtina u kojoj su Kraljevići napravili odlučujuću seriju poena i na kraju čak i prilično ubedljivo slavili.
Trener Crvene zvezde, Andrija Gavrilović, nakon utakmice istakao je da su dešavanja u četvrtoj četvrtini posledica odlične igre Reala u defanzivi tokom svih 40 minuta."Želeo bih da čestitam Realu, jer mislim da su odigrali odličnu defanzivnu utakmicu čitavih 40 minuta. To je bio naš problem danas i mislim da je poslednja četvrtina samo rezultat svega što su oni pokazali u celoj utakmici, jako su igrali, čvrsti su bili na lopti. Srećan sam na reakciju mog tima u trećoj četvrtini. Borili su se, uzvratili su, prešli su i u prednost. Ali na kraju smo ipak platili cenu dobre odbrane Reala", rekao je strateg crveno-belih.
Zanimalo je sve zbog čega je Crvena zvezda toliko pala u igri u poslednjih deset minuta utakmice."U poslednjoj četvrtini procenti šuta su bili rezultat onoga što se dešavalo pre toga. Krenulo je tako što su oni dali tri trojke, a mi promašili sve, pa čak i bacanja. Mi želimo kod kuće da igramo brže u tranziciji. Imali smo oslabljenu prednju liniju neigranjem Filipa Čovića, a Braun je igrao prekovremeno", izjavio je Gavrilović.
Bilo je očigledno da Crvena zvezda tokom većeg dela utakmice muku muči sa ofanzivnim skokom."Naročito u prvoj četvrtini je bilo situacija gde smo bili stegnuti i nerazigrani i bilo je situacija kada niko u reketu nije bio tu da pokupi taj skok, iako je dogovor i pravilo da dva igrača uvek idu na skok. Što se tiče njihovog skoka, Tavares posle svojih kretnji u dubinu ostaje tu i hvata skok, a Garuba je takođe agresivan na poziciji četiri. Morali smo da igramo ofanzivno, na granici faula, pa čak i ponekog slobodnog bacanja, te tako osujetimo možda neki šut za tri poena. Nažalost, to nije nikakvo opravdanje. Kada neki igrači četiri utakmice u nizu odigraju, fizički se istroše, kao Perperoglu, a Dženkins je imao problem sa faulovima i tu se iscrpela rotacija u poslednjoj četvrtini. Vreme brzo istekne, posle njihovih sedam trojki u poslednjoj četvrtini, razlika je otišla na njihovu stranu", istakao je trener crveno-belih.
Čini se da crveno-beli imaju dosta prostora za napredak u narednim utakmicama, te da sve može biti dosta razigranije i kreativnije."Treba nam svežine, izmene na poziciji plejmejkera, agresivnost na situacijama pik-en rola, treba nam izvor kreacije u napadu. Često to ume da bude Perperoglu, nekad to bude i Simanić. Oni su uspeli to danas da obrane. Znamo kakva je sezona, kakvi su zadaci i teškoće i možemo samo radom iz ovog sastava koji imamo da izvlačimo maksimum, te da rotiramo igrače koji se previše troše u ovom zgusnutom redosledu".
O dovođenju novih igrača u sastav, Andrija Gavrilović nije previše da govori, dok za Derika Brauna ističe da bi uskoro mogao da se priključi treninzima."Ne bih preuzimao na sebe tu odgovornost, razumećete iz kog razloga. Derik Braun čeka dva specijalistička pregleda pre nego što dobije zeleno svetlo da trenira sa ekipom. Ima povredu kolena koje je posledica nekih ranijih intervencija. Mora da se vrati u formu, ima probleme sa tim", rekao je Gavrilović.
Danas na terenu nije bilo Filipa Čovića. Trener crveno-belih kaže da je plejmejker doživeo manju povredu na jučerašnjem treningu."Juče na treningu je povredio koleno. Bio je na magnetnoj rezonanci, istegao je prednji ukršteni ligament. Ne znam kada će se vratiti u normalu, biće potrebno nekoliko dana".
Ni Davidovca nije bilo u rosteru, dok je Lazić nakon udarca koji je dobio dosta manje igrao u nastavku meča."Davidovac ima bol u leđima, treba da sanira upalu, radi terapije i leči se nekim medikamentima. Lazić je dobio udarac u nos, ali je bio spreman da se vrati. Međutim, zbog energije koju je doneo Dobrić i zbog toga što je Dobrić pokrio taj pritisak u odbrani, zato ga nisam više koristio", zaključio je Gavrilović.

        Piše: 
        Srđan TODOROVIĆ
        
        Foto: 
        Star Sport
      
