
# อาร์แอนด์ไอปรับเครดิตไทยขึ้นเป็นระดับเอลบ

Published at: **2019-11-01T05:35:00+00:00**

Author: ****

Original: [เดลินิวส์](https://www.dailynews.co.th/economic/739458)


        อาร์แอนด์ไอ ปรับเครดิตไทยดีขึ้นจากระดับ บีบีบีบวก มาเป็น เอลบ พร้อมคงมุมมองความเชื่อถือไว้ที่ระดับเสถียรภาพ
      
นางแพตริเซีย มงคลวนิช ผู้อำนวยการสำนักงานบริหารหนี้สาธารณะ (สบน.) เปิดเผยว่า บริษัท เรทติง แอนด์ อินเวสท์เมนท์ อินฟอร์เมชัน หรืออาร์แอนด์ไอ ซึ่งเป็นบริษัทจัดอันดับความน่าเชื่อถือรายใหญ่ของญี่ปุ่น ได้ปรับอันดับความน่าเชื่อถือของไทย เพิ่มขึ้นจากระดับ บีบีบีบวก มาเป็น เอลบ และคงมุมมองความน่าเชื่อไว้ที่ระดับเสถียรภาพ ไว้เท่าเดิม ซึ่งจะส่งผลดีต่อต้นทุนในการระดมทุนทั้งภาครัฐและเอกชนในอนาคต เพราะเมื่อเครดิตของไทยดีขึ้น จะทำให้เกิดความง่ายต่อการตัดสินใจในการให้เงินกู้กับไทย รวมถึงดอกเบี้ยที่จะอยู่ในระดับต่ำด้วยสำหรับสาเหตุที่ไทยได้รับการจัดอันดับในระดับที่ดีขึ้น เป็นผลจากการดำเนินมาตรการเชิงรุกในการพัฒนาอุตสาหกรรมที่มีมูลค่าเพิ่มสูง และพัฒนาเขตเศรษฐกิจพิเศษภาคตะวันออก (อีอีซี) รวมถึงการลงทุนโครงสร้างพื้นฐานอย่างต่อเนื่อง ทำให้นักลงทุนทั้งในและต่างประเทศเกิดความเชื่อมั่นและพร้อมเข้ามาลงทุนในไทยมากขึ้น ส่งผลให้เศรษฐกิจในระยะยาวมีเสถียรภาพและเติบโตดี  อีกทั้งยังมีการเกินดุลการค้าและดุลบริการที่เพิ่มขึ้นสะท้อนให้เห็นถึงความแข็งแกร่งทางด้านรายได้จากการท่องเที่ยว รวมถึงการมีเงินทุนสำรองระหว่างประเทศที่สูงกว่าหนี้ต่างประเทศขณะเดียวกันไทยยังมีวินัยทางการเงินการคลังที่แข็งแกร่ง โดยจัดทำกรอบวินัยการเงินการคลังและบริหารจัดการด้านการคลังได้อย่างมีประสิทธิภาพและเป็นรูปธรรม และยังได้กำหนดเพดานหนี้สาธารณะไว้ในกฎหมายอย่างชัดเจน ส่งผลให้สัดส่วนหนี้สาธารณะต่อจีดีพีในขณะนี้ยังอยู่ในระดับต่ำ จึงไม่มีความกังวลในด้านการระดมทุนและความเสี่ยงด้านการคลัง
