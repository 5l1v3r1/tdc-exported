
# La strana carriera di Matthew McConaughey

Published at: **2019-11-04T10:58:24+00:00**

Author: ****

Original: [Il Post](https://www.ilpost.it/2019/11/04/matthew-mcconaughey-50-anni/)

Dieci anni fa non uscirono molti articoli per celebrare i quarant’anni di Matthew McConaughey: era un attore molto bello, dal nome difficile da pronunciare e dalla carriera piuttosto anonima, fatta di tante commedie romantiche e nessun ruolo drammatico davvero riuscito. Cinque anni fa, mentre McConaughey festeggiava i suoi 45 anni, era cambiato tutto: grazie a film come The Lincoln Lawyer, Killer Joe, Magic Mike, The Paperboy e Mud era diventato un attore più credibile, poi era stato protagonista di True Detective, aveva avuto un gran bel ruolo in The Wolf of Wall Street e, soprattutto, aveva vinto il premio Oscar grazie a Dallas Buyers Club. Il 4 novembre 2014, mentre McConaughey festeggiava i suoi 45 anni e si parlava della sua rinascita, stava per uscire Interstellar, l’ambizioso film di fantascienza di cui era protagonista, diretto da Christopher Nolan.
Oggi, cinque anni dopo, McConaughey compie cinquant’anni e non è facile dire dove stia andando la sua carriera. Dopo Interstellar i suoi film sono stati La foresta dei sogni, Free State of Jones, Gold – La grande truffa, La torre nera, Cocaine – La vera storia di White Boy Rick, Serenity – L’isola dell’inganno e The Beach Bum. Se ne avete visti almeno uno, probabilmente siete già ben sopra la media. E difficilmente troverete qualcuno che vi dirà che uno di questi dovete proprio vederlo.
McConaughey è nato a Uvalde, in Texas, e come si capisce dopo due sillabe sentendolo parlare in inglese, ha in effetti un accento molto texano. A proposito di suoni: il suo cognome si pronuncia “məˈkɒnəheɪ”, cioè qualcosa di simile a “m-con-a-i”. È figlio di un’insegnante e del gestore di un distributore di benzina che poi fondò una piccola azienda legata all’estrazione del petrolio. Il padre era anche stato un giocatore di football andato molto vicino a debuttare nel massimo campionato, la NFL, e una delle cose meno texane di McConaughey è il fatto che tifi per i Washington Redskins. Già al liceo McConaughey, ultimo di tre fratelli, si fece notare per la bellezza e per i successi da atleta e da studente. Si diplomò, andò un anno in Australia a fare lavori di ogni tipo e poi tornò in Texas per studiare Giurisprudenza all’università di Austin. Le sue biografie raccontano che andasse bene anche come studente, ma che dopo aver letto Il più grande venditore del mondo di Og Mandino mollò tutto e decise di studiare per fare l’attore.
Sfruttando soprattutto la sua bellezza, McConaughey riuscì a entrare in qualche pubblicità e video musicale. Nel 1993 arrivò il suo debutto cinematografico, ma in quel caso nonostante la sua bellezza. Un po’ per caso era riuscito infatti a fare un provino per interpretare in La vita è un sogno di Richard Linklater un uomo che ha superato i vent’anni ma esce ancora con i liceali e pensa solo alle canne e al sesso. Linklater temeva che la sua bellezza lo avrebbe reso poco credibile nel ruolo, e allora pensò di fargli avere capelli lunghi e improbabili baffi. Nei piani iniziali in La vita è un sogno (Dazed and Confused) David Wooderson – il personaggio di McConaughey – avrebbe dovuto dire solo qualche parola, ma Linklater si accorse che funzionava e che McConaughey riusciva spesso a improvvisare, e decise quindi di far crescere il personaggio. Il personaggio di Wooderson è famoso per due cose: il motto «Just Keep Livin’» e le parole «Alright alright alright». Entrambe le cose sono rimaste piuttosto attaccate a McConaughey: il motto è diventato il nome della sua associazione benefica e le parole sono diventate una sorta di tormentone, che lui ha continuato a ripetere per anni, persino durante la consegna del suo Oscar.
