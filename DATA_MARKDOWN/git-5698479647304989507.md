
# ایران: گام چهارم کاهش تعهدات برجامی از پیش‌ اعلام نخواهد شد

Published at: **2019-11-04T12:54:11+00:00**

Author: **یورنیوز فارسی **

Original: [euronews](https://farsi.euronews.com/2019/11/04/iran-fourth-step-in-reducing-nuclear-commitments-not-be-announced-in-advance)

سخنگوی دولت ایران گفت که اجرای گام چهارم کاهش تعهدات برجامی این کشور از پیش‌ اعلام نخواهد شد.
علی ربیعی روز دوشنبه ۱۳ آبان در نشست خبری هفتگی خود در پاسخ به این پرسش که با توجه به «عدم تامین منافع» ایران، گام چهارم کاهش تعهدات برجامی در چه سطحی عملیاتی می‌شود، گفت: «اجازه دهید همان روزی که کاهش تعهدات برجامی اعمال می‌شود خود رئیس جمهوری اعلام کند و پیش اعلامی نخواهیم داشت و در روز و ساعت مقرر آقای روحانی جزئیات آن را اعلام خواهد کرد.»
ایران تاکنون سه بار به اروپایی‌ها فرصت ۶۰ روزه داده‌ است تا منافع این کشور را را تأمین کنند. فرصت سوم ۲ روز دیگر به پایان می‌رسد.
آقای ربیعی در همین زمینه افزود: «قطعاً بنا به وعده‌ای که داشتیم در گام‌های مختلف هم به اروپایی‌ها فرصت دادیم و هم افکار عمومی خودمان دیدند که با صبوری و صبر استراتژیک که داشتیم، این ما نبودیم که خواستیم از برجام خارج شویم و این سیاست زورگویانه آمریکا و عدم مقاومت اروپا بوده که ما را به این نتیجه رسانده است.»
حسن روحانی، رئیس جمهوری ایران نیز پیش‌تر از احتمال برداشتن «گام‌های بعدی» در مسیر کاهش تعهدات برجامی سخن گفته بود. محمود واعظی، رئیس دفتر رئیس جمهوری ایران نیز روز ۲۵ مهر ضمن تأیید مطالعه گام چهارم ایران گفته بود: «کمیته‌ای در کشور در حال بررسی اقدام‌های طرف مقابل با اجرای گام سوم کاهش تعهدات هسته‌ای است و اگر خواسته‌های ایران از طرف‌های مقابل محقق نشود، گام چهارم کاهش تعهدات هسته‌ای انجام می‌شود.»
همزمان با اظهارات سخنگوی دولت، مراسم راه‌اندازی و رونمایی زنجیره ۳۰ تایی ماشین‌های «آی‌آر۶» در سایت هسته‌ای نطنز با حضور علی اکبر صالحی، رئیس سازمان انرژی اتمی برگزار شد.
