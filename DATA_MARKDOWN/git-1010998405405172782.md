
# Посегателство върху църквите в шест русенски села

Published at: **2019-11-06T23:15:00+00:00**

Author: ****

Original: [bTV Новините](https://btvnovinite.bg/bulgaria/posegatelstvo-varhu-carkvite-v-shest-rusenski-sela.html)

Посегателство върху храмовете на шест русенски села. Откраднати са дарения и десетки ценни икони. Дни след първата кражба от храма в Пепелина, в църквата отново влизат с взлом.
"Отворили са вратата, влезли са след това стигнали са до металната врата на църквата, където са отрязали една от халките, с които се заключва с катинар", разказа кметският наместник на селото Георги Корчев.
От 4 метра височина са свалени 19 малки икони. Открадната е и голямата икона на Света Богородица с Младенеца, с характерен метален обков.
В село Острица крадците срязват метална решетка, за да се промъкнат през прозореца. От храма е изнесена най-ценната икона.
Същият почерк и при посегателството в църквата "Успение Богородично" в село Кацелово и в храма в Каран Върбовка. Липсват касата за дарения и избрани реликви и икони.
В интернет икони като откраднатите се предлагат за между 600 и 1200 лева. Свързваме се с търговец на случаен принцип. Твърди, че иконите, които продава са негови.
Полицията вече разследва случаите на посегателство.
