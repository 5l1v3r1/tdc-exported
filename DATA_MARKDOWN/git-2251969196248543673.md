
# Il teatro per rieducare la persona: partito il laboratorio per adulti

Published at: **2019-11-01T10:34:59+00:00**

Author: **Gabriele Censi**

Original: [Cronache Maceratesi](https://www.cronachemaceratesi.it/2019/11/01/il-teatro-per-rieducare-la-persona-partito-il-laboratorio-per-adulti/1320120/)

Condividi65TweetEmail65 Condivisioni
 
A Corridonia dilaga la Pedagogia dell’Espressione, il laboratorio di teatro è partito la scorsa settimana è prosegue per tre mesi  al “Centro Socio-Culturale Mons. Vita”. Le iscrizioni sono ancora aperte, gli appuntamenti settimanali sono il giovedì dalle 21.15. Se ne occupa l’operatrice teatrale e regista Fabiana Viviani che ci racconta la particolare esperienza: «Sono partita da una riflessione per me rilevante, ossia che, purtroppo ancora oggi, c’è una scarsa considerazione degli adulti come destinatari del lavoro educativo a causa di un’antica cultura per la quale l’età adulta è caratterizzata da processi educativi e formativi stabilizzati o conclusi. La vita adulta è stata caratterizzata negli ultimi decenni da trasformazioni che riguardano cambiamenti economici, sociali, culturali, che  hanno radicalmente mutato il percorso di vita delle persone. Mi riferisco in primis  al lavoro, che non è più stabile, assetti familiari, ruoli legati all’appartenenza di genere, interessati appunto da continui  cambiamenti. Gli adulti sono soggetti per i quali i “saperi” possono essere preservati, recuperati, ampliati, valorizzati, ed è qui che entra il laboratorio di Pedagogia dell’Espressione. E’ un percorso di ricerca e sperimentazione per tentare di ri-educare la persona ad esprimere consapevolmente la propria unicità. L’espressione è la massima apertura di volontà, è fonte di energia, ognuno nasce con un”punto vivo” sosteneva Pirandello, ed è quello che porterà ad esprimerci nella nostra originalità.  Facciamo anche mimesis, gli allievi sperimenteranno il Metodo Mimico che elaborò Orazio Costa, uno dei massimi insegnanti della Pedagogia Teatrale del Novecento.  Accompagnerò la persona alla ricerca della propria espressione, del proprio linguaggio, attraverso la scoperta e ri-scoperta  di una dimensione integrata di corpo, di voce e della libertà creativa. Il corpo è la parola, la voce è il suono del corpo, il corpo è il principale attore della nostra storia. Sto cercando di contagiare il più possibile con la Pedagogia dell’ Espressione in differenti contesti sociali: artistici, educativi, di disagio, di emarginazione, proprio perché se la vita ha un senso, dato che la nostra unicità ci è data dalla vita, in quell’unicità di espressione è il senso della vita». Info: Centro Socio-Culturale e Ricreativo “Mons. Raffaele Vita” tel 0733433400 email cscorridonia@gmail.com.
