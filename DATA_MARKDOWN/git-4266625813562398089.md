
# У чемпіонаті України з футболу «Олександрія» обіграла «Маріуполь», а «Зоря» – «Дніпро-1»

Published at: **2019-11-03T16:28:00+00:00**

Author: ****

Original: [ZIK.UA](https://zik.ua/news/2019/11/03/u_chempionati_ukrainy_z_futbolu_oleksandriya_obigrala_mariupol_a_zorya_1682663)


        Сьогодні, 3 листопада, відбулися перші два з чотирьох загалом матчі другого ігрового дня 13-го туру чемпіонату України з футболу серед команд Прем’єр-ліги, в яких «Олександрія» вдома у другому таймі впевнено обіграла «Маріуполь», а «Зоря» в гостях розгромила «Дніпро-1».
      
Футболісти «Олександрії» на домашньому стадіоні «Ніка» з рахунком 3:1 взяли гору над «Маріуполем». Голи забили: Денис Безбородько (55-та хвилина), Кирило Ковалець (57) та Віктор Корнієнко (69 – автогол) – у господарів; В’ячеслав Чурко (71) – у складі гостей.
Зазначимо, що на 29-й хвилині півзахисник «Олександрії» Дмитро Гречишкін не реалізував пенальті, а «Маріуполь» догравав зустріч у меншості – на 32-й хвилині за друге попередження червону картку отримав захисник Олексій Биков.
У паралельному матчі в Дніпрі місцевий СК «Дніпро-1» поступився луганській «Зорі» – 1:4. Тим самим команда Дмитра Михайленка зазнала п’ятої поразки поспіль у чемпіонаті Прем’єр-ліги. Авторами голів на «Дніпро-Арені» стали Дмитро Коркішко (60) – у складі господарів; Владислав Кабаєв (2), Дмитро Іванісеня (22), Владислав Кочергін (74) та Богдан Леднєв (83, з пенальті) – у гостей.
Нагадаємо, вчора львівські «Карпати» вдома програли донецькому «Шахтарю» – 0:3, а полтавська «Ворскла» також на своєму полі поступилася чернігівській «Десні» – 0:1.
Заключний ігровий день 13-го туру продовжить поєдинок київського «Динамо» зі «Львовом» (початок – 17:00; трансляція на телеканалі «2+2»). А завершить 13-й тур протистояння ковалівського «Колос» з донецьким «Олімпіком» на столичній «Оболонь-Арені» (19:30; «Футбол 1»).
Поточне турнірне становище: «Шахтар» – 37 очок (13 матчів), «Десна» – 26 (13), «Зоря» – 25 (13), «Динамо» – 24 (12), «Олександрія» – 23 (13), «Маріуполь» – 16 (13), «Колос» – 14 (12), «Дніпро-1» – 11 (13), «Олімпік» – 11 (12), «Карпати» – 10 (13), «Ворскла» – 8 (13), «Львів» – 8 (12).
 
 
