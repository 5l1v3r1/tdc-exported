
# Není FACEBOOK jako Facebook. Nové logo má odlišit firmu od sociální sítě

Published at: **2019-11-05T12:25:09+00:00**

Author: **Lukáš Václavík**

Original: [Cnews.cz](https://www.cnews.cz/facebook-nove-logo-listopad-2019)


        VŠECHNY FOTOGRAFIE
      
Facebook dohnalo to, s čím se už roky potýkají Google nebo třeba český Seznam. Všechny zmíněné firmy začaly s jedním produktem a jejich názvy si lidé spojili s onou prapůvodní funkcí, ať už jde o vyhledávač, katalog webů nebo sociální síť. Jenže dnes už mají spousty dalších produktů, které s těmi původními ani vůbec nemusejí souviset. A tak, když se mluví o Googlu, není jasné, jestli se myslí celá firma, nebo jen vyhledávač.
Jak z toho ven? Facebook našel řešení v podobě nové firemní identity. Vytvořil nový logotyp FACEBOOK (psaný verzálkami), který bude označovat název společnosti. Sociální síť zůstane jako facebook (vše malým). FACEBOOK bude navíc vyveden v různých barvách (odlišné odstíny modré, zelená, duhová), které mají symbolizovat, že firma vlastní i Messenger, WhatsApp, Instagram, Oculus či novinku jménem Calibra.
Firma se k vlastnictví těchto služeb a produktů „přiznala“ letos v létě, kdy do Instagramu a spol. přidala označení „from Facebook“. V brzké aktualizaci toto textové označení bude nahrazeno novým logem FACEBOOK. Během nadcházejících týdnů firma logo nasadí i do dalších marketingových materiálů.

        PS: Na Cnews budeme firmu i síť nadále označovat jako „Facebook“. Vrtochy společností uvádět názvy verzálkami jen proto, aby byly lépe vidět, nepodporujeme. To samozřejmě neplatí pro iniciálové zkratky, jako je třeba AMD (Advanced Micro Devices).
      
Zdroj: Facebook

        VŠECHNY FOTOGRAFIE
      
