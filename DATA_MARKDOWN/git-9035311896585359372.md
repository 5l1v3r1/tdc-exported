
# Fransa Cumhurbaşkanı Macron: NATO'nun beyin ölümü gerçekleşti

Published at: **2019-11-07T16:03:05+00:00**

Author: **Gizem Sade**

Original: [euronews](https://tr.euronews.com/2019/11/07/fransa-cumhurbaskani-macron-nato-nun-beyin-olumu-gerceklesti)

Fransa Cumhurbaşkanı Emmanuel Macron, Kuzey Atlantik Antlaşması Örgütü'nün (NATO) "beyin ölümünün" gerçekleştiğini ve Avrupa ülkelerinin NATO'yu savunmak için artık Amerika Birleşik Devletleri'ne (ABD) güvenemeyeceğini söyledi.
İngiliz The Economist dergisine konuşan Macron, "Şu an deneyimlediğimiz şey, NATO'nun beyin ölümüdür" ifadelerini kullandı.
Macron, NATO'nun kurucu anlaşmasında koşulan şartlardan "ortak savunma" maddesine hâlâ inanıp inanmadığı sorusunaysa "Bilmiyorum" yanıtı verdi.
Macron, "NATO yalnızca son başvurulacak garantör, bu şekilde çalışırsa işler. ABD taahhütleri ışığında NATO'nun ne olduğu gerçeğini yeniden değerlendirmemiz gerektiğini düşünüyorum." şeklinde konuştu.
ABD Başkanı Donald Trump'ın birliklerini Suriye'nin kuzeyinden çıkarmaya yönelik kararını "ani ve müttefiklerine danışılmadan alınan bir karar" olarak değerlendiren Macron, bunun ABD'nin müttefiklerine sırtını döndüğünün işareti olduğunu söyledi.
ABD'nin bu kararı, NATO'nun önde gelen Avrupalı güçleri Almanya, İngiltere ve Fransa tarafından şaşkınlıkla karşılanmış, diğer bir NATO üyesi Türkiye'nin Suriye'ye yönelik operasyon yapmasının önünü açmıştı.
Macron'un NATO'ya ilişkin değerlendirmelerine Almanya Şansölyesi Angela Merkel ve NATO Genel Sekreteri Jens Stoltenberg'den yanıt geldi.
Merkel, Fransa Cumhurbaşkanı Macron'un NATO'nun "beyin ölümü" yaşadığına dair "sert sözlerinin" görüşünü yansıtmadığını söyledi. Şansölye, "NATO güvenliğimizin temel taşı olmaya devam ediyor" ifadelerini kullandı.
Berlin Duvarı'nın yıkılışının 30. yıl dönümü vesilesi ile geldiği Berlin'de düzenlenen ortak basın toplantısında konuşan Stoltenberg ise Macron'un ifadelerini reddettiğini açıkladı.
Almanya'nın Leipzig kentinde düzenlenen bir başka basın toplantısında ise ABD ve Almanya dışişleri bakanları da Macron'un NATO'ya ilişkin görüşlerini kabul etmediklerini belirtti.
ABD Dışişleri Bakanı Mike Pompeo, NATO'nun tarihteki en önemli ittifaklardan biri olduğunu söylerken Alman mevkidaşı Heiko Maas, "NATO'nun beyin ölümünün gerçekleştiğini düşünmüyorum." dedi.
Ek kaynaklar • Reuters
