
# Συγκλονίζει ο φίλος του Γιάννη Σπανού που τον βρήκε νεκρό στο σπίτι του

Published at: **2019-11-01T08:42:00+00:00**

Author: ****

Original: [enikos.gr](http://www.enikos.gr/lifestyle/681578/sygklonizei-o-filos-tou-gianni-spanou-pou-ton-vrike-nekro-sto-spi)

Θλίψη και πανελλήνια συγκίνηση σκόρπισε ο θάνατος του μεγάλου συνθέτη Γιάννη Σπανού. Τον Γιάννη Σπανό, ο οποίος έμενε πλέον μόνιμα στην περιοχή Αγιάννης, στο Κιάτο Κορινθίας, τον βρήκε ένας από τους καλύτερους φίλους του, ο Βασίλης Σουσούνης.
Η μονάκριβη ανιψιά του Γιάννη Σπανού, Σοφία, η οποία βρισκόταν στην Αθήνα, μη μπορώντας να βρει τον θείο της, πήρε τηλέφωνο τον φίλο του προκειμένου να τον εντοπίσει.
"Επικοινώνησε μαζί μου για να δει τι συμβαίνει. Αμέσως έτρεξα στο σπίτι του Γιάννη για να δω αν είναι καλά. Κρατούσα κλειδιά που μου είχε δώσει ο ίδιος γιατί τον φρόντιζα εδώ στο Κιάτο όπου έμενε μόνιμα πλέον" είπε στην "Espresso" συντετριμμένος ο επιστήθιος φίλος του.
"Φώναξα δυο τρεις φορές έξω από το σπίτι και όταν είδα ότι δεν απαντούσε, πήρα τα κλειδιά και άνοιξα. Φώναξα "Γιάννη, Γιάννη" και όπως πηγαίνω στην κρεβατοκάμαρα, τον είδα ξαπλωμένο στο κρεβάτι με τις πιτζάμες. Σαν να κοιμόταν. Κατάλαβα ότι ήταν νεκρός. Δεν είχε κάποιο πρόβλημα υγείας ούτε είχε παραπονεθεί για κάτι" τόνισε ο φίλος του με σπασμένη φωνή.
Αμέσως ο ίδιος πήρε τηλέφωνο την ανιψιά του και έναν γιατρό της περιοχής. "Ο γιατρός μας είπε πως ήταν νεκρός από το προηγούμενο βράδυ γιατί το σώμα του είχε ήδη παγώσει. Έφυγε το φιλαράκι μου" είπε με λυγμούς.
Με πληροφορίες από την εφημερίδα "Espresso"
