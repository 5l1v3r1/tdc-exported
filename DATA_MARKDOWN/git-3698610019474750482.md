
# Україна вимагатиме довгострокового контракту щодо транзиту газу — Гончарук

Published at: **2019-11-01T14:20:00+00:00**

Author: ****

Original: [DT.ua](https://dt.ua/ECONOMICS/ukrayina-vimagatime-dovgostrokovogo-kontraktu-schodo-tranzitu-gazu-goncharuk-328132_.html)

У перемовинах щодо транзиту газу уряд України відстоює інтереси України та вимагатиме довгострокового контракту, заявив прем'єр-міністр України Олексій Гончарук під час "Години запитань до Уряду" у Верховній Раді в п'ятницю.
"Ми будемо вимагати довгострокового контракту, а не на один рік. І ми будемо вимагати гарантій транзиту в достатній кількості, щоб можна було обслуговувати газотранспортну систему", – заявив він у відповідь на відповідне запитання депутатів.
За словами глави уряду, наразі тривають перемовини, щоб угода була підписана в максимально короткий термін, а проголосований вчора у Верховній Раді закон про анбалдлінг НАК "Нафтогаз України" наближає Уряд до цієї мети.
"У нас регулятор буде працювати за європейськими правилами. Це дає нам можливість апелювати до наших європейських партнерів, союзників і виступати спільною позицією на переговорах", – зазначив Гончарук.
При цьому він визнав, що чіткої дати підписання угоди поки не визначено, оскільки ще тривають перемовини щодо умов угоди.
"Ми не самі підписуємо договір, а є ще інша сторона. Ми, і "Нафтогаз", і уряд України, і за допомогою команди Президента, робимо все від нас залежне, щоби Угода була підписана якнайшвидше", – запевнив прем'єр-міністр.
На зустрічі 28 жовтня учасники переговорів  щодо транзиту газу з Росії до ЄС через ГТС України не досягли якихось предметних домовленостей. Зокрема Єврокомісія заявила, що відверто розчарована підсумками тристоронніх консультацій щодо газу у форматі РФ — ЄС — Україна. Заступник голови Єврокомісії з Энергосоюзу Марош Шефчович зазначив, що російська делегація на консультаціях щодо газу не готова йти на поступки.
