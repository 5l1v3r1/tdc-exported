
# ДБР отримало доступ до декларацій ексрозвідника Семочка

Published at: **2019-11-07T12:40:01+00:00**

Author: ****

Original: [Слово і Діло](https://www.slovoidilo.ua/2019/11/07/novyna/polityka/dbr-otrymalo-dostup-deklaraczij-eksrozvidnyka-semochka)


        Державне бюро розслідувань отримало доступ до декларацій колишнього першого заступника голови Служби зовнішньої розвідки Сергія Семочка.
      
Таке рішення 10 жовтня ухвалила слідчий суддя Печерського районного суду міста Києва, яке оприлюднили 28 жовтня, повідомляє «Слово і Діло».
Як вказував слідчий, під час розслідування в нього виникла необхідність у долученні до матеріалів кримінального провадження повних щорічних декларацій за період з 2015 року по теперішній час, поданих Семочком, з розкритою конфіденційною інформацією, а також всіх копій та чернеток вказаних декларацій. Також, за словами ДБР, існує необхідність у встановленні місця та дати подання ексрозвідником декларацій, а саме інформації про всі дії зі створення, виправлення, збереження та подання вказаних декларацій за період з 2015 року по теперішній час.
Крім того, слідчий ДБР просив суд надати доступ до матеріалів справи про втручання у процедури державних закупівель перитонеального діалізу та правові підстави таких дій, до чого нібито причетний Семочко, коли працював у Службі безпеки України. Всі клопотання суд задовольнив.
Нагадаємо, ДБР почало розслідування відносно екс-розвідника Семочка. Раніше СБУ розслідувала можливу його держзраду. Як встановила контррозвідка спецслужби, дружина розвідника Семочка таки має громадянство РФ.
Хочете обговорити цю новину? Долучайтеся до телеграм-чату CHORNA RADA
