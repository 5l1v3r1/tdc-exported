
# Slávistická devatenáctka překvapivě vyhrála v Barceloně 3:2

Published at: **2019-11-05T16:19:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/slavisticka-devatenactka-prekvapive-vyhrala-v-barcelone-3-2/1817550?utm_source=rss&utm_medium=feed)

Barcelona - Fotbalisté Slavie do 19 let překvapivě zvítězili ve čtvrtém z šesti utkání Youth League v Barceloně 3:2 a oplatili soupeři dva týdny starou domácí prohru 0:4. Pražané v prostorách slavné akademie katalánského klubu La Masii brzy prohrávali, ale díky penaltě srovnali a v druhém poločase využili přesilovku.
"Byl to skvělý týmový výkon, předvedli jsme něco úžasného," řekl pro klubový web střelec vítězného gólu Adam Toula. "Zklamalo nás, že jsme doma prohráli tak vysokým rozdílem. Jsme proto rádi, že jsme to dokázali napravit a předvedli parádní výkon," dodal slávistický útočník.
Slávisté mají ve čtyřčlenné skupině na kontě dvě vítězství a dvě porážky. V tabulce jsou třetí se stejným bodovým ziskem jako druhý Dortmund, s nímž zatím mají lepší vzájemnou bilanci díky domácí výhře 1:0. Do další fáze postoupí dva týmy, Pražané v příštím kole přivítají 27. listopadu vedoucí Inter Milán.
Stejně jako v prvním vzájemném duelu s Barcelonou otevřel skóre De La Fuente, ale v 41. minutě z penalty za ruku srovnal Červ. Jedenáct minut po pauze otočil stav Kosek a chvíli nato slávistům nahrálo vyloučení Sanze po druhé žluté kartě. Katalánci i v deseti měli šance, jednou hosty zachránila branková konstrukce a v 86. minutě už Mortimer vyrovnal. Jenže hned za minutu odpověděl po standardce Toula a rozhodl.
"Hodně nám pomohla ta penalta, pak jsme se neskutečně nabudili. V druhé půli jsme byli v některých pasážích lepší a zaslouženě jsme vyhráli," dodal Toula.
Youth League je na podzim rozdělená na dvě části. První, v níž startuje Slavia, kopíruje Ligu mistrů, druhá větev je určena pro dorostenecké mistry. České maximum v Youth League drží Příbram, která v sezoně 2015/16 došla do osmifinále.

        Utkání 4. kola základní skupiny Youth League pro fotbalisty do 19 let:
      

        FC Barcelona - Slavia Praha 2:3 (1:1)
      
Branky: 16. De La Fuente, 86. Mortimer - 41. Červ z pen., 56. Kosek, 87. Toula. ČK: 58. Sanz (Barcelona).
Sestava Slavie: Markovič - Bárta (64. Hošek), Štětka, Vincour, Kosek - Červ, Zinhasovič, Křišťan - Douděra (90. Vít), Toula, Zeronik (30. Felipe). Trenér: Hyský. 

         
      
Dortmund - Inter Milán 2:1 (0:0) 

        Tabulka:
      
