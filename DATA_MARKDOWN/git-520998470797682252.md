
# У центральному корпусі ЧНУ писатимуть диктант національної єдності

Published at: **2019-11-07T18:06:00+00:00**

Author: ****

Original: [Погляд](https://pogliad.ua/news/education/u-centralnomu-korpusi-chnu-pisatimut-diktant-nacionalnoyi-ednosti-379976)

Напередодні Дня української писемності та мови Українське радіо влаштує традиційну акцію «Всеукраїнський радіодиктант національної єдності». Диктант буде проведений 8 листопада 2019 року об 11.00.
Текст у прямому ефірі читатиме відомий мовознавець, автор підручників і посібників з української мови та літератури Олександр Авраменко, який складає текст диктанту останні 13 років. Цього року автор внесе в текст кілька елементів на перевірку нової редакції правопису, повідомляє Освіта.ua.
Усіх охочих чернівчан запрошують до написання диктанту у Центральний корпус Чернівецького національного університету імені Юрія Федьковича, 230 кабінет. Про це йдеться на офіційному сайті навчального закладу.
Новацією диктанту-2019 стане те, що його можна буде перевірити вже через 15 хвилин після написання. За цей час (11:45-12:00) охочі зможуть надіслати свій текст – фото, скан або скріншот із вказаною зворотною адресою – на електронну скриньку Українського радіо (rd@nrcu.gov.ua), у приватні повідомлення на сторінці Українського радіо у фейсбук (UA: Українське радіо) чи на вайбер – 097-107-107-9. Повідомлення необхідно надсилати на одну з адрес, не дублюючи на всі.
Автори безпомилкових диктантів отримають заохочувальні призи.
Додатково буде оголошено конкурс на найкращі твори про написання диктанту (для тих, хто віддає перевагу традиційному листуванню). Твір із диктантом треба надіслати поштою протягом 2 днів (до 11 листопада) на адресу: 01001, Київ, Хрещатик, 26 (помітка “на конкурс”).
Із 12:00 до 12:15 у прямому ефірі Українського радіо Олександр Авраменко проведе роботу над помилками.
Всеукраїнський радіодиктант національної єдності був започаткований у 2000 році з метою єднання навколо державної мови. Відтоді щороку слухачі, а віднедавна й телеглядачі (акцію транслює телеканал UA: Перший) можуть взяти участь у написанні диктанту й перевірити, наскільки добре вони знають мову та правопис. Пишуть диктант і за межами України. Торік на адресу Українського радіо надійшло 32779 диктантів. Безпомильно їх написали 311 учасників.
