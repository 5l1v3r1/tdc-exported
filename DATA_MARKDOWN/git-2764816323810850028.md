
# Novinky kolem „Chredge“: podpora Linuxu, nové logo, ostré vydání v lednu

Published at: **2019-11-05T15:56:29+00:00**

Author: **Petr Urban**

Original: [Cnews.cz](https://www.cnews.cz/edge-nove-logo-2019/)


        VŠECHNY FOTOGRAFIE
      
O příchodu nového prohlížeče od Microsoftu, který sice nese staré jméno, ale je postavený na úplně jiné technologii, konečně víme víc. Pojďme si novinky shrnout. Jestliže to nedávno vypadalo, že se oficiální uvedení betaverze „Chredge“ přiblížilo, můžeme prohlásit, že to nebyl planý poplach.
Novinky výrobce představil v rámci konference Ignite. Co jsme se dozvěděli?
Oficiálně došlo k vydání betaverze Edge 79, kterou si v případě zájmu stáhnete z www.microsoftedgeinsider.com. Microsoft o ní navzdory jednoznačnému označení betaverze mluví také jako o tzv. kandidátovi na vydání (tj. Release Candidate). Tyto pojmy jsme historicky zvyklí rozlišovat, neboť představují rozdílné etapy vývoje.

        
          Tip
        
        : Stabilní „Chredge“ při instalaci nevratně nahradí původní Edge
      
Berme to jako slovíčkaření – nový Edge je zkrátka téměř hotový a verze 79 představuje symbolický vstup do poslední fáze vývoje. Již v létě ostatně Microsoft řekl, že prohlížeč považuje za dostatečně odladěný pro každodenní použití. V tuto chvíli však stále není jasné, ve kterém z nacházejících vydání Windows 10 bude nový Edge integrovaný.
Tentokrát už přesně víme, kdy vyjde první vydání prohlížeče, které bude označeno jako stabilní. Nebude tedy zatížené žádnými přídomky jako beta nebo kandidát na vydání. Dojde k tomu 15. ledna 2020, pokud ovšem nenastanou nějaké nepředpokládané potíže. Finální vydání bude dostupné pro Windows a macOS. Co se mobilních edic týče, tak ty už výrobce za konečné považuje.
Podpora platforem se časem rozšíří. Být multiplatformní je strategií, která se Microsoftu v posledních letech vyplácí. I z důvodu, že je Chromium kompilováno rovněž pro Linux, neexistuje závažný důvod, proč by nemohl být pro Linux vydáván i Edge. Na konferenci Ignite Microsoft potvrdil, že tomu tak bude, jak prozradil např. Zac Bowden. (V oznámení o uvolnění kandidáta na vydání to na blogu Microsoft Edge firma nezmiňuje.)
O tom, že by na variantu pro Linux mohla dojít řada, se spekuluje už od května, kdy byla podpora naznačena, nikoli však potvrzena lidmi z Microsoftu. Jednoznačné to začalo být v září, kdy se Microsoft začal shánět po lidech, kteří by byli schopní na projektu spolupracovat. Teď už to víme úplně oficiálně.
