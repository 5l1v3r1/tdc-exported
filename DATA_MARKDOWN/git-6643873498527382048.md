
# Mann tatt for ran med batong

Published at: **2019-11-02T06:20:28+00:00**

Author: **Ådne Lunde**

Original: [Bergens Tidende](https://www.bt.no/nyheter/lokalt/i/opx9VW/Mann-tatt-for-ran-med-batong)

– Det begynte med at vi 03.15 fikk melding om fra en mann som forklarte at han var blitt truet med batong, og fratatt telefon og lommebok. Det skjedde ved Smålungeren, sier operasjonsleder i Vest politidistrikt, Terje Magnussen.
Ransofferet ble tatt inn til avhør hos politiet, og ga en god beskrivelse av gjerningsmannen. I forbindelse med søk etter gjerningsmannen ble en 21 år gammel mann kontrollert. Han nektet å oppgi navn og sparket til en politimann. Denne mannen ble pågrepet for vold mot offentlig tjenestemann.
– Så klokken 04.00 fikk vi tilfeldigvis melding fra et vitne som observerte en person som knuste ruten i en parkert bil ved Storavatnet terminal, og tok ut et nettbrett, sier Magnussen.
Mannen forlot åstedet i taxi, og politiet fulgte etter mot Sotra.
– Politiet innhentet og fikk stoppet taxien ved Straume, men da så 24-åringen sitt snitt til å hoppe ut og løpe ut i terrenget, sier Magnussen.
Hundepatruljen kom til stedet, fant et spor, og pågrep den mistenkte ransmannen ute i terrenget klokken 04.15.
– Vi fant gjenstander på ham som kan knyttes til ranet og bilinnbruddet. Vi fant også flere gjenstander, og vi vil undersøke nærmere hvor de kommer fra. Mannen er på vei til arresten nå, sier Magnussen.
– Det var en rask oppklaring av minst to lovbrudd?
– Ja, det er kjekt å kunne løse det raskt, og her gjorde hundepatruljen en meget god jobb, sier operasjonslederen.
