
# Generálneho riaditeľa McDonaldu vyhodili, nadviazal konsenzuálny vzťah na pracovisku

Published at: **2019-11-04T13:33:00+00:00**

Author: **Alexandra Murajdová**

Original: [REFRESHER](https://refresher.sk/76195-Generalneho-riaditela-McDonaldu-vyhodili-nadviazal-konsenzualny-vztah-na-pracovisku)


        Aféru vníma ako chybu a súhlasí s rozhodnutím predstavenstva, že z firmy musí odísť.
      
Steve Easterbook už nie je generálnym riaditeľom a prezidentom McDonaldu, informuje CNN. Spoločnosť správu oznámila v nedeľu po tom, čo sa predstavenstvo dozvedelo, že zásadne porušil firemnú politiku. Generálnym riaditeľom sa stal v roku 2015 a o toto postavenie prišiel kvôli „nedávnemu konsenzuálnemu vzťahu na pracovisku," uviedlo vo vyhlásení McDonald's.
„Môj odchod je spôsobený tým, že som nadviazal vzťah s niekým z McDonaldu, čo porušilo pravidlá. Bola to chyba a súhlasím s predstavenstvom, že je čas odísť. Dúfam, že budete rešpektovať moje súkromie," napísal Steve v maile na rozlúčku zamestnancom spoločnosti. Tiež povedal, že roky počas ktorých bol generálnym riaditeľom, ho po pracovnej stránke skutočne napĺňali.
Steve teda vo firme už nepracuje a na oboch pozíciách ho okamžite zastúpil Chris Kempczinski. Sám povedal, že je podľa neho Kempczinski ideálnym človekom na to, aby prevzal jeho úlohu. Chris bol doteraz prezidentom McDonaldu v USA a povedal, že je nabudený výzvou a teší sa, že bude viesť spoločnosť k ďalším úspechom.
