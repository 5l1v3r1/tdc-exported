
# Porywacz na pokładzie. Pilot ogłosił alarm, postawił na nogi służby specjalne

Published at: **2019-11-07T05:33:22+00:00**

Author: **asty//rzw**

Original: [TVN24](https://www.tvn24.pl/wiadomosci-ze-swiata,2/lotnisko-schiphol-w-amsterdamie-pilot-omylkowo-zglosil-porwanie-samolotu,983561.html)

Alarmowy sygnał o porwaniu samolotu - "porywacz na pokładzie" - został wysłany z maszyny hiszpańskich linii Air Europa, przygotowującej się na amsterdamskim lotnisku Schiphol do rejsu do Madrytu. Na pokładzie było 27 pasażerów.
Zgodnie z procedurami bezpieczeństwa port lotniczy przerwał pracę. Został przejęty przez żandarmerię wojskową i policję. Hiszpański samolot otoczyły siły specjalne, przyjechały straż pożarna i karetki pogotowia. Komandosi ewakuowali pasażerów i załogę.
Okazało się, że porywacza nie było na pokładzie, a alarm był fałszywy.
W holenderskich mediach pojawiła się informacja, że sygnał o porwaniu samolotu przypadkowo uruchomił pierwszy pilot, który przed startem demonstrował stażyście sposób wprowadzania kodu alarmowego.
Operacja wojska i policji na lotnisku trwała dwie godziny. Po niej loty zostały wznowione. Przedstawiciel Air Europa napisał na Twitterze: "Nic się nie stało, wszyscy pasażerowie są bezpieczni i zdrowi, czekają na odlot. Bardzo przepraszamy".
 
"Jest już bezpiecznie i wszystkie loty mogą być kontynuowane" - potwierdził rzecznik lotniska Schiphol Dennis Muller.
