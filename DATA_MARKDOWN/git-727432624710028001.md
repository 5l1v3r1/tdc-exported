
# Mange glemmer å etterskru hjulmuttere etter dekkskift

Published at: **2019-11-05T14:16:42+00:00**

Author: **Kristin Sørdal**

Original: [Dinside](https://www.dinside.no/motor/mange-glemmer-a-etterskru-hjulmuttere-etter-dekkskift/71784782)

- Hvert år det mange som opplever dette. Skjer dette under fart kan de materielle skadene bli store. Årlig mottar Gjensidige flere titalls slike skader, sier Arne Voll, kommunikasjonssjef i Gjensidige forsikring.
Det handler altså om biler som får til dels alvorlige karosseriskader fordi hjulene har løsnet under fart. Dette skjer i forbindelse med hjulskiftsesongene.
At dette er noe som rammer ganske mange, bekreftes også av en fersk spørreundersøkelse utført av YouGov for Tryg.
- YouGov har spurt over 1000 norske bileiere om bruk av bil, hvor ett av spørsmålene var om de har opplevd at hjul har løsnet like etter hjulskift. 15 prosent svarer ja på dette, forteller Torbjørn Brandeggen, kommunikasjonsrådgiver i Tryg, til Dinside.
- Det skjer fordi man ikke har etterstrammet, og hjulet dermed løsner - eller fordi man har skrudd fast for mye, og da risikerer man hjulboltene knekker og hjulet løsner, sier Brandeggen videre.
Det er derfor viktig at du husker å etterstramme etter hjulskift. Og dette må du gjøre selv om du kanskje ikke legger om hjulene selv.
- Uansett om du skifter dekk selv eller hos en bilforhandler er det viktig å etterstramme hjulbolter etter noen mil. Å miste et hjul under kjøring kan få alvorlige konsekvenser. En ting er de materielle skadene, men hva om en mister styringen og treffer et menneske! sier Arne Voll, kommunikasjonssjef i Gjensidige forsikring.
Smårystelser får én eller flere nylig tilskrudde muttere til å bevege seg hvis de ikke er skrudd godt nok til, og du bør altså etterstramme etter et par-fem mil.
- Det er bare flaks at mennesker ikke kommer alvorlig til skade. Hvis en bil plutselig mister et hjul i 80-90 kilometer i timen på motorveien, er det lett å tenke seg konsekvensene, sier informasjonssjef Sigmund Clementz i If.
Ifølge Voll er det forhjulene som er mest utsatt for å løsne.
- Erfaringer er at forhjulene er mer utsatt og en kan jo bare tenke seg selv hva som kan skje om en mister dekk i stor fart, sier Voll til Dinside.
Brandeggen understreker at skadeomfanget på bilen selvsagt avhenger av hastigheten under hendelsen.
- Skadene kan bli veldig omfattende, avhengig av farten. Om man har stor fart og hjulet løsner, kan hele understellet på bilen bli ødelagt - og vi snakker fort om at hele bilen må kondemneres, sier Brandeggen.
Han forteller at snittskadene de har med årsak i at hjul løsner, ligger på mellom 20.000 og 30.000 kroner.
Og jussen er ifølge Brandeggen slik at det er du som bilfører som er ansvarlig dersom du skulle forårsake skade på andres eiendom eller skade som følge av feil på bilen din:
- Om dekket løsner fra bilen din og treffer en annen bil eller en annen person, er det du som er ansvarlig, selv om du har byttet hjul på verksted og sier verkstedet er ansvarlig. Det er du som er ansvarlig for at kjøretøyet i forskriftsmessig stand, fastslår Brandeggen.
Som Dinside tidligere har skrevet om, anbefales det å etterstramme med en momentnøkkel.
En momentnøkkel er et spesialverktøy som sørger for at du strammer til med akkurat passe kraft; ikke for lite og ikke for mye.
Med den unngår du også å stamme til for mye og risikere at boltene brekker
- Vi har også hatt skader som viser at ikke alle vet helt hvor de skal sette jekken og har jekket i stykker kanaler på begge sider, som fører til kostbare reparasjoner. Vi har et inntrykk av at bruk av jekk og skifte av dekk er noe som mer og mer blir satt ut til profesjonelle. Det kan det være mange gode grunner til i en travel hverdag, men da kan også kundene bli sårbare ved plutselig snøfall, der man må skifte dekk raskt selv, og kanskje ikke har full kontroll, sier Sindre Heyerdahl, pressesjef i Storebrand til Dinside, og kommer med flere tips for hjulskift:
