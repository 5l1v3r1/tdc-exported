
# ΣΥΡΙΖΑ κατά Τασούλα: Επιλέγει να ευθυγραμμισθεί με μια καταφανώς παράνομη απόφαση - Ελπίζουμε να έχει συνυπολογίσει τις συνέπειες

Published at: **2019-11-01T18:56:00+00:00**

Author: ****

Original: [enikos.gr](http://www.enikos.gr/politics/681691/syriza-kata-tasoula-epilegei-na-efthygrammisthei-me-mia-katafanos)

Με αιχμές κατά του Κωνσταντίνου Τασούλα, στον οποίο καταλογίζει ότι "δυστυχώς σήμερα επέλεξε να λειτουργήσει ως πρόεδρος της πλειοψηφίας και όχι ως Πρόεδρος του συνόλου της Εθνικής Αντιπροσωπείας”, η ανακοίνωση του ΣΥΡΙΖΑ σχετικά με τις επιστολές που έστειλε ο πρόεδρος της Βουλής στον Αλέξη Τσίπρα, στον απόηχο της εξαίρεσης των κ.κ. Πολάκη και Τζανακόπουλου από την προανακριτική επιτροπή για τον Δημήτρη Παπαγγελόπουλο.
Σύμφωνα με το κόμμα της αξιωματικής αντιπολίτευσης, ο κ. Τασούλας “αντί να αποκαταστήσει τη κοινοβουλευτική τάξη, επιλέγει να ευθυγραμμισθεί με μια καταφανώς παράνομη απόφαση της πλειοψηφίας της Επιτροπής, που παραβιάζει και το Σύνταγμα και τον Κανονισμό της Βουλής” και συμπληρώνει: “Ελπίζουμε να έχει συνυπολογίσει τις θεσμικές και πολιτικές συνέπειες της επιλογής του”.
Καταλήγοντας, η Κουμουνδούρου τονίζει στην ανακοίνωσή της ότι “ο ΣΥΡΙΖΑ σε κάθε περίπτωση δεν θα καταστεί συνεργός σε παράνομες, αντικοινοβουλευτικές και αντιθεσμικές πρακτικές, αλλά θα παραμείνει προσηλωμένος στην τήρηση της νομιμότητας, του Κανονισμού της Βουλής και του Συντάγματος, όπως επιτάσσει πάντα ο ρόλος και η παράδοση της δημοκρατικής παράταξης στον τόπο μας”.
