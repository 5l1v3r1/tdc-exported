
# «Κατά λάθος» ο συναγερμός για αεροπειρατεία στο αεροδρόμιο Σίπχολ

Published at: **2019-11-06T20:55:00+00:00**

Author: **SigmaLive**

Original: [SIGMALIVE](https://www.sigmalive.com/news/international/596095/kata-lathos-o-synagermos-gia-aeropeirateia-sto-aerodromio-sipxol)

Η ισπανική αεροπορική εταιρεία Air Europa ανακοίνωσε απόψε ότι ο κυβερνήτης ενός αεροσκάφους της στο αεροδρόμιο Σίπχολ του Άμστερνταμ "σήμανε κατά λάθος τον συναγερμό".
Νωρίτερα, οι ολλανδικές αρχές οργάνωσαν μια μεγάλη επιχείρηση και εκκένωσαν το αεροσκάφος, αναφέροντας ότι ήταν σε εξέλιξη μια "ύποπτη κατάσταση".
"Λάθος συναγερμός. Στην πτήση από το Άμστερνταμ για την Μαδρίτη σήμερα το απόγευμα ενεργοποιήθηκε κατά λάθος ο συναγερμός περί αεροπειρατείας στο αεροδρόμιο. Δεν συνέβη τίποτα, όλοι οι επιβάτες είναι σώοι και ασφαλείς και περιμένουν να πετάξουν σύντομα", ανέφερε μέσω του Twitter η εταιρεία, η οποία ζήτησε συγγνώμη για το συμβάν.
Στο σημείο, μάλιστα, είχαν σπεύσει αρκετά ασθενοφόρα και πυροσβεστικά οχήματα.
Σύμφωνα με την De Telegraaf, οι ολλανδικές αρχές έκτακτης ανάγκης είχαν αρχίσει διαδικασίες για «συμβάν ή σοβαρό γεγονός με σημαντικές συνέπειες για τον πληθυσμό».
Αρκετές πύλες αναχώρησης είχαν αποκλειστεί από τις αρχές.
