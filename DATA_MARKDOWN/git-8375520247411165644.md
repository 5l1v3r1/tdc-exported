
# Суд закрив справу щодо Гостинного двору

Published at: **2019-11-05T13:57:09+00:00**

Author: ****

Original: [ГЛАВКОМ](https://glavcom.ua/kyiv/news/sud-zakriv-spravu-shchodo-gostinnogo-dvoru-637856.html)

У вівторок, 5 листопада, відбулося засідання Київського апеляційного суду щодо накладання арешту на будівлю Гостинного двору.
Суд постановив закрити справу у зв’язку з тим, що прокурор відмовився від своєї апеляційної скарги.
«Тепер справа за Кабміном – передати будівлю Гостинного двору у комунальну власність задля її реставрації. Окремо хочу подякувати громадськості, яка підтримувала весь цей час місто. Тільки разом ми можемо досягти результату», – наголосив директор Департаменту охорони культурної спадщини Олександр Никоряк.
Нагадаємо, 25 березня поточного року слідчий суддя Печерського районного суду Києва розглянув у відкритому судовому засіданні клопотання про накладення арешту на будівлю Гостинного двору. У клопотанні було відмовлено.
У документі було сказано, що Ухвала може бути оскаржена безпосередньо до Київського апеляційного суду протягом 5 днів із дня її оголошення.
Гостинний двір – пам’ятка архітектури місцевого значення.
Будівля збудована у 1809 році.
Постановою Кабінету міністрів № 1380 від 15 серпня 2011 року Гостинний двір було виведено з Державного реєстру пам’яток архітектури, але 24 листопада 2015 року Окружний адмінсуд Києва визнав незаконною та нечинною постанову Кабміну «Про виключення будівлі Гостинного двору у місті Києві зі списку пам’ятників архітектури, що перебувають під охороною держави».
У вересні 2016 року Господарський суд Києва відмовив фонду Держмайна у поверненні архітектурної пам’ятки Гостинного Двору у державну власність.
Гостинний двір стоїть без даху, вікон і штукатурки ще з зими 2013 року і продовжує потроху руйнуватися.
У 2014-2016 суди скасували дозвіл на виконання будівельних робіт, після чого роботи припинилися.
У 2018 році суд розірвав договір оренди і зобов’язав «Укрреставрацію» повернути будівлю – пам’ятку архітектури «Гостинний двір» Регіональному відділенню ФДМУ по місту Києву.
У січні 2019 року Київське відділення Фонду державного майна зареєструвало за собою право власності на Гостинний двір на Контрактовій площі у столиці.
