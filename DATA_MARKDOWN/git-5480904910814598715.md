
# Učitelé v Česku stávkovali, zapojila se více než polovina škol

Published at: **2019-11-06T16:57:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/ucitele-v-cesku-stavkovali-zapojila-se-vice-nez-polovina-skol/1817670?utm_source=rss&utm_medium=feed)

Praha - Učitelé v celém Česku dnes stávkovali kvůli platům. Vláda podle nich nezvyšuje platy tak, jak slíbila. Do stávky se nějakým způsobem zapojila více než polovina škol, uvedly po dvou hodinách stávky školské odbory. Zavřeno zůstalo 1221 škol, provoz omezilo 2743 škol a téměř tři tisícovky škol vyjádřily stávkujícím podporu, aniž stávkovaly. Podle ministra školství Roberta Plagy (ANO) ale tyto počty neodpovídají skutečnosti, stávku označil za debakl odborů. Podle premiéra Andreje Babiše (ANO) odbory bojují víc za sebe než za učitele. Stávkujících se zastal předseda opoziční ODS Petr Fiala.
Podle ranních údajů ministerstva školství, které je kvůli navýšení učitelských platů s odbory ve sporu, se ke stávce připojila desetina až čtvrtina škol. Podle úřadu to vyplynulo z informací ze 75 procent škol v devíti krajích.
"Odmítám, že stávka je zpackaná, že neměla žádný důvod a že nic neovlivní. Není to pětina nebo desetina škol, o kterých hovoří pan ministr (školství Robert Plaga, ANO)," řekla dnes na tiskové konferenci místopředsedkyně školských odborů Markéta Seidlová. Upozornila na to, že se do stávky zapojila i řada škol, kde neexistuje odborová organizace.
Video: TK zástupců školských odborů
06.11.2019, 12:54, autor: Kateřina Sýkorová, zdroj: ČTK
Vláda na jaře původně plánovala zvýšení sumy na výdělky učitelů o 15 procent. V navrženém rozpočtu na příští rok nakonec počítá se zvednutím částky o deset procent, tedy zhruba o 11 miliard korun. Odbory chtěly co největší část peněz do základu platu. Požadovaly do tarifů deset procent a zbytek do odměn. Kabinet v pondělí schválil navýšení tarifního základu o osm procent. To, že kabinet tento bod neplánovaně zařadil už na své pondělní jednání a následně schválil, dnes Seidlová označila za podpásovku. Odbory nyní chtějí jednat s poslanci.
Předseda školských odborů František Dobšík novinářům řekl, že bude jednat o možné úpravě státního rozpočtu, aby bylo pro učitele vyčleněno více peněz. Odbory se podle něj zaměří zejména na projednávání rozpočtu ve školském a rozpočtovém výboru, aby bylo možné ve druhém čtení zákona předložit příslušné návrhy.
Podle premiéra odboráři ignorují to, že učitelé dostanou přidáno, a bojují víc za sebe a za svoji image než za učitele. Předseda vlády řekl, že nechápe, proč odbory stávku vyhlásily. Podle něj se ukázalo, že podobně je na tom i většina učitelů. Naopak předseda ODS Fiala uvedl, že chápe rozhořčení stávkujících vzhledem k tomu, že vláda nenaplnila své sliby.
Nejvíce se dnes stávkovalo v Moravskoslezském kraji. Zmínila to jak Seidlová, tak i krajská předsedkyně školských odborů Dagmar Bobková Regelová. Ve většině základních i mateřských škol na Karvinsku, Ostravsku či Frýdecko-Místecku dnes školy zely prázdnotou.
Video: Stávka na ústecké FZŠ České mládeže
06.11.2019, 12:00, autor: Hájek Ondřej, zdroj: ČTK/Video
"Kvůli dvěma procentům by asi nikdo nestávkoval, ale to napětí je dlouhodobé. Učitelé těch slibů zažili hodně, jsou neustále v nejistotě," řekl Pravoslav Němeček, ředitel českobudějovické základní školy Bezdrevská, která dnes zůstala pro žáky zavřená. V jižních Čechách stávkovalo, nebo stávku podpořilo přibližně 120 ze zhruba 600 škol. Téměř polovina škol stávkovala v Ústeckém kraji. Například v Praze dnes zůstalo zavřených 74 z 936 škol, 39 škol fungovalo částečně a stávku podpořilo 52 škol. Ve středočeských školách zasáhla stávka do výuky jen částečně. V Olomouckém kraji se ke stávce připojila téměř všechna gymnázia.
Rodiče dětí ze stávkujících škol museli vyřešit, kam své děti místo školy umístí. Většinou si vzal jeden z rodičů dovolenou nebo využili k hlídání příbuzných. S nabídkou programu přišla i některá zájmová centra, v Plzni například zoologická zahrada otevřela příměstský tábor.
Video: Stávka na ZŠ Kollárova v Jihlavě
06.11.2019, 16:00, autor: Pavlíček Luboš, zdroj: ČTK/Video
Podle nedávné studie Institutu pro demokracii a ekonomickou analýzu (IDEA) při akademickém pracovišti CERGE-EI zůstávají platy českých učitelů v posledních letech ve srovnání s ostatními zaměstnanci i jinými ekonomicky vyspělými zeměmi světa nízké. Nerostou o moc rychleji než příjmy jiných vysokoškolsky vzdělaných zaměstnanců a neumožňují ani výraznější odměňování kvalitnějších a zkušenějších pracovníků. "Jde o přirozený důsledek toho, že Česko na své regionální školství vydává zhruba o třetinu menší podíl hrubého domácího produktu (HDP), než je ve vyspělých zemích běžné," uvedli autoři studie.
Podle ministerstva školství brali učitelé včetně vedoucích pracovníků v letošním prvním pololetí v průměru 37.235 Kč měsíčně. Průměrná mzda v ČR byla ve stejném období podle Českého statistického úřadu 33.297 korun. Podle statistik ministerstva v minulém školním roce kraje a obce zřizovaly 9748 mateřských, základních, středních a vyšších odborných škol. Pracovalo v nich 144.727 učitelů a učitelek.
