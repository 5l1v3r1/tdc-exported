
# روسیه بزرگترین آزمایش موشکی تاریخ خود را برگزار می‌کند

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696644/%D8%B1%D9%88%D8%B3%DB%8C%D9%87-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%A2%D8%B2%D9%85%D8%A7%DB%8C%D8%B4-%D9%85%D9%88%D8%B4%DA%A9%DB%8C-%D8%AA%D8%A7%D8%B1%DB%8C%D8%AE-%D8%AE%D9%88%D8%AF-%D8%B1%D8%A7-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%DA%A9%D9%86%D8%AF)

منابع آگاه از عزم روسیه بر آزمایش موشک‌ جدید قاره‌پیمای «سرمت» که 10 هزار کیلومتر برد دارد و تا 15 کلاهک جنگی را حمل می‌کند، خبر دادند.
به گزارش فارس، رسانه‌های روسی در روزهای گذشته گزارش کردند که روسیه در حال آماده شدن جهت انجام دست‌کم پنج آزمایش موشکی جدید در سال آینده میلادی است.
به نوشته روزنامه «مسکو تایمز» به نقل از «ودوموستی»، این اقدام جدید روسیه بزرگترین آزمایش موشکی در تاریخ این کشور نام گرفته است. در مرحله اولیه آزمایش موشک‌های بالستیک «سرمت» که در ناتو «شیطان-2» لقب گرفته شامل پرتاب دو موشک با کلاهک شبه جنگی از یک سیلوی موشکی از منطقه آزمایش موشکی «پلستسک» در «کامچاتکا» است. گفته می‌شود که روسیه قصد دارد دست‌کم پنج پرتاب موشکی از منطقه پلستسک انجام دهد.
یک منبع نزدیک به وزارت دفاع روسیه نیز به روزنامه ودوموستی گفت که این سامانه موشکی در سال 2021 به بهره برداری می‌رسد.
در حالی که وزارت دفاع روسیه در مورد گزارش روزنامه ودوموستی اظهار نظری نکرد، اما یک مسئول بخش دفاعی این کشور تایید کرد که مسکو قصد دارد آزمایش موشک‌های «سرمت» را اوایل سال 2020 آغاز کند. روسیه می‌گوید این موشک جدید می‌تواند حداکثر تا 15 کلاهک جنگی را حمل کند. این موشک 10 هزار کیلومتر برد دارد و قادر است منطقه‌ای به اندازه «تگزاس» را از بین ببرد.
وزارت دفاع روسیه چندی قبل نیز از شلیک موفق یک موشک قاره پیمای خود از شهر «آستراخان» واقع در شمال «دریای خزر» خبر داد. وزارت دفاع روسیه اعلام کرد که این موشک قاره پیما از منطقه نظامی «کاپوستین یار» شلیک شد.
