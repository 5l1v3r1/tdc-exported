
# 110 miljoen extra voor aanpak georganiseerde misdaad

Published at: **2019-11-04T07:52:17+00:00**

Author: ****

Original: [RTV Rijnmond](https://www.rijnmond.nl/nieuws/188094/110-miljoen-extra-voor-aanpak-georganiseerde-misdaad)

"De preventieve aanpak richt zich op onderwijs, werken, wonen en veiligheid, zoals afgelopen jaren bijvoorbeeld in Rotterdam-Zuid is gebeurd."
Zo stak het kabinet 130 miljoen euro extra in Zuid dat bedoeld was voor armoedebestrijding, het verbeteren van woningen, het wegwerken van achterstanden in het onderwijs en om mensen aan het werk te helpen. De gemeente legde hetzelfde bedrag bij, zodat 260 miljoen euro beschikbaar was.
Onlangs werd bijvoorbeeld bekend dat politie Rotterdam en de kinderopvangbranche nog eens 150 vmbo- en mbo-leerlingen uit Rotterdam-Zuid een 'AanDeBak-garantie' gaan bieden. Dat betekent dat inmiddels meer dan de helft van deze leerlingen na het behalen van een diploma zeker is van een baan.
De extra uitgave staat in de Najaarsnota waarin het kabinet een update geeft van de lopende begroting. Het geld gaat ook gebruikt worden voor de oprichting van een Multidisciplinair Interventie Team (MIT) met specialisten van verschillende eenheden. Dat moet criminele netwerken ontmantelen en hun kopstukken en handlangers aanpakken. Extra aandacht komt er voor het afpakken van het vermogen van criminelen.
In het MIT werken mensen van onder meer politie, de fiscale inlichtingen- en opsporingsdienst FIOD en marechaussee samen. Het nieuwe team moet er verder voor zorgen dat de samenwerking tussen de verschillende opsporingsdiensten verbetert.
Grapperhaus kondigde al extra maatregelen tegen de ondermijnende criminaliteit aan na de moord op de advocaat Derk Wiersum. Hij stond kroongetuige Nabil B. bij in het liquidatieproces rond Ridouan Taghi.
Na deze moord werd de beveiliging van rechters, officieren van justitie en advocaten opgevoerd. Het extra geld wordt ook daarvoor ingezet.
Een ander doel waarvoor het geld wordt gebruikt is het tegengaan van drugsgebruik. Het gaat dan bijvoorbeeld om hulp aan gemeenten maar ook om "intensieve publiekscampagnes".
De Rotterdamse burgemeester Aboutaleb is kritisch en zegt in een reactie dat met eenmalig geld geen personeel bij de politie aangenomen kan worden. "Het lost de problemen van gebrek aan personeel bij de politie niet op. Komend jaar stromen heel veel agenten uit vanwege pensionering. We kunnen dus geen mensen aannemen met eenmalig geld", laat hij weten.
"De 110 miljoen van Grapperhaus is vergelijkbaar met een half miljard voor onderwijs: eenmalig", zegt Aboutaleb. "Drugsteams die de minister aankondigt, moeten worden gevuld. Dat kan alleen uit bestaande capaciteit. Voor lokaal politiewerk is dat onacceptabel. Het leidt tot verdunning in de eenheden."
