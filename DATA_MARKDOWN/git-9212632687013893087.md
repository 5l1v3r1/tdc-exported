
# Tragedi Asia Talent Cup

Published at: **2019-11-02T19:15:18+00:00**

Author: **Saiful Affendy Sapran**

Original: [HM Online](https://www.hmetro.com.my/utama/2019/11/513313/tragedi-asia-talent-cup)

PELUMBA Asia Talent Cup dari Indonesia, Afridza Munandar disahkan meninggal dunia pada perlumbaan sokongan Kejuaraan Grand Prix Motosikal Malaysia di Litar Antarabangsa Sepang hari ini.
MotoGP menerusi satu kenyataan mengesahkan insiden itu berlaku di selekoh ke-10 Pusingan 1 dengan bendera merah dikibarkan sejurus selepas itu.
“Pelumba berusia 20 tahun itu pada awalnya menerima rawatan perubatan di tepi litar sebelum dikejarkan ke Hospital Kuala Lumpur dengan helikopter.
“Di sebalik segala usaha terbaik dilakukan oleh pasukan perubatan di litar dan hospital, Afridza tidak dapat diselamatkan,” menurut kenyataan itu.
Musim ini, Afridza sudah meraih dua kemenangan, dua penamat di tempat kedua dan ketiga.
Pada pusingan terakhir di Sepang, Afridza sedang memburu kedudukan tiga terbaik keseluruhan.
Dia mengumpul 142 mata untuk berada di tangga ketiga dan hanya ketinggalan 15 mata di belakang pelumba tangga kedua, Sho Nishimura dari Jepun.
