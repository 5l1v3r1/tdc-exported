
# جرایم مطبوعاتی و سیاسی از سوی هیات‌منصفه مطبوعات رسیدگی می‌شود

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696606/%D8%AC%D8%B1%D8%A7%DB%8C%D9%85-%D9%85%D8%B7%D8%A8%D9%88%D8%B9%D8%A7%D8%AA%DB%8C-%D9%88-%D8%B3%DB%8C%D8%A7%D8%B3%DB%8C-%D8%A7%D8%B2-%D8%B3%D9%88%DB%8C-%D9%87%DB%8C%D8%A7%D8%AA%E2%80%8C%D9%85%D9%86%D8%B5%D9%81%D9%87-%D9%85%D8%B7%D8%A8%D9%88%D8%B9%D8%A7%D8%AA-%D8%B1%D8%B3%DB%8C%D8%AF%DA%AF%DB%8C-%D9%85%DB%8C%E2%80%8C%D8%B4%D9%88%D8%AF)

رئیس کل دادگستری استان زنجان گفت: طبق قانون مطبوعات، رسیدگی به جرایم مطبوعاتی با حضور اعضای هیات‌منصفه برگزار می‌شود و با دستور رئیس قوه قضاییه، رسیدگی به جرایم سیاسی نیز از این پس با حضور این اعضا برگزار خواهد شد.
حجت‌الاسلام اسماعیل صادقی نیارکی روز یکشنبه در جلسه انتخاب اعضای هیات‌منصفه مطبوعات استان زنجان، اظهار داشت: رسیدگی به جرایم مطبوعاتی باید با حضور اعضای هیات‌منصفه برگزار شود و ماده ۳۶ قانون مطبوعات ترکیب اعضا را مشخص کرده که به مدت ۲ سال انتخاب می‌شوند.
وی با بیان اینکه خوشبختانه در استان زنجان در دوره گذشته حتی یک جلسه دادگاه هیات‌منصفه مطبوعات تشکیل نشده است، خاطرنشان کرد: این امر به منزله فعالیت قانونی و وجود فضای سالم در مطبوعات استان بوده که جای تقدیر دارد.
صادقی نیارکی افزود: تعداد اعضای هیات‌منصفه مطبوعات استان ۱۴ نفر از اقشار و صنوف مختلف است.
وی تاکید کرد: انتخاب اعضا باید بدون توجه به نگاه‌ها و گرایش‌های سیاسی انجام شود زیرا این کار، یک کار قضایی و تخصصی بوده و حساسیت خاص خودش را دارد.
این جلسه با حضور رئیس کل دادگستری، مدیرکل فرهنگ و ارشاد اسلامی، مدیرکل تبلیغات اسلامی، نماینده امام جمعه زنجان و رئیس شورای اسلامی شهر زنجان در دادگستری کل استان زنجان برگزار شد.
