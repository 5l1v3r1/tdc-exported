
# Рангел от Шекера изуми: Направих самоотбрана на сина

Published at: **2019-11-04T16:43:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Rangel-ot-Shekera-izumi-Napravih-samootbrana-na-sina-911067)

Рангел Рангелов и синът му Румен, които вдигнаха целия град на крака след огнестрелно меле в "Шекер махала" през юли 2017 г., днес се изправиха пред апелативния съд и поискаха по-леки присъди, предаде репортер на Plovdiv24.bg.
Припомняме, че в ромската свада петима бяха простреляни с ловна пушка, а един мъж беше намушкан с нож. Причината е красива млада дама от махалата, която подсъдимия харесвал, но не получил благословията на семейството ѝ. Спорът прераснал в бой между двата клана. По-късно срещу Румен бяха повдигнати две обвинения - за опит за убийство на осем души и за незаконно притежание на ловна пушка, с която е надупчил къщата на вражеския клан. Срещу Рангел също е повдигнато обвинение за опит за убийство, но с нож. Защитата на двамата подсъдими беше поета от адвокат Генчо Димов.
Днес прокуратурата настоя за по-тежки присъди – окръжният съд реши, че Румен следва да лежи 7 години зад решетките, а баща му 4. Според представителят на държавното обвинение, тази присъда няма да има възпитателен ефект.
На същото мнение бяха и пострадалите. Техните адвокати също поискаха по-тежко наказание, тъй като предходната инстанция дала превес на смекчаващите вината обстоятелства, а мъжете са хора с висока степен на обществена опасност. Пострадалите настояха, че всичко е станало по хулигански подбуди.
По думите им, в окръжния съд беше лансирана тезата, че Румен е действал, за да защити баща си, който уж бил бит от четирима с бухалки и колове. Извършената медицинска експертиза показала, че Рангел имал само две рани. Синът му пък взел пушката и стрелял безразборно по жени и деца на улицата. И двамата не съдействали и не предадени пистолета и ножа.
Адвокат Генчо Димов настоя за по-леки присъди, тъй като Румен и Рангел многократно били заплашвани от другия клан, като дори дни преди мелето били нападнати с брадви. Румен многократно търсил съдействие от институциите, но не получил помощ.
Пред съда Румен заяви, че никога не е имал намерение да наранява никого и поиска справедлива присъда. Към думите му се присъедини и баща му, който обясни, че само е направил "самоотбрана" на по-младия мъж. Присъдата ще бъде изготвена в законовия срок.
