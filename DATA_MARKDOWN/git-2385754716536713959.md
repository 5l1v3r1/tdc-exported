
# Σε εξέλιξη «ινκόγκνιτο» προετοιμασία για την τριμερή στο Προεδρικό

Published at: **2019-11-04T19:13:00+00:00**

Author: **SigmaLive**

Original: [SIGMALIVE](https://www.sigmalive.com/news/kypriako/595708/se-ekseliksi-inkogknito-proetoimasia-gia-tin-trimeri-sto-proedriko)

Συνεργάτες του που συμμετείχαν κατά καιρούς είτε στην διαπραγματευτική ομάδα, είτε στις λεγόμενες τεχνικές επιτροπές, παρουσία του Υπουργού Εξωτερικών, κάλεσε αυτή την ώρα στο Προεδρικό, ο Πρόεδρος της Δημοκρατίας.
Όπως πληροφορείται ο πολιτικός συντάκτης της τηλεόρασης Σίγμα, Χρίστος Χαραλάμπους, η πρόσκληση Αναστασιάδη και η συζήτηση που βρίσκεται σε εξέλιξη αφορά στην προετοιμασία της Ε/κ πλευράς για την τριμερή του Βερολίνου στις 25 του μήνα.
Επί τάπητος τίθενται όλα τα δεδομένα, ζητούμενα και πιθανά σενάρια, ώστε η Λευκωσία να έχει εναλλακτικά σενάρια διαχείρισης των πιθανών εξελίξεων, αλλά και σαφή εικόνα για το πού βρίσκονται τα πράγματα σε οριζόντιο επίπεδο και όχι μόνο στις βασικές πτυχές του προβλήματος.

        Ψάχνουν ημερομηνίες για Λουτ - Εθνικό
      
Στο μεταξύ, ημερομηνία καθόδου της Λουτ στην Κύπρο που να συνάδει και με το βεβαρημένο πρόγραμμα ταξιδιών του Προέδρου της Δημοκρατίας αναζητούν τα Η.Ε σε συνεργασία με τις διπλωματικές υπηρεσίες του Προεδρικού.
Ο Νίκος Αναστασιάδης θα απουσιάζει από την Κύπρο για τρεις ημέρες περί τα μέσα Νοεμβρίου και για ένα πενθήμερο από τις 17 και μετά. Ως εκ τούτου, πιθανή επανάκαμψη της Αμερικανίδας τοποθετείται είτε στο μεσοδιάστημα (ενδεχόμενο απομακρυσμένο) είτε λίγο πριν την αναχώρηση για την τριμερή της Γερμανίας.
Βάσει του ιδίου βεβαρημένου προγράμματος, αναζητείται ημερομηνία και για σύγκληση του Εθνικού Συμβουλίου.
Όπως πληροφορείται ο πολιτικός συντάκτης του Σίγμα, είναι απόφαση του ΠτΔ να ενημερώσει τα κόμματα τόσο για την τριμερή όσο και για το σημείωμα προς το Συμβούλιο Ασφαλείας πριν από την αναχώρησή του από την Κύπρο. Μέχρι μεθαύριο αναμένεται να έχει κλείσει και αυτό το ραντεβού, έστω και αν το πολιτικό σκηνικό είναι πολυκερματισμένο.
