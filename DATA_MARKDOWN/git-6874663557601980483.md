
# מספר הטסים מתל־אביב לאילת צנח ב־33% לעומת אוקטובר אשתקד

Published at: **2019-11-06T00:00:00+00:00**

Author: **דני שדה**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773168,00.html)

סגירת שדה התעופה באילת ושדה דב בתל־אביב ופתיחת שדה התעופה רמון משנים את תמהיל הטסים לדרום.
לפי נתוני רשות שדות התעופה נרשם זינוק של כ־77% במספר הנוסעים שהגיעו באוקטובר לשדה התעופה רמון בטיסות ישירות מאירופה בהשוואה למספר הנוסעים שנחתו בשדה עובדה באוקטובר 2018.
לפי הרשות, מעל 1,050 טיסות בינלאומיות יעברו ברמון בעונת החורף הקרובה ובהן כ־350 אלף נוסעים.
מנגד, בטיסות הפנים־ארציות נמשכת הירידה שהחלה בעקבות סגירת שדה דב ביוני האחרון. באוקטובר חלה צניחה של יותר מ־33% במספר הטסים לאילת בטיסות פנים־ארציות לעומת אוקטובר שעבר. בעשרת החודשים הראשונים של השנה חלה ירידה של כ־14% בהשוואה לתקופה המקבילה אשתקד.
ארקיע רשמה באוקטובר צניחה של יותר מ־30% במספר הטיסות מנתב"ג לאילת ואילו מספר הטיסות של ישראייר, שטסה גם מחיפה וגם מנתב"ג לאילת, ירד בכ־39%. מתחילת השנה ירד מספר הנוסעים של ארקיע בכ־10% ושל ישראייר בכ־22%.
בתוך כך, דיילי לופטהנזה וכן דיילי ג'רמנווינגס וסאן אקספרס צפויים לפתוח הלילה ב־23:00 בשביתה של 48 שעות. זאת לפי הנחיית האיגוד המקצועי של הדיילים ובעקבות אי־היענות הנהלת החברה לדרישתם להעלאה בשכר ולשיפור תנאי העבודה.
באיגוד ציינו כי השביתה תשפיע על כל הטיסות של החברה שאמורות להמריא מנמלי תעופה בגרמניה. עדיין לא ברור אם השביתה תכלול טיסות לישראל וממנה. בכל מקרה, היא עלולה להשפיע על הנוסעים הישראלים שטסים למינכן ולברלין ומשם ליעדי המשך.
