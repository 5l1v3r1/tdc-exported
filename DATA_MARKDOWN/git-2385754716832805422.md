
# Είχαν επικοινωνία Αντρέ Γκόμες και Σον

Published at: **2019-11-07T17:31:00+00:00**

Author: **SigmaliveSportime**

Original: [SIGMALIVE](https://www.sigmalive.com/sports/football/596253/eixan-epikoinonia-antre-gkomes-kai-son)

Επικοινωνία είχαν οι Αντρέ Γκόμες και Σον Χέουνγκ-Μιν μετά τον τραυματισμό και την επιτυχημένη χειρουργική επέμβαση του πρώτου, που προκλήθηκαν μετά από πτώση σε μεταξύ τους διεκδίκηση. Ο Νοτιοκορεάτης σκόραρε με τη φανέλα της Τότεναμ κόντρα στον Ερυθρό Αστέρα και δεν πανηγύρισε το γκολ του, αλλά προτίμησε να κοιτάξει την κάμερα και να απευθύνει δημόσια συγγνώμη στον Γκόμες για την ζημιά που του προκάλεσε άθελά του, για να αποκαλύψει μετά τον αγώνα ότι είχε επικοινωνία με τον συνάδελφό του, κατά την οποία του εξέφρασε την βαθύτατη λύπη του για ό,τι συνέβη. Αναλυτικά οι δηλώσεις του... καλόκαρδου «Σόνι»: «Του έστειλα μήνυμα. Οι μέρες ήταν δύσκολες για μένα. Του έστειλα μήνυμα πριν πετάξουμε και μου απάντησε. Εξακολουθώ να αισθάνομαι πάρα πολύ άσχημα γι' αυτό. Λυπάμαι πολύ, ειλικρινά. Το ποδόσφαιρο είναι ένα άθλημα που μπορούν να συμβούν αυτά, αλλά κανείς δεν θέλει να τα βλέπει να γίνονται. Είμαι πολύ λυπημένος που συνέβη και που έπαιξα κι εγώ τον ρόλο μου σε αυτό. Ήταν πραγματικά δύσκολες οι μέρες αυτές. Του έστειλα μήνυμα με τις θερμότερες ευχές μου, να του πω ότι λυπάμαι πάρα πολύ τόσο για τον ίδιο, όσο και για την οικογένεια και τους συμπαίκτες του. Πρέπει να σεβαστώ την απόφαση για την κόκκινη και να κάνω αυτό που αγαπώ. Συνειδητοποιώ πόσο τυχερός είμαι. Φυσικά, ο Γκόμες ήταν αυτός που τραυματίστηκε, αλλά ο κόσμος μου έστειλε πολύ δυνατά μηνύματα. Οι συμπαίκτες μου, οπαδοί της Τότεναμ, άτομα από τη Νότια Κορέα, ακόμη και οπαδοί της Έβερτον. Είμαι πολύ ευγνώμων γι' αυτό. Εξακολουθώ να αισθάνομαι πολύ άσχημα για την κατάσταση, αλλά στο γήπεδο πρέπει να δουλέψω γιατί η ομάδα μου χρειάζεται θετική ενέργεια. Προσπαθώ να παλέψω κάθε κατάσταση. Θέλω να στείλω το μήνυμα ότι είμαι πολύ ευγνώμων για τα σχόλια που μου έστειλε ο καθένας ξεχωριστά. Προφανώς και είναι δύσκολο να το πω, αλλά είμαι πραγματικά πολύ ευγνώμων και συνειδητοποιώ πόσο τυχερός είμαι. Θέλω να το ξεπληρώσω στο χορτάρι όλο αυτό. Μόνο αυτό μπορώ να κάνω. Θέλω να σεβαστώ τον Γκόμες και έτσι δείχνω σεβασμό προς κάποιον. Δουλεύοντας πιο σκληρά απ' όσο στο παρελθόν». 
