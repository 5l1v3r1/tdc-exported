
# 'ฮิวโก้' เปิดแง่มุมความรักในแบบสามีในอุดมคติ

Published at: **2019-11-01T07:19:00+00:00**

Author: ****

Original: [เดลินิวส์](https://www.dailynews.co.th/entertainment/739454)


        ฮิวโก้-จุลจักร เปิดแง่มุมความคิดและทัศนคติเรื่องความรักที่คนมองเป็นต้นแบบสามี ที่ไม่คิดนอกใจภรรยา
      
ขึ้นแท่นสามีในอุดมคติของสาวๆไปอย่างไม่ต้องมีข้อสงสัย สำหรับนักร้องหนุ่มสุดเซอร์ ฮิวโก้-จุลจักร กับแง่มุมความคิดและความรักที่สาวๆพากันอิจฉาภรรยา ฮาน่า-ทัศนาวลัย กันทั้งประเทศที่มีสามีที่ทั้งหล่อและไม่เจ้าชู้ ล่าสุดหนุ่มฮิวโก้ได้มาพูดคุยเรื่องราวต่างๆของตนเองในรายการคุยแซ่บ Show โดยเจ้าตัวเล่าถึงเรื่องความรักว่า
“เส้นทางความรักของผมกับฮาน่าเริ่มต้นจากการรู้จักกันตามกองถ่าย ร่วมงานกันแบบห่างๆ รู้จักกันไม่ได้สนิท เวลาผ่านไปหลายปีแล้วเราพลาดมาเจอกันอีกครั้ง ตอนนั้นผมก็รู้สึกว่าอย่างน้อยเราควรจะขอเบอร์ไว้ แล้วก็จีบๆกันไปตามประสา ตอนนี้ก็ 14 ปีแต่งงานมา 10 ปี มีลูก 3 คน ตอนจีบใหม่ๆผมไม่รู้ว่าเขาจะเป็นแม่ของลูกไหม รู้หรือไม่รู้ แต่ในที่สุดผมก็จับทำแม่เลย (ยิ้ม)จริงๆตอนขอเบอร์รู้สึกว่าเขามีเสน่ห์คือเราไม่ได้ขอเบอร์คนเยอะนะ เพราะมันเสี่ยงกับการโดนปฎิเสธเพราะตอนนั้นผมก็เซอร์เลยป้ายคำว่าเซอร์ไปแล้ว ผมยาว หนวดเฟิ้มรุงรัง ยังร้องเพลงอยู่วงสิบล้อ ลุคมันก็เป็นอีกแบบนึง มันก็เลยน่าไว้ใจเพราะถ้าเขาคบเราตอนนั้นได้ พอมาสะอาดสะอ้านขึ้นก็คงจะดี ซึ่งตอนผมขอเบอร์เขาก็ต้องให้เพราะเขาดันพูดปัดเราไปว่าเออครั้งหน้าเดี๋ยวเราก็ต้องแฮ้งค์เอ้าท์กันนะ พูดแบบตามมารยาท เขาเป็นคนเฟรนด์ลี่ เราก็เลยบอกว่าเราจะแฮ้งค์เอ้าท์ได้ยังไงถ้ายังไม่มีเบอร์โทร”
“จริงๆเรื่องคนเข้ามาหาผม ในเมืองไทยไม่ค่อยมีเพราะคนส่วนมากก็รู้สถานะผมว่าผมแต่งงานแล้ว จะไม่ค่อยเจอใครล้ำเส้นเลย แต่ในเมืองนอกเขาไม่รู้ว่าผมเป็นใคร ในช่วงเวลาที่ผมไปแล้วมันก็มีครั้งสองครั้งเองที่รู้สึกว่ามีโอกาสถึงขั้นที่เราต้องหลีกเลี่ยงหลบ มันก็มีบ้างที่เข้ามาหา ถามว่าสวยไหมก็โอเค แต่มันไม่เกี่ยวกับความสวย ถ้าไม่มีแฟนเราก็ยังไม่รู้เลยว่าอย่าไปมีอะไรกับคนที่ไม่รู้จักเราอาจจะถือตัวก็ได้ เรื่องคู่ในมุมของความรู้สึกเบื่อ ถ้ามองคู่รักเหมือนสิ่งของก็คงเบื่อ ถ้ามองผู้หญิงหรือผู้ชายเป็นสิ่งประดับ ที่ไม่ได้เป็นมนุษย์อีกคนหนึ่งแน่นอนก็เบื่อได้เพราะเราเบื่อสิ่งของได้มันเป็นเรื่องปกติ ก็อย่ามองอย่างนั้น ต้องคิดซะว่าเราเป็นองค์กร เป็นพาร์ทเนอร์เป็นทีมมากกว่า ไม่มีสิทธิ์เบื่อ มันเหมือนเบื่อประเทศ มันย้ายไม่ได้เพราะนี่คือประเทศเรา เราก็ต้องอยู่ มันมีบางอย่างที่ต้องยอม ห้ามเบื่อ คุณต้องไม่อนุญาตให้อารมณ์เหล่านี้เข้ามามีบทบาทในชีวิต ชีวิตมันต้องบังคับ มันไม่ใช่ปล่อยตามอารมณ์ที่รู้สึกยังไงก็ต้องได้อย่างนั้น เราต่างคนต้องปรับตัวเข้าหากัน มันไม่ใช่ผมฝ่ายเดียว”
