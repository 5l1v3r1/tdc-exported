
# 
        مانیتور UP2720Q دل رونمایی شد
      

Published at: **2019-11-06T21:18:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638566/%D9%85%D8%A7%D9%86%DB%8C%D8%AA%D9%88%D8%B1-up2720q-%D8%AF%D9%84-%D8%B1%D9%88%D9%86%D9%85%D8%A7%DB%8C%DB%8C-%D8%B4%D8%AF)

گروه IT: کمپانی دل در کنفرانس ادوبی مکس از مانیتور جدید خود به نام UltraSharp 27 4K PremierColor Monitor رونمایی کرد. به گفته دل این نمایشگر، اولین مانیتور 27 اینچی 4K دنیا با رنگ سنج داخلی و درگاه تاندربولت 3 است. این محصول از ژانویه سال 2020 با قیمت 2 هزار دلار به بازار عرضه خواهد شد.   به گزارش بولتن نیوز به نقل از دیجیاتو، مانیتور UltraSharp 27 4K PremierColor Monitor یا به اختصار UP2720Q علاوه بر بهره مندی از سیستم رنگ سنج درونی (Colorimeter)، گواهی CalMAN را نیز داشته و به طور 100 درصد فضای رنگی ادوبی RGB را پوشش می دهد. علاوه بر این 98 درصد از فضای رنگی DCI-P3 و همچنین 80 درصد از فضای فوق عریض BT.2020 را هم پوشش می دهد.
ویژگی های فوق یعنی مانیتور UP2720Q برای تولید محتوا برای محصولاتی که از HDR پشتیبانی می کنند، بسیار کاربردی خواهد بود. می توان گفت این مانیتور مدل ارزان قیمت مانیتور 5 هزار دلاری و 32 اینچی Pro Display XDR اپل است.مانیتور UP2720Q با رزولوشون 3840 در 2160 پیکسلی خود، از دو درگاه تاندربولت 3 بهره می برد که هر کدام سرعت انتقال 40 گیگابیت بر ثانیه و خروجی برق حداکثر 90 واتی را فراهم می کنند. اینها یعنی می توان به کمک آن لپ تاپ هایی مثل دل XPS 15 یا مک بوک پرو 15 را بدون کابل اضافه شارژ کرد. مانیتور مورد بحث از یک درگاه DisplayPort 1.4، دو پورت HDMI 2.0 و شش درگاه USB 3.02 در کنار دو درگاه تاندربولت 3 بهره می برد که از لحاظ ارتباطی دست کاربر را باز می گذارند.
دل برای راحت تر کردن کار تولیدکنندگان محتوا، حالت Picture-by-Picture را در این مانیتور قرار داده که مشاهده تصاویر در کنار هم و مقایسه آنها در فضاهای رنگی مختلف را بیش از پیش آسان می کند. روشنایی مانیتور UP2720Q روی بالاترین مقدار فقط 350 نیت است که کمی پایین به نظر می رسد. به عنوان مقایسه روشنایی مانیتور Pro Display XDR اپل در حالت استاندارد 500 نیت و روی بالاترین میزان 1600 نیت است.مانیتور UP2720Q از 15 ژانویه سال آینده میلادی  (25 دی) به بازار عرضه خواهد شد.
