
# Pokončali devet mormonov

Published at: **2019-11-07T21:15:00+00:00**

Author: **E. B.**

Original: [Slovenske novice](https://www.slovenskenovice.si/kronika/na-tujem/clanek/pokoncali-devet-mormonov-245973)

RANCHO DE LA MORA – Tri ženske in šest otrok je po neuradnih podatkih umrlo v obračunu, za katerega naj bi bil odgovoren mamilarski kartel. Vse žrtve naj bi bile iz družine LeBaron, ki je del mormonske skupnosti, oblasti pa ne izključujejo možnosti, da je deveterica morda umrla celo po pomoti.Kot poročajo tuji mediji, je petim otrokom uspelo pobegniti, enega pa še pogrešajo, menda deklico, ki naj bi pobegnila v gozd, po nekaterih podatkih pa naj bi bilo smrtnih žrtev pet: odrasla ženska in štirje otroci. Tri matere in otroci naj bi v konvoju vozil potovali iz mehiške zvezne države Sonora v Chihuaho, napadalci pa so žrtve iz še neznanega razloga ustrelili in vozila potem zažgali.
Okrutni obračun se je zgodil v mestu Rancho de la Mora blizu meje z ZDA, kjer vlada kriminal vseh vrst, brutalneži pa so se morda spravili nad matere z otroki tudi zaradi maščevanja. Julian LeBaron, bratranec ene od odraslih žrtev, je namreč glasen kritik kriminalnih združb, tudi njegovega brata Benjamina, ustanovitelja skupine za boj proti kriminalu SOS Chihuahua, so leta 2009 umorili.Žrtve so bile del skupnosti potomcev mormonov, ki so v 19. stoletju pobegnili iz ZDA, kjer so jih preganjali zaradi verskih prepričanj in spornih tradicij. Številni mormoni v Mehiki imajo dvojno, mehiško in ameriško državljanstvo. 
