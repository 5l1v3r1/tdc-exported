
# Fico bude podľa Matoviča „najust“ držať Glváča, lebo sa v nenávisti voči Pellegrinimu zacyklil

Published at: **2019-11-05T15:35:07+00:00**

Author: **Webnoviny**

Original: [Denník politika](http://dennikpolitika.sk/archiv/88773)

5.11.2019 (Webnoviny.sk) – Hnutie Obyčajní ľudia a nezávislé osobnosti (OĽaNO) chce opätovne odvolávať Martina Glváča (Smer-SD) z postu podpredsedu parlamentu pre jeho údajnú komunikáciu s Marianom Kočnerom. Agentúru SITA o tom informoval hovorca hnutia Matúš Bystriansky. OĽaNO pôvodne chcelo žiadať schôdzu na odvolanie premiéra Petra Pellegriniho (Smer-SD), ak nezabezpečí Glváčov odchod.
Opozícia sa už pokúsila odvolať Glváča z funkcie 29. októbra. Parlament však neschválil program mimoriadnej schôdze.
Glváč v reakcii na to v ten deň vyhlásil, že sa v krátkom čase rozhodne, či odstúpi sám. Zatiaľ však žiaden krok neoznámil. Glváčov stranícky šéf Robert Fico v utorok vyhlásil, že bude rešpektovať akékoľvek Glváčovo rozhodnutie a kritizoval opozíciu vrátane Igora Matoviča.
„Po dnešku je zrejmé, že Fico sa vo svojej nenávisti voči mne a Pellegrinimu zacyklil a bude držať Glváča ´najust´, ´lebo Matovič´ a ´lebo Pellegrini´. Zároveň je jasné, že premiér Pellegrini nemá dosť odvahy a ani sily, aby dokázal mafiánskeho sluhu Glváča upratať z obehu. Preto sme sa rozhodli Pellegrinimu ´kamarátsky´ pomôcť,“ priblížil v stanovisku Matovič.
Matovič sa zároveň odvolal aj na Bélu Bugára, ktorý podľa neho prisľúbil, že už schôdzu o odvolaní Glváča nebude blokovať. „Verím, že predseda strany Smer-SD Robert Fico po tomto kroku pochopí, že držať Glváča vo funkcii napriek vôli vlastných ľudí v strane Smeru-SD vôbec neprospieva a škodnú ešte pred konaním schôdze z funkcie vyhodí,“ dodal Matovič.
Glváč čelí tlaku na odstúpenie od 21. októbra pre jeho údajnú komunikáciu s Kočnerom cez aplikáciu Threema. Ďalšiu údajnú komunikáciu medzi Glváčom a Kočnerov z rokov 2014 až 2016 cez aplikáciu Viber zverejnil líder opozičného hnutia Obyčajní ľudia a nezávislé osobnosti (OĽaNO) Igor Matovič.
Glváč tvrdil, že ho zverejnená komunikácia nijako nediskvalifikuje ani nepoukazuje na žiadne porušenie zákona či zneužívanie postavenia verejného činiteľa. S Kočnerom sa vraj nestretol od roku 2012 a Matovičovi hrozil trestným oznámením.
Viac k témam: mimoriadna schôdza parlamentu, podpredseda Národnej rady SR (NR SR), podpredseda strany Smer-SD, predseda hnutia Obyčajní ľudia a nezávislé osobnosti (OĽaNO), predseda strany Smer-SDZdroj: Webnoviny.sk – Fico bude podľa Matoviča „najust“ držať Glváča, lebo sa v nenávisti voči Pellegrinimu zacyklil © SITA Všetky práva vyhradené.
