
# Україна та Польща визначили пріоритетні напрями подальшої співпраці

Published at: **2019-11-05T22:10:00+00:00**

Author: ****

Original: [ZIK.UA](https://zik.ua/news/2019/11/05/ukraina_ta_polshcha_vyznachyly_priorytetni_napryamy_podalshoi_spivpratsi_1684529)


        Співголови Консультаційного комітету президентів України та Польщі визначили пріоритетні напрями подальшої співпраці.
      
Про це повідомляє пресслужба Офісу президента України. 
Зазначається, що сьогодні у Львові відбулося 28 засідання Консультаційного комітету президентів України та Республіки Польща у форматі зустрічі співголів – заступника керівника Офісу Президента України Ігоря Жовкви та державного секретаря – керівника Кабінету Президента Республіки Польща Кшиштофа Щерського.
"Співрозмовники скоординували кроки сторін у реалізації домовленостей, досягнутих на рівні глав держав під час офіційного візиту Президента України Володимира Зеленського до Республіки Польща 31 серпня цього року, а також визначили пріоритетні напрями подальшої співпраці", – йдеться у повідомленні.
Зокрема, Кшиштоф Щерський поінформував про розвиток внутрішньополітичної ситуації в Польщі після нещодавніх парламентських виборів і підтвердив незмінну підтримку офіційною Варшавою європейських та євроатлантичних прагнень України. Він також запевнив у готовності польської сторони й надалі докладати зусиль для відновлення територіальної цілісності та суверенітету України.
"Ігор Жовква окреслив прогрес України у реалізації системних реформ, зокрема в ухваленні нових законів, а також поінформував про кроки, які здійснює Володимир Зеленський з метою припинення війни на Донбасі. Заступник керівника Офісу Президента України подякував за політичну підтримку, яку Польща надає нашій державі на міжнародній арені, насамперед у рамках Європейського Союзу та НАТО", – додали в пресслужбі.
Нагадаємо, раніше Україна дозволила Польщі проведення пошуково-ексгумаційних робіт.
