
# Volkswagen presenta el prototip de l’ID.4, el seu primer SUV elèctric

Published at: **2019-11-01T21:18:42+00:00**

Author: **Ara Motor**

Original: [Ara.cat](https://motor.ara.cat/novetats/Volkswagen-presenta-prototip-ID4_0_2336166524.html)

Volkswagen ha presentat un prototip de cotxe elèctric a la Xina, que molts han identificat com l’esborrany del futur ID.4, un nom encara no confirmat però que seguiria la nomenclatura iniciada pel flamant ID.3 presentat fa només unes setmanes.
Aquest prototip –hipotètic ID.4– utilitzarà la mateixa plataforma modular de cotxes elèctrics del grup VAG anomenada MEB i no deixa de ser l’evolució en format totcamí del ja conegut ID.3, tot i que el camuflatge d’aquesta primera unitat no permet entreveure gran cosa del disseny definitiu.
+ informació
En qualsevol cas el que sí que sembla clar és que Volkswagen fabricarà un SUV elèctric i que molt probablement s’anomenarà ID.4, i que si la marca l’ha decidit presentar a la Xina és perquè precisament el futur ID.4 es fabricarà al gegant asiàtic per satisfer la demanda del país, tot i que probablement les versions europees i nord-americanes es fabriquin en alguna planta d’occident.
Aquest és només un pas més en l’estratègia de Volkswagen a la Xina, on és present gràcies a una joint venture amb SAIC, un dels principals fabricants locals. Els de la Baixa Saxònia volen oferir fins a deu models totalment elèctrics o en el seu defecte híbrids endollables pel mercat xinès abans del 2023.
Volkswagen esperarà fins al Saló de Ginebra, el mes de març, per mostrar al món la versió definitiva de l’ID.4, el cotxe que vol convertir-se en la versió ecològica i endollable del Tiguan, l’actual SUV estrella de la marca.
I és que per mides i capacitat, el futur ID.4 no serà massa diferent del Tiguan o la versió de set places Tiguan Allspace, i és que aquest SUV elèctric podria arribar a oferir fins a set places i una bona capacitat de maleter, superior a la dels models de combustió de la marca.
Per acabar, els rumors interns asseguren que el nou ID.4 tindrà una autonomia igual o superior als 550 quilòmetres de les versions amb bateries de 47 kWh de capacitat, i que la seva potència oscil·larà entre els 200 i els 300 CV gràcies a dos motors elèctrics que actuen sobre cada eix i permeten oferir un sistema de tracció integral permanent.
