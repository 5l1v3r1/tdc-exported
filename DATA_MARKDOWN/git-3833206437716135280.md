
# Започна ремонт на най-опасния мост край Пловдив!

Published at: **2019-11-06T13:51:00+00:00**

Author: ****

Original: [Plovdiv24.bg](https://www.plovdiv24.bg/novini/regionalni/Zapochna-remont-na-nai-opasniya-most-krai-Plovdiv-911629)

Опасният мост на река Чепеларска, който се намира край село Катуница, е затворен за ремонт от днес, предаде репортер на Plovdiv24.bg.
През годините съоръжението ежедневно вдига адреналина на преминаващите оттам автомобили, тъй като в асфалта зееха ями, през които се виждаше самата река – на места дупките бяха замаскирани с ламаринени пана.
"Най-накрая се случва този ремонт. Въпрос на време беше да се случи някакъв инцидент, а тогава щеше да е страшно. Всеки ден оттук минават камиони и пътнически автобуси. Единственият проблем е, че все още не е поставена нужната сигнализация и човек трябва да стигне до самия мост, за да разбере, че не може да мине“, коментира пред наш репортер Емил Димитров, който минава през опасното пътно съоръжение всеки ден.
Алтернативните маршрути за автомобили от Пловдив са през Асеновград и село Караджово, както и през Кемера.
По данни на кметството в село Катуница, ремонтът може да продължи повече от месец. Днес кметът Красимир Юруков не беше открит за коментар, тъй като полагал клетва за започващия мандат.
Промени ще има и по маршрута на линия 22 на фирма "Хеброс бус“, която стигаше до Катуница. Началникът на превозвача Веселин Дошков коментира пред репортер на Plovdiv24.bg, че рейсовете ще стигат само до центъра на село Ягодово, като допълнителното транспортиране на пътниците ще бъде в ръцете на община Садово.
