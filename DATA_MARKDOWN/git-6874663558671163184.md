
# טריא תגייס 30-25 מיליון דולר לפי שווי של 400 מיליון דולר

Published at: **2019-11-03T00:00:00+00:00**

Author: **צלי גרינברג**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3772891,00.html)

חברת טריא, העוסקת בהלוואות באמצעות מימון המונים, יוצאת לסבב גיוס פרטי של 30-25 מיליון דולר לפי שווי מבוקש של 400 מיליון דולר, כך נודע ל"כלכליסט". השווי המבוקש נקבע על ידי מעריך שווי, בהתבסס על שיטת היוון תזרים מזומנים (DCF).
הגיוס ייעשה בדרך של הקצאת 7%-5% ממניות החברה, כך שהכסף ייכנס לתוך החברה ולא יגיע לידי בעלי המניות הנוכחיים. הוא יתבצע ללא ליווי של בנק השקעות, אלא על ידי אנשי החברה.
טריא היא פלטפורמה אינטרנטית להלוואות ישירות בין אנשים, (Peer to Peer ־ P2P), ועד היום העמידה אשראי בהיקף כולל של 3 מיליארד שקל. החברה תנסה לגייס משקיעים בעיקר מהשוק האירופי. עם המשקיעים שבוחנים השתתפות בגיוס נמנית חברת הביטוח הצרפתית AXA. אם היא תבחר להשקיע, זה ייעשה באמצעות זרוע הפינטק שלה, AXA Venture Partners. משתתפת אפשרית נוספת בהנפקה היא קרן ההון סיכון הצרפתית־אמריקאית פראטק. צרפת היא מדינת היעד הראשונה של החברה, שמבקשת לחדור לשוק האירופי. בהמשך, היא מתכננת להתרחב לפעילות גם בגרמניה ובפולין.

        "השוק האירופי בשל לטכנולוגיות שלנו"
      
שנה וחצי לאחר שתשלים את סבב הגיוס הפרטי, טריא מתכננת לצאת לסבב גיוס ציבורי של 90-75 מיליון דולר, לפי שווי דומה. המשקיעים שישתתפו בסבב הקרוב יקבלו קדימות בסבב הבא, שילווה על ידי חתמים ובנק השקעות.
אייל אלחינאי, מנכ"ל טריא ואחד ממייסדי החברה, אמר ל"כלכליסט": "הגיוס הוא קטן יחסית, ובסבב הבא נידרש לקחת בנק השקעות. אנחנו מוצאים שהשוק האירופי בשל לטכנולוגיות שאנחנו מציעים, ובצרפת לבדה היקף השוק עומד על 500 מיליארד יורו. אנחנו שואפים להגיע לנתח שוק של 5% בצרפת".
טריא הוקמה ב־2014 על ידי אלחינאי, ורדה לוסטהויז, שאחראית על נושא הרגולציה והייעוץ המשפטי, ואסף שלוש, שמכהן כמנכ"ל טריא פינטק. ב־2015 ביצעה טריא את הגיוס היחיד שלה עד כה, שבמסגרתו גייסה 3 מיליון דולר לפי שווי של 20 מיליון דולר. שליש מהסכום, קרי מיליון דולר, הגיע מאיש העסקים היהודי־צרפתי פייר בסנינו. בסנינו מחזיק בנוסף ב־49% מחברת הסעדת העובדים סיבוס, שותף בחברת ההסעדה שפע, הזכיין של ברגר קינג בישראל, מבעלי השליטה ביקבי כרמל ובעל מניות בענקית הפטיסרי פושון והזכיין שלה בארץ. לטריא הוא נכנס לאחר שנפגש עם המנכ"ל שלה, אשר "מגיע מתוך הטכנולוגיה של מערכות שמסוגלות לברר על הלקוחות שלהם מידע שאפילו בנקים לא יכולים לדעת כשהם מלווים כסף. הבנתי שזה מה שנחוץ לפלטפורמה הזו", הסביר בסנינו את השקעתו בטריא בראיון ל"מוסף כלכליסט" לפני כשנה.
כיום מייסדי החברה מחזיקים ב־50% ממניותיה. יתר המניות מוחזקות על ידי המשקיעים שהשתתפו בגיוס ב־2015 ועובדי החברה.

        תיק ההלוואות עומד על 2.6 מיליארד שקל
      
טריא מאפשרת לאנשים לקחת הלוואה שמגיעה מאנשים אחרים מן השורה, ולא ממוסד פיננסי כלשהו. כדי להפוך למשקיע בפלטפורמה של טריא יש לפתוח חשבון משקיע בתהליך שאורך דקות ספורות. בוחרים את פרופיל ההשקעות, מעבירים את סכום ההשקעה מחשבון הבנק אל חשבון נאמנות ייעודי - ומנקודה זו הכסף מושקע.
לפי נתוני טריא, תיק ההלוואות שלה עומד על 2.6 מיליארד שקל. לפלטפורמה יש יותר מ־18 אלף משתמשים, עם השקעה ממוצעת של כ־53 אלף שקל.
מחקר של Citi (סיטיגרופ), ממרץ 2016, מראה כי הפינטק יתפוס נתח שוק של כ־17% משירותי הבנקאות הקמעונאית עד שנת 2023, בעיקר בסגמנטים בהם קיימת פעילות גבוהה של השקעות: הלוואות, תשלומים דיגיטליים וניהול הון. בתחום ההלוואות P2P פועלות בישראל מספר חברות פינטק וביניהן ELOAN, בלנדר, ו־Creditplace.
