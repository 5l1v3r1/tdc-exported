
# 
        Várpalotai hintabaleset – Már fut és beszél Krisztofer
      

Published at: **2019-11-04T02:00:00+00:00**

Author: **L. B.**

Original: [www.borsonline.hu](http://www.borsonline.hu/aktualis/varpalotai-hintabaleset-mar-fut-es-beszel-krisztofer/185813)

A 17 éves Máthé Krisztofer imádott focizni, asztalosnak készült, a barátai és szerető családja körében egy ígéretes felnőttkor várt rá. A két éve szeptemberben szétesett kalapácshintával azonban egy csapásra az álmai is szertefoszlottak. A súlyosan sérült fiúnak eleinte csupán két százalék esélyt adtak az életre az orvosok, de a kis túlélő rájuk cáfolt: a kórházakban töltött hosszú hónapok után tavaly december óta otthon lábadozik.
– Akkor még a tolószékkel együtt kellett felvinni a negyedikre, ma pedig már segítség nélkül simán gyalogol. Sőt ha úgy tartja kedve, még futásnak is ered és fekvőtámaszozik – újságolta a Borsnak Krisztofer édesanyja.
– A memóriája egyre jobb, az emlékei is szépen lassan visszajönnek. Írásban már tökéletesen kommunikál, de a beszéde is rengeteget fejlődött. A szavak mellett már rövidebb mondatokkal is megbirkózik. A közeljövőben a légzését segítő csövet is kiszedik a nyakából, így még könnyebb dolga lesz majd – örvendezett Dia.
A szerencsétlenül járt Krisztofer életét az Örökké Nem Eshet Alapítvány nagyban segíti, akik jelenleg egy költséges rehabilitációs kezelésre gyűjtenek a srácnak. Rajtuk keresztül bárki támogathatja a gyógyulását.
