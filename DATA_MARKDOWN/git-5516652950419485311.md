
# Με αύξηση επιβατών 5,5% έκλεισε ο Οκτώβριος για τη Ρόδο!

Published at: **2019-11-07T16:45:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425295/me-ayxhsh-epibatwn-5-5-ekleise-o-oktwbrios-gia-th-rodo)


        Στα υψηλότερα επίπεδα όλων των εποχών κυμάνθηκε η τουριστική κίνηση στη Ρόδο το μήνα που πέρασε, καθώς σύμφωνα με τα στοιχεία που ανακοίνωσε χτες η Fraport Greece, σημειώθηκε αύξηση συγκριτικά με τον προηγούμενο χρόνο που έφτασε το 5,5%.
      
Πιο αναλυτικά, τον Οκτώβριο έφτασαν με πτήσεις τσάρτερ στο αεροδρόμιο «Διαγόρας» 200.178 τουρίστες ενώ τον ίδιο μήνα πέρυσι είχαν έρθει στο νησί 189.660 άτομα. Τις πρώτες θέσεις καταλαμβάνουν Γερμανοί, Άγγλοι και Ισραηλινοί ενώ σε υψηλά επίπεδα κυμάνθηκε η κίνηση και από τις χώρες Φινλανδία και Σουηδία. Όλες οι παραπάνω αγορές κατέγραψαν το μήνα που πέρασε πενταψήφια νούμερα.
Από την ανάλυση των στοιχείων προκύπτει ότι μέσω του αεροδρομίου μας διακινήθηκαν τον Οκτώβριο συνολικά 483.632 άτομα (ήρθαν και έφυγαν) αριθμός μεγαλύτερος σε σχέση με πέρυσι σε ποσοστό 2,7%.
Μετά και τα στοιχεία του Οκτωβρίου η συνολική διακίνηση τουριστών μέσω του «Διαγόρας» ανήλθε για το δεκάμηνο σε 4.725.159 τουρίστες και υπολείπεται μόλις κατά 354 άτομα, της αντίστοιχης κίνησης του 2018!
Σε ό,τι αφορά την κίνηση εσωτερικού αυτή κατέγραψε για το ίδιο διάστημα μείωση στον τομέα της συνολικής διακίνησης ατόμων μέσω του αεροδρομίου σε ποσοστό 3,6% αφού αυτή ανήλθε σε 690.396 άτομα έναντι 716.549 πέρυσι.
Τέλος, το διάστημα από τον Ιανουάριο έως τον Οκτώβριο διακινήθηκαν συνολικά 5.415.555 άτομα, αριθμός μειωμένος κατά 0,5% σε σχέση με το ίδιο διάστημα πέρυσι κατά το οποίο είχαν διακινηθεί μέσω του «Διαγόρας» 5.442.062 άτομα.
Ενδιαφέρον παρουσιάζουν τα στοιχεία που αφορούν και τις συνολικές πτήσεις του δεκαμήνου, καθώς τόσο σε αυτές του εσωτερικού όσο και του εξωτερικού παρατηρήθηκε μείωση. Ειδικότερα, εξυπηρετήθηκαν συνολικά 36.267 πτήσεις (αφίξεις-αναχωρήσεις) ενώ πέρυσι 37.431.
