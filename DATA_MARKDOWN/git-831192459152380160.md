
# Τραγωδία στα Μέγαρα: «Θα σε κάνω ό,τι θέλω εγώ! Αισθανόμουν άχρηστος! Πήρα το όπλο για να αυτοκτονήσω…» – Η απολογία του 50χρονου δράστη στον ανακριτή

Published at: **2019-11-06T12:30:53+00:00**

Author: ****

Original: [europost.gr](https://europost.gr/tragodia-sta-megara-tha-se-kano-o-ti-thelo-ego-aisthanomoyn-achristos-pira-to-oplo-gia-na-aytoktoniso-i-apologia-toy-50chronoy-drasti-ston-anakriti/)

Ενώπιον του ανακριτή βρέθηκε χθες ο 50χρονος από τα Μέγαρα που τράβηξε την σκανδάλη σε βάρος του 48χρονου κουνιάδου, τονίζοντας μεταξύ άλλων ότι σκοπός του ήταν να αυτοκτονήσει και όχι να σκοτώσει.
Οπως φέρεται να είπε ο 50χρονος σωφρονιστικός υπάλληλος, ο οποίος το βράδυ της 31ης Οκτωβρίου συγκλόνισε το πανελλήνιο με το έγκλημα που διέπραξε, από την αρχή του γάμου του με την αδερφή του θύματος αντιμετώπισε μια μειωτική συμπεριφορά λόγω της χαμηλής, όπως του έλεγαν, κοινωνικής θέσης.
«Πολλές φορές υπήρχαν και λεκτικές επιθέσεις σε βάρος μου», είπε ο 50χρονος δράστης σύμφωνα με όσα μεταδόθηκαν στο κεντρικό δελτίο ειδήσεων του Star. «Η σύζυγός μου δεν μου επέτρεπε να συναναστρέφομαι με τους φίλους μου. Δε δίσταζε να μου λέει ότι: θα σε φέρω στα μέτρα μου και θα σε κάνω ό,τι θέλω εγώ. Αισθανόμουν άχρηστος και ασήμαντος», ισχυρίστηκε.Ο 50χρονος δεν θυμόταν πως σκότωσε τον 48χρονο κουνιάδο του
Οπως είπε στην απολογία του στον τακτικό ανακριτή, που κράτησε πάνω από 1,5 ώρα, δεν θυμόταν πως έγινε το φονικό, αλλά ούτε πως τραυμάτισε την σύζυγό του θύματος. Σύμφωνα πάντα με όσα μετέδωσε ο τηλεοπτικός σταθμός, ο δράστης είπε πως προμηθεύτηκε το όπλο από αλλοδαπό στην Ομόνοια, με σκοπό να αυτοκτονήσει, όχι να σκοτώσει.
«Γι’ αυτό και πήγα στο σπίτι της συζύγου μου για να αποχαιρετήσω το παιδί μου. Από εκεί και πέρα δε θυμάμαι τίποτα», σημείωσε ενώπιον του ανακριτή. Μετά την απολογία του ο 50χρονος πήρε το δρόμο προς τη φυλακή κατηγορούμενος για την ανθρωποκτονία σε βάρος του 48χρονου κουνιάδου του και την απόπειρα ανθρωποκτονίας κατά της συζύγου του θύματος.
