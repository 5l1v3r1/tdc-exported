
# Degenek: Nisu nas nadigrali ni za jedan gol, sve su postigli iz naših grešaka, neću da kažem kojih

Published at: **2019-11-07T00:00:00+00:00**

Author: **Nenad Jovanović**

Original: [MozzartSport](https://mozzartsport.com/fudbal/vesti/degenek-nisu-nas-nadigrali-ni-za-jedan-gol-sve-su-postigli-iz-nasih-gresaka-necu-da-kazem-kojih/341829)

Rezultat mnogo ubedljiviji no što je Crvena zvezda zaslužila, ali ishod kao ishod – apsolutno u skladu sa razlikom u kvalitetu. Objektivno, Totenhem je klasa iznad i beogradski revanš to je samo potvrdio, iako ostaje žal što crveno-beli nisu uspeli makar da zakuvaju. Jer šansi je bilo. I da je onaj jedan šut Milana Pavkova pri rezultatu 0:0 ušao sve bi izgledalo sasvim drugačije, uverava Miloš Degenek.“Imali smo tu Milanovu priliku na 0:0. Pa smo onda imali i šansu kod 1:0 za njih.  Nažalost, nismo ih iskoristili i to nas je koštalo svega. Sve bi bilo drugačije da smo poveli. Da je Pavkov dao za 1:0 verujem da nam oni ne bi dali gol. Mi bismo se kompaktno držali, bolje stajali, imali bi veći motiv i jaču podrsku navijača... Bila bi drugačija energija“, kaže Degenek.
Međutim, nije se desilo...“Ovako, oni su dali gol iz nekih naših polugrešaka i to je razlika između takvih ekipa. Imaju taj kvalitet u napadu i svaka im čast. Mislim da nas nisu nadigrali ni za jedan gol, već su ti golovi došli iz naših grešaka, loših postavljanja... Ipak, ponosan sam na našu ekipu, možemo iz ovoga dosta da naučimo. I dalje sve držimo u svojim rukama. Imamo šanse da prezimimo u Evropi. Moramo ga gledamo sebe i da budemo bolji u sledećoj utakmici protiv Bajerna“.
Za kraj i o onom nesrećnom prvom golu, potpuna konfuzija u Zvezdinoj odbrani. Ili ipak...“Kako da reaguješ kad ti lopta leti oko tebe 100 na sat? Nisu ni oni baš nesto dobro reagovali s obzirom koliko se lopta odbijala. Pokušali smo, ali nismo mogli bolje. Kod ostalih golova smo pogrešili par puta. Neću da kažem gde i šta, svi ste videli. Nismo odigrali kako smo mogli, ali neću da kazem da je neko bio bolji ili lošiji. Idemo zajedno dalje“, završio je Degenek.
(FOTO: Star Sport)
