
# Prihaja sprememba, ki vam bo prihranila čas, nekaterim tudi denar

Published at: **2019-11-05T07:19:00+00:00**

Author: **A. L.**

Original: [Slovenske novice](https://www.slovenskenovice.si/novice/slovenija/clanek/prihaja-sprememba-ki-vam-bo-prihranila-cas-nekaterim-tudi-denar-245965)

LJUBLJANA – Predvidoma od 1. februarja 2020 bomo v Sloveniji papirnate bolniške liste (papirna potrdila o upravičeni zadržanosti od dela) zamenjali z elektronskim, ki se jim bo reklo eBOL. To pomeni, da vam zdravnik ob zaključku bolniškega staleža ne bo več dal potrdila o upravičeni zadržanosti od dela, ki ga je danes še vedno treba dostaviti delodajalcu, medtem ko bo ta do eBOL-ov svojih zapolenih lahko dostopal prek spletnega portala SPOT (eVEM). Z ministrstva za javno upravo so sporočili, da bo posodobitev delodajalcem prinesla tudi poenostavitev oddaje zahtevkov za refundacijo nadomestila plače na ZZZS: »Vlogo za oddajo zahtevka za refundacijo nadomestila lahko delodajalec odda elektronsko prek portala SPOT (eVEM) ali na podlagi pisne vloge. Pri tem je pomembno, da k vlogi po novem ne bo treba več prilagati originala ali skeniranega bolniškega lista. Delodajalcu ne bo treba čakati, da mu bo delavec dostavil bolniški list, temveč bo tekoče seznanjen z izdanimi eBOL in jih bo lahko sam prevzel kadar koli in tudi morebiti že pripravil zahtevek za refundacijo.« Novost bo prinesla poenostavitve postopkov in prihranke pri izvajalcih zdravstvene dejavnosti, osebnih zdravnikih, ki so pooblaščeni za izdajo 'zelenega' BOL, zavarovancih, delodajalcih, finančni upravi (Furs), Nacionalnem inštitutu za javno zdravje (NIJZ) in ZZZS, saj trenutna izdaja bolniških listov v papirni obliki pomeni administrativno oviro za vse naštete subjekte.
