
# کاربران عصر ایران تمام مبلغ مورد نیاز خرید دستگاه لاپاراسکوپی را تأمین کردند: 300 میلیون تومان/ سپاس انجن خیریه امید

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696365/%DA%A9%D8%A7%D8%B1%D8%A8%D8%B1%D8%A7%D9%86-%D8%B9%D8%B5%D8%B1-%D8%A7%DB%8C%D8%B1%D8%A7%D9%86-%D8%AA%D9%85%D8%A7%D9%85-%D9%85%D8%A8%D9%84%D8%BA-%D9%85%D9%88%D8%B1%D8%AF-%D9%86%DB%8C%D8%A7%D8%B2-%D8%AE%D8%B1%DB%8C%D8%AF-%D8%AF%D8%B3%D8%AA%DA%AF%D8%A7%D9%87-%D9%84%D8%A7%D9%BE%D8%A7%D8%B1%D8%A7%D8%B3%DA%A9%D9%88%D9%BE%DB%8C-%D8%B1%D8%A7-%D8%AA%D8%A3%D9%85%DB%8C%D9%86-%DA%A9%D8%B1%D8%AF%D9%86%D8%AF-300-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86-%D8%B3%D9%BE%D8%A7%D8%B3-%D8%A7%D9%86%D8%AC%D9%86-%D8%AE%DB%8C%D8%B1%DB%8C%D9%87-%D8%A7%D9%85%DB%8C%D8%AF)


        دکتر جمشید حقگو در این نامه نوشته است: در یک ماهی که این کمپین در سایت عصر ایران اطلاع رسانی شد، با دریایی از عشق، نوعدوستی و مهربانی مواجه شدیم.
      
رئیس دفتر تهران انجمن خیریه امید در نامه ای به عصر ایران، از جمع شدن 300 میلیون تومان کمک های کاربران این سایت برای خرید یک دستگاه لاپاراسکوپی برای بیمارستان خیریه امید خبر داد.
دکتر جمشید حقگو در این نامه نوشته است: در یک ماهی که این کمپین در سایت عصر ایران اطلاع رسانی شد، با دریایی از عشق، نوعدوستی و مهربانی مواجه شدیم به گونه ای که تمام نقدینگی لازم برای خرید یک دستگاه لاپاراسکوپی برای بیمارستان خیریه امید - که امید مردم شمال غرب کشور به ویژه بیماران مستمند است - فراهم شد.در این نامه آمده است: بدین وسیله، مراتب قدرشناسی خود، همکارانم در این بیمارستان و انجمن خیریه و نیز بیماران نیازمندی که از این پس، با سهولت و سرعت بیشتری درمان خواهند شد را تقدیم مهربانانی می کنیم که در این روزهای سخت، انسان دوستی و غمخواری همنوعان را فراموش نمی کنند.
دکتر حقگو در انتها با سپاس مجدد از همه کسانی که در این کمپین انسانی مشارکت داشتند، اظهار داشت: واریز وجه برای این منظور کافی است و در عین حال، انجمن و بیمارستان خیریه امید که با کمک های مردمی اداره می شود، همواره آماده پذیرش کمک های انسان دوستانه برای درمان بیماران نیازمند است.* گزارش کارنامه بیمارستان امید را اینجا بخوانید »»» مهربانی در ضلع شمال غربی: اینجا هیچ بیماری ناامید برنمی گردد
