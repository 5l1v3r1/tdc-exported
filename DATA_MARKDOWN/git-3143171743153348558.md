
# La Basket School Messina riparte dalla trasferta di Acireale

Published at: **2019-11-02T11:37:23+00:00**

Author: **Piero Genovese**

Original: [Tempostretto](https://www.tempostretto.it/news/la-basket-school-messina-riparte-dalla-trasferta-di-acireale.html)


        Seconda trasferta consecutiva per la Basket School Messina. I giallorossi, reduci dalla sconfitta subita in casa dell’Alfa Catania, tornano in campo ad Acireale, nella gara valevole per la sesta giornata del campionato di Serie C Silver
      
Seconda trasferta consecutiva per la Basket School Messina. Avversario di turno la Polisportiva Basket Acireale, che come nella passata stagione i pelortiani affrontano dopo una sconfitta (l’anno scorso vinsero 95-77).
Gli acesi, allenati dal riconfermato coach Angirello, vengono dalla sconfitta di Comiso, dove hanno disputato una buona gara, ma hanno ceduto per 87-77 nel quarto finale.
La compagine peloritana deve cambiare mentalità e, anche se l’avversario sulla carta appare più abbordabile, sia chiaro che se non si difende difficilmente si vincono le partite. La squadra al completo ha ripreso gli allenamenti, dopo il giorno di riposo concesso giovedì, e si è proiettata verso la prossima trasferta con l’obiettivo di tonare al successo per non perdere terreno dalle formazioni di vertice.
Appuntamento al “PalaVolcan”, alle ore 18 di domenica 3 novembre, per la palla a due di Polisportiva Basket Acireale – Basket School Messina. Dirigeranno il match Giorgio Palazzolo di Partinico e Giosè Brusca di Palermo.
