
# Anthuenis verwacht nog veel van Anderlecht: Alleen de titel wordt moeilijk

Published at: **2019-11-02T08:00:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902033/anthuenis-verwacht-nog-veel-van-anderlecht-alleen-de-titel-wordt-moeilijk-.html)


        Anderlecht moet nog altijd strijden voor een plek in Play-Off 1. Aimé Anthuenis ziet het positief in. Hij denkt dat Anderlecht toch nog bij de eerste zes geraakt.
      
"Je kan de match tegen AA Gent positief bekijken", geeft hij aan bij Het Laatste Nieuws. "Anderlecht speelde lang goéd. Ze hebben tot in de slotfase kunnen camoufleren dat de gemiddelde leeftijd zo laag lag. Voetbaltechnisch was het prima. Een gelijkspel tegen Gent is niet slecht. Ze scoren drie keer. En er moeten nog een hoop sterkhouders terugkomen."
Anthuenis rekent op een eindsprint van Anderlecht. "Er zijn voldoende voorbeelden van ploegen die in de laatste rechte lijn teruggekomen zijn om in Play-Off 1 te belanden. Als Anderlecht een keer drie matchen op rij kan winnen, zal die kloof al meteen een pak kleiner zijn. Ik denk echt dat ze in de top zes zullen eindigen. Standard, Genk, KV Mechelen: die zijn toch echt niet veel sterker dan Anderlecht? Alleen de titel wordt moeilijk. Maar alles wat daaronder ligt, is haalbaar."
Her en der wordt er al gesproken over een overgangsjaar bij Anderlecht. "Een overgangsjaar? Da's om te lachen. Anderlecht blijft Anderlecht. Dat wil zeggen: ze spelen normaal voor plaats één. Als het moét, zullen ze voor de tweede plaats gaan. En in uiterste nood zullen ze vrede hebben met plaats drie. Een overgangsjaar, dat staat niet in het woordenboek van paars-wit."
