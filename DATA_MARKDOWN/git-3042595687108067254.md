
# Fant hånd til savnet turist i hai-mage

Published at: **2019-11-07T19:50:08+00:00**

Author: **Tharald Halvorsen**

Original: [Dagbladet.no](https://www.dagbladet.no/nyheter/fant-hand-til-savnet-turist-i-hai-mage/71795315)

En 44 år gammel skotsk turist, hvis navn er ukjent, forsvant sporløst etter å ha snorklet nær kysten av øya Réunion i Indiahavet lørdag.
Nå kan forsvinningsgåten være løst – på forskrekkende vis.
Det melder flere lokale medier, ifølge The Guardian.
Det var da en tigerhai ble fanget i området få dager etter forsvinningen, omtrent seks kilometer fra lagunen der den mannlige turisten sist ble sett, at brikkene begynte å falle på plass, skriver avisa.
I magen på den fant de nemlig en enslig menneskehånd.

        Den savnede mannens kone ble så overrakt det oppsiktsvekkende funnet, og kunne med det identifisere gifteringen til sin mann på hånda, ifølge den lokale TV-kanalen Réunion La 1ère.
      
Tigerhaien var én av fem som ble fanget for et forskningsmål mandag og tirsdag. Det er ikke kjent om mannen skal ha druknet og seinere blitt angrepet av den, eller blitt angrepet av den direkte.

        En talsperson for Utenriks- og samveldedepartementet i Storbritannia bekrefter dødsfallet overfor The Guardian.
      
De uttrykker følgende støtte til familien:
- Vi gir støtte til familien til en britisk mann som døde mens han snorklet på Réunion, og vi er i kontakt med lokale myndigheter, sier han.
Det skal nå ha blitt iverksatt restriksjoner på hvor det er lov til å surfe og bade i området rundt øya – i frykt for flere angivelige haiangrep.
