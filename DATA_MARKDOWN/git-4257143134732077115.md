
# Rambóversenyt tartanak a Bükkben katonáknak

Published at: **2019-11-07T06:35:00+00:00**

Author: **Infostart**

Original: [infostart](https://infostart.hu/belfold/2019/11/07/ramboversenyt-tartanak-a-bukkben-katonaknak)

A katonáknak többek között két, óriási harcjárműabroncsot kell cipelniük, majd kézigránátot kell hajítaniuk egy kisebb gumikerék közepébe, húsz méterről. Amíg a hatfős csapatból be nem talál mindenki a célba, addig nem mehetnek tovább a következő akadályig. Pedig nem nagyon kívánkozna oda a földi halandó, hiszen egy emelkedőn kell feljutni a hegyoldalba, de nemcsak úgy egyszerűen, hanem egy kúszófolyosón át, teljes menetfelszereléssel.
A nap - amit a Magyar Nemzet cikkírója ott töltött - egy késdobásos feladattal kezdődött, öt méterről kellett eltalálni a célt, majd le kellett küzdeni egy kötélhidat a tíz kilogrammos teljes menetfelszereléssel.
A mai Rambóknak ezután egy sebesültszállítást kellett imitálni, vagyis az egyik társukat kellett elszállítani egy következő pontig, akinek eközben természetesen nem volt szabad segítenie a többieket, mozdulatlannak kellett maradnia.
Ezt követte annak a gyakorlása, hogyan visznek utánpótlást a katonáknak egy műveleti területen a mélységi felderítők. Két, a versenyen homokkal megtöltött lőszeresládát kellett átcipelni két kilométeres távolságra súlyvesztés nélkül.

        Nyitókép: Pixabay.com
      
