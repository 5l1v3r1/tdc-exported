
# 
        سرطان کبد را با این نوشیدنی دور کنید
      

Published at: **2019-11-06T09:49:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638436/%D8%B3%D8%B1%D8%B7%D8%A7%D9%86-%DA%A9%D8%A8%D8%AF-%D8%B1%D8%A7-%D8%A8%D8%A7-%D8%A7%DB%8C%D9%86-%D9%86%D9%88%D8%B4%DB%8C%D8%AF%D9%86%DB%8C-%D8%AF%D9%88%D8%B1-%DA%A9%D9%86%DB%8C%D8%AF)

به گزارش بولتن نیوز، نتایج یک بررسی جدید حاکی از آن است،  نوشیدن قهوه می‌تواند ۵۰ درصد احتمال ابتلا به سرطان کبد را کاهش دهد.
به گفته کارشناسان، علل مختلفی مانند هپاتیت C، هپاتیت مزمن، سیروز، سم قارچی آفلاتوکسین، چاقی، بیماری ذخیره‌ای آهن، مصرف بیش از حد الکل و تریزومی ۱۸ می‌توانند زمینه بروز این سرطان را فراهم سازند.
محققان دانشگاه کوئینز بلفاست در ایرلند به عنوان تیمی که این پژوهش را برعهده داشتند، یادآور شدند: قهوه با جلوگیری از تقسیم سلول‌های سرطانی ممکن است خطر ابتلا به سرطان کبد را کاهش دهد.
دانشمندان ایرلندی تقریباً یک میلیون نفر را تحت بررسی قرار دادند و درنهایت دریافتند، افرادی که از نوشیدن قهوه دوری می‌کنند دست کم ۵۰ درصد بیش از افراد علاقه‌مند به این نوشیدنی در معرض سرطان کبد هستند. 
پژوهشگران باور دارند، دانه قهوه حاوی پلی فنول است که ممکن است جلوی تقسیم سلول‌های سرطانی را بگیرد و ریسک ابتلا به شایع‌ترین نوع سرطان کبد را کاهش دهد. 
اونا مکمنامین، سرپرست تیم پژوهش از دانشگاه کوئینز بلفاست می‌گوید: شواهد به دست آمده به خوبی نشان می‌دهد نوشیدن قهوه به ویژه در صبح برای سلامتی مفید است؛  قهوه حاوی آنتی اکسیدان و کافئین است که ممکن است در برابر سرطان محافظت کند.
