
# 
        Hangok súgták Szabolcsnak: intézd el a szomszédot
      

Published at: **2019-11-07T02:10:00+00:00**

Author: **Bors**

Original: [www.borsonline.hu](http://www.borsonline.hu/aktualis/hangok-sugtak-szabolcsnak-intezd-el-a-szomszedot/186045)


        Intézd el, gyilkos! – a hangok nem csitultak a hallucináló B. Szabolcs fejében, a jól szituált grafikus az éjszaka közepén ollót ragadott, és a hajánál fogva rángatta ki szomszédját az ágyából, hogy végezzen vele. 
        Intézd el, gyilkos! – a hangok nem csitultak a hallucináló B. Szabolcs fejében, a jól szituált grafikus az éjszaka közepén ollót ragadott, és a hajánál fogva rángatta ki szomszédját az ágyából, hogy végezzen vele.
      
A börtön legmagasabb biztonsági fokozatában őrzött, számítógépes grafikák készítésével foglalkozó fiatalembert vezettek tegnap délelőtt a Veszprémi Törvényszékre, B. Szabolcsot ember­ölés kísérletével vádolják.
A vád szerint a naponta 14-15 üveg sört fogyasztó, esetenként nyugtatóra is ivó Szabolcs a munkája közben hallucinált, hangokat hallott, képeket, számokat látott, amelyek kódoltan cselekvésre utasították.
Ennek hatására márciusban egy ollóval kis híján megölte a szomszédját az éjszaka közepén.
A 34 éves férfi egy Veszprém megyei kistelepülésen lakott a szüleivel. Külön lakrészében zárkózottan élt. Egyéni vállalkozóként jól keresett, de az ideje nagy részét a gépe előtt töltötte. A vád szerint március 26-án az éjjeli órákban hangokat hallott. „Intézd el!” és „Gyilkos” – ezekre a szavakra emlékszik a vádlott, melyek hatására magához vett egy körülbelül 21 centis ollót, majd – megpróbálva megfejteni a hangok értelmét – házról házra járt, és azt figyelte, hogy azok honnan jönnek. Végül a mellette lakó Tárkányi Lászlónál állt meg, akit a vonyító kutyája miatt a fürdőszobaablakon keresztül előző nap már öléssel fenyegetett.
– Hármat kopogott a szobám ajtaján, aztán némán rám támadt. Felülről szúrt, mintha disznót ölt volna. Miután az ágyra estem, a hajamnál fogva kirángatott az útra. A szurkálások közben még a hatalmas árokba is beestem. Végül nagynehezen sikerült kiszednem a kezéből a fegyvert. Úsztam a vérben, mintha egy disznóvágáson lettem volna – emlékezett vissza a Borsnak a helyszínen az 56 éves férfi.
Mint mondja: korábban nézeteltérés sem volt köztük, de azóta borzasztóan fél, nem szeretné, ha a támadóját kiengednék. A feldühödött szomszéd a fejét, a mellkasát, a hasát és a hátát is nagy erőkkel támadta, de a bajba jutott férfi az életéért küzdve bátran védekezett, így súlyos sérülések nélkül megúszta.
A kulturált külsejű, jól szituált fiatalember a támadás napján kilátásba helyezte, hogy öngyilkosságot követ el, ezért az édesanyjával napközben pszichiáterhez mentek. A szakembernek azonban a hangokról nem beszélt.
– Az elmeorvosszakértő szerint nem állapítható meg olyan elmebetegség, ami a beszámító képességét korlátozta volna. Álláspontjuk szerint a kábítószer-, gyógyszer- és alkoholfogyasztás vezethetett a bűncselekményhez, de csupán az utóbbit használta aznap. Velük ellentétben álláspontom szerint nem volt beszámítható állapotban – magyarázta a Borsnak dr. Bálint Roland, a fiatalember védője.
B. Szabolcs a támadást nem tagadja, de az emberölési szándékot nem ismeri el. A családja kitart mellette.
