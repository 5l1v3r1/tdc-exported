
# Науковці назвали причину масової гибелі риби на Херсонщині

Published at: **2019-11-06T21:12:00+00:00**

Author: ****

Original: [ZIK.UA](https://zik.ua/news/2019/11/06/naukovtsi_nazvaly_prychynu_masovoi_gybeli_ryby_na_hersonshchyni_1685423)


        Причиною масової загибелі риби в Дніпро-Бузькому лимані Херсонської області став аміак.
      
Про це заявив на засіданні регіональної комісії завідувач кафедри водних біоресурсів та акваторії Херсонського державного аграрного університету Павло Кутіщев, передає UA:Новини. 
Згідно з повідомленням, виділення небезпечної речовини стало результатом природних, а не техногенних процесів. 
"Сірководень, за даними лабораторії не перевищує позначки 1.5. При цьому рівень аміаку на 25 – 30 міліграмів, а поверхневий шар досягав до 38. Тому, зважаючи на сукупність цих факторів, а це низький рівень кисню, висока концентрація аміаку, підвищення температури, високий рівень цвітіння води — це все синергетично спрацювало, посилюючи дію токсичних речовин на рибу", - зазначив Кутіщев.
Він наголосив на тому, що задуха риби не є техногенним, а природним явищем, яке можна спостерігати в різних містах України. 
"Є думка, що задуха риби — явища техногенного характеру. Ми стверджуємо, що задуха риби — явище природнє, яке по Україні спостерігається по всіх містах внаслідок підвищення температури, зміни клімату. Це наслідок екологічних змін, трансформації Дніпра каскадом водосховища", - розповів науковець.
Нагадаємо, поліція на Херсонщині відкрила кримінальну справу у зв’язку з тим, що в акваторії Дніпро-Бузького лиману було виявлено замор риби в великій кількості. За приблизними підрахунками померло понад 1,5 млн особин різних видів риб. 
