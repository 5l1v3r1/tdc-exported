
# При будівництві метро на Виноградар у Києві вирубали частину дендропарку Сирецький гай

Published at: **2019-11-06T02:55:00+00:00**

Author: ****

Original: [DT.ua](https://dt.ua/ECONOMICS/pri-budivnictvi-metro-na-vinogradar-u-kiyevi-virubali-chastinu-dendroparku-sireckiy-gay-328635_.html)

Будівництво в Києві завжди супроводжується знищенням зелених насаджень. Іноді це навіть пам'ятники садово-паркового мистецтва загальнодержавного значення.
"Київметробуд" вирубав десятки дерев у дендропарку "Сирецький гай" в рамках робіт над продовженням Сирецько-Печерської лінії метро на житловий масив Виноградар. У парку, який є пам'яткою садово-паркового мистецтва загальнодержавного значення, розчистили ділянку для будівництва, завбільшки з футбольне поле.
Про це повідомляє hromadske.
"Тут буде метро", — пояснюють працівники Київметробуду причину вирубування дерев. Роботи у "Сирецькому гаю" розпочали наприкінці липня. Така площа необхідна для будівництва вентиляційного стовбура метро та зміни русла струмка, що протікає у парку. Кажуть, що обрали цю місцевість, бо вона "найнижча, а поруч всюди пагорби". 
У найближчі дні, якщо дозволить погода, працівники мають змінити русло струмка —  загнати його у спеціально збудований колектор. Після цього звільниться місце для будівництва вентиляційного стовбура. 
Поки територія робіт не огороджена і відсутній інформаційний стенд про будівництво. Працівники пояснюють це браком вільної площі і кажуть, що після зміни русла струмка з'явиться вільне місце на будівельному майданчику, після чого і встановлять стенд.
hromadske звернулося до Київської міської державної адміністрації та Київського метрополітену за коментарями наскільки ці роботи законні та чи отримано дозволи для проведення будівельних робіт у парку загальнодержавного значення.
У рамках першої черги робіт, до 2021 року, Київметробуд має спорудити дві станції — "Мостицька" та "Проспект Правда", які стануть продовженням Сирецько-Печерської гілки метро.
Роботи з продовження Сирецько-Печерської гілки метро на житловий масив Виноградар у дендропарку "Сирецький гай". 5 листопада 2019 року.
Активна фаза будівництва нових станцій Сирецько-Печерської лінії в бік Виноградаря розпочалася у березні. Нагадаємо, що "Київметробуд" запропонував найнижчу ціну будівництва метрополітену на Виноградар у системі Prozorro.
11 вересня 2018 року муніципальне підприємство "Київський метрополітен" оголосило повторний тендер на будівництво гілки метро, що сполучить станцію "Сирець" та житловий масив Виноградар. Результати попереднього тендеру скасували через невідповідність документації переможців вимогам законодавства та замовника.
13 липня 2018 року Київська міськдержадміністрація затвердила проект будівництва ділянки метро із станції "Сирець" на Виноградар.
Раніше мер столиці Віталій Кличко заявив, що лінію метро на Троєщину вдасться побудувати через 3-5 років за умови наявності фінансування. За його словами, до кінця наступного року планується запуск автосполучення між лівим і правим берегом.
Кличко також заявив, що в Києві 75 мостів перебувають у передаварійному стані, три - в аварійному, зокрема - міст Метро і міст Патона.
Нові станції метро "Мостицька" і "Проспект Правди" в мікрорайоні Виноградар будуть відкриті в грудні 2021 року.
