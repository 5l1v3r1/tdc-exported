
# Els verds recuperen la seva millor versió en la diada de Tots Sants

Published at: **2019-11-01T15:26:42+00:00**

Author: ****

Original: [Ara.cat](https://www.ara.cat/castells/cronica-diada-tots-sants_0_2336166485.html)

La diada de Tots Sants torna a veure lluir als Castellers de Vilafranca. Els penedesencs han posat la cirereta a un curs complicat al descarregar tant el quatre de nou sense folre com el tres de deu emmanillat. L'últim sospir de la temporada els ha servit per tornar a alçar el nom de la capital de l'Alt Penedès al cel de "la plaça més castellera". La ressaca de la diada de Santa Úrsula i els dubtes respecte al nivell presentat per les formacions que conformaven el cartell de l'exhibició han fet que enguany l’expectació a plaça minvés en comparació a altres temporades, però la mancança s'ha compensat en forma d’èxits castellers. Els Capgrossos de Mataró han recuperat l'aleta de gamma extra i els Castellers de Sants han estrenat d'una tacada el cinc de vuit i el tres de nou amb folre. Els Xiquets de Tarragona han tornat a plantar cara al cinc de vuit, però han acabat amb el dos folrat com a millor construcció.El repte principal dels Castellers de Vilafranca passava per descarregar un tres de deu amb folre i manilles que aquesta temporada encara no havien pogut arrodonir. Van carregar-lo a Vilanova i la Geltrú, a l’Arboç i a casa per festa major, i no volien finalitzar l’any sense completar la feina. Avui els nervis han estat presents des del primer moment, han fet sonar les gralles després de deslligar dos peus i l’han desmuntat després de les primeres batzegades a l’encaix entre el tronc i les manilles. Han decidit canviar d’estratègia i han completat un dos de nou amb folre i manilles de molt bona factura abans de recuperar les màximes revolucions. Aquest cop, però, l’objectiu era diferent: han desmuntat dos cops els peus del quatre de nou sense folre i l’han bastit a la tercera. L’estructura s’ha tancat de mides abans de l’aleta, però han sabut controlar els nervis i han mantingut la concentració fins al final. Rígid però estable, els verds han fet arribar a bon port el quatre de nou i han merescut l’esclatat d’alegria. L'actuació encara no havia acabat, tornava a ser el torn del castell de deu pisos. Ja sense pressió, els verds han fet els deures, han lligat una base ferma, han carregat el tres amb delicadesa i l'han descarregat amb orgull.
Amb la seva diada de final de temporada a tocar, els Capgrossos de Mataró han plantejat una exhibició de màxims. Han començat atacant el tercer quatre de nou amb folre de la temporada. Si bé fins després de l’aturada estival no han regularitzat els castells de nou pisos, enguany estan recuperant l’essència que els va portar dalt de tot. Han executat el quatre amb gran concentració, aturant correctament cada moviment i anticipant-se a qualsevol possible contratemps. Han hagut de treballar més per apuntar-se el tres de nou amb folre. L'han construït un punt ample de mides i això ha fet que després de coronar-lo haguessin de treballar en els pisos inferiors. Han arrodonit la seva tripleta amb un quatre de vuit amb agulla de postal. Era tot just el segon de la temporada, però ha despertat càntics demanant el pilar de vuit.
Si una colla es plantejava una exhibició ambiciosa avui aquesta era la dels Castellers de Sants. Els barcelonins han treballat a les fosques durant tota la temporada per arribar al tram final amb condicions de reafirmar el seu nivell com a colla de nou pisos. A Vilafranca, han iniciat la seva actuació amb una estrena important, la del cinc de vuit, i han reservat els castells de nou pisos per a les rondes finals. Han repetit el quatre de nou amb folre, que ja havien descarregat a la plaça Bonet i Muixí. Si bé l’estructura ha mantingut les mides de manera impecable, els nervis de l’enxaneta han sorprès tothom al provocar una sotragada important en l’inici del descens. La plaça de la Vila ha fet un silenci impressionant quan els barcelonins es disposaven a provar el primer tres de nou amb folre de la temporada. El castell ha tornat a pujar molt bé, però, quan els dosos ja estaven col·locats, la canalla ha reculat. Han fet ús d'una quarta ronda per demostrar que els dubtes havien estat només un miratge. A la segona han apamat l'estructura i ho han celebrat com es mereixia.
Finalitzar l'any sense assolir els castells de nou pisos suposa un contratemps important per als Xiquets de Tarragona. Avui el seu objectiu més ambiciós els portava a somniar amb el tres folrat, però la colla s'ha mostrat encara lluny d'aquest nivell. Han buscat asserenar ànims d'entrada amb un sòlid dos de vuit folrat en el primer torn, però els dubtes entre els més menuts han estat evidents. Després de dur-lo a bon port, han provat de fer un pas endavant, atacant el cinc de vuit, però un cop més la canalla no ho ha vist clar. A la segona, en el tercer torn, el cinc ja no pujava tan còmode i els nervis s'han repetit abans de les aletes. Amb els dos intents desmuntats d’avui, els matalassers ja en sumen onze aquesta temporada. Han decidit acabar l'actuació amb tres castells. Han descarregat sense contratemps tant el quatre com el tres de vuit.Els Capgrossos han estat els primers a alçar el seu pilar mentre la resta de les colles encara havien de repetir alguna construcció. Els del Maresme han bastit per primer cop aquest any les manilles del pilar de vuit amb folre i manilles. Les bases, però, no eren del tot consolidades i això ha fet que el tronc no pogués defensar en condicions les sotragades del descens. Tot i la llenya, els mataronins han celebrat la recuperació de la gamma extra. El més gran dels espadats també ha estat el colofó de l'actuació de la colla local que ha tornat a celebrar els seus èxits entonant "I tot descarregat". Els Xiquets de Tarragona s'han acomiadat amb un pilar de cinc i els Castellers de Sants amb un vano de cinc. Els Capgrossos s'han sumat a la ronda de comiat amb sis pilars de quatre i els Castellers de Vilafranca amb deu pilars de quatre simultanis.Capgrossos de Mataró: 4d9f, 3d9f, 4d8a, P8fm c, 6 P4Castellers de Vilafranca: id 3d10fm, 2d9fm, 4d9, 3d10fm, P8fm, 10 P4Xiquets de Tarragona: 2d8f, id 5d8, id 5d8, 4d8, 3d8, P5Castellers de Sants: 5d8, 4d9f, id 3d9f, 3d9f, V5
