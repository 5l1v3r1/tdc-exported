
# Уряд планує змінити порядок фінансування регіонів у 2020 році

Published at: **2019-11-01T09:50:59+00:00**

Author: ****

Original: [ГЛАВКОМ](https://glavcom.ua/news/uryad-planuje-zminiti-poryadok-finansuvannya-regioniv-u-2020-roci-636954.html)

Уряд пропонує змінити порядок фінансування регіонального розвитку за принципом виділення двох третин статті бюджету на об'єкти в регіонах, а ще третину - на проєкти секторальної підтримки на конкурсних засадах. Про це заявила міністр розвитку громад та територій України Альона Бабак під час години запитань до уряду у Раді.
«Поданий до Верховної Ради проєкт закону по змінах до держбюджету пропонує зміни принципів фінансування фонду (регіонального розвитку - ред.) - щоб дві третини цього бюджету (з 9,5 млрд грн - більше ніж 6 млрд грн) спрямовувались на ті бюджети, які відповідають стратегіям регіонального розвитку, одна третина - на проекти секторальної підтримки - медицина, освіта, культура і так далі», - зазначила Бабак.
За її словами, кошти на секторальну підтримку мають передаватись на регіони через конкурси. Обиратись такі об'єкти будуть за принципом: опорні школи, а не просто школи, лікарні - там, де вони визначені графіком формування закладів надання первинної меддопомоги тощо.
При цьому вона додала, що дві третини бюджету фонду будуть розподілятись між областями без конкурсів.
Зазначимо, що 2 листопада в Україні розпочинається виборчий процес перших місцевих виборів у 86 об'єднаних територіальних громадах.
Загалом за попередніми підрахунками у цих виборах зможуть взяти участь понад 380 тисяч виборців.
