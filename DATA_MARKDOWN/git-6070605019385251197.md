
# Rosalía conquereix Sevilla en la gala dels European Music Awards

Published at: **2019-11-04T09:09:32+00:00**

Author: ****

Original: [Ara.cat](https://www.ara.cat/cultura/Rosalia-Sevilla-European-Music-Awards-MTV_0_2337966250.html)

No hi ha cerimònia de premis que se li resisteixi a Rosalía. Als Grammy llatins, també als MTV Music Awards i aquest diumenge va tornar a fer diana a la gala dels European Music Awards (EMA), celebrada a Sevilla, amb el premi a la millor col·laboració per Con altura, que la de Sant Esteve Sesrovires va recollir amb El Guincho però en absència del seu altre col·laborador, J Balvin. "Estic molt agraïda per aquest premi i em sento molt afortunada de poder fer música amb la gent que considero família", va dir Rosalía.
Però l'èxit de Rosalía no es quantifica només amb els premis rebuts sinó també amb l'ovació que va rebre la seva actuació a la gala, la més aplaudida de la nit, que va començar amb una estrofa a cappella de Piensa en tu mirá. Però la cantant es va guardar els seus grans èxits al calaix per atacar una potent versió de Di mi nombre, acompanyada per un grup de bailaoras dalt d'un tablao vertical de cadires. L'elecció del tema no era innocent: inclou la tornada que ha suscitat més acusacions d'apropiació cultural, quan la cantant diu "ay ali ali ali ali ali" però que alguns entenen com "ay yeli yeli yeli yeli" en referència a la prova del mocador de la comunitat gitana. A Sevilla, una Rosalía flanquejada de ballarines flamenques i bailaores planta cara a les acusacions mostrant la seva versió de la cultura flamenca. 
En el moment més àlgid de l'actuació, Rosalía es va agafar els cabells i els va sacsejar (" que aunque el cabello se rompa /  haré ver que estoy atada", diu el tema) fent un canvi de rumb per introduir el " No me llames más que ya no voy, no creas que me tienes embrujao con tus amores", els versos del tema Cositas de ayer del cantaor valencià Vicente Castro, el Parrita. Una picada d'ullet al flamenc coreografiada a estil hip-hop que va posar punt final a una actuació curta (no va arribar als 4 minuts) però intensa i amb un moment (minut 2:42 del vídeo) que és carn de gif: Rosalía fent veure que s'espolsa alguna cosa molesta de la cara. Les crítiques per fer apropiació cultural, potser?
