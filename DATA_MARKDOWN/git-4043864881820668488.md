
# Почему олигарх Фукс может стать фигурантом Украиногейта

Published at: **2019-11-06T15:25:54+00:00**

Author: **Алексей Минаков**

Original: [Украинская правда](https://www.pravda.com.ua/rus/columns/2019/11/6/7231183/)

Після публікації телефонної розмови між Дональдом Трампом і Володимиром Зеленським увага до скандалу "Україногейт" пішла на спад в українському медіапросторі. Хоча внутрішньополітична боротьба в США напередодні президентських виборів-2020 лише набирає обертів. Після старту процедури імпічменту Трампа з'являються нові "герої" і нові сюжетні лінії.
Зокрема, заарештували двох бізнесменів – Ігоря Фрумана і Льва Парнаса. Вони в 2018 році організовували телефонне спілкування адвоката Трампа з ексгенпрокурором Віктором Шокіним щодо справи проти компанії Burisma. А в 2019 році вони були присутніми на зустрічі адвоката Трампа з генпрокурором Юрієм Луценком, під час якої також обговорювалась справа проти Burisma.
Однією з наступних ключових осіб в "Україногейті" цілком може стати російсько-український олігарх Павло Фукс.
Більшість українців, скоріш за все, навіть не чули це прізвище, тому що він дуже рідко дає інтерв'ю та виходить із тіні.
Хоча Фукс уже встиг відзначитись і фігуруванням у "Панамських офшорах", і викачуванням понад мільярда гривень завдяки боргу київського метрополітену, і купівлею частини заморожених активів експрезидента Віктора Януковича, і звинуваченням китайської державної корпорації CNBM у рейдерстві її активів в Україні.

        По-перше, як Фруман і Парнас, Фукс мав справи з адвокатом Трампа – Рудольфом Джуліані.
      
В українській версії Вікіпедії є спільна світлина Фукса з адвокатом Трампа, зроблена в 2017 році. Причому вони не просто фотографувалися – між ними були фінансові відносини.
"Я офіційно найняв Джуліані, щоб лобіювати інвестиційну привабливість Харкова в Америці", – коментував цього року Фукс.
Оскільки адвокат Трампа наразі звинувачується "демократами" в посередництві тиску на українську владу і вважається ними головним агентом із пошуку компромату на політичного конкурента Трампа, зв'язки з Фуксом виглядають привабливими і перспективними для виявлення нової інформації в рамках розслідування.
До речі, Фукс вже фігурує в офіційних документах комітету з питань нагляду і реформ, який є головним слідчим комітетом Палати представників Конгресу США. Комітет вимагає від адвоката Трампа надати всю інформацію взаємодії та комунікації з низкою осіб, включаючи Фукса, починаючи з 2017 року.

        По-друге, Фукс має російське минуле, в якому "засвітився" Трамп.
      
Фукс повернувся до України й отримав українське громадянство лише нещодавно, в 2015 році. До цього, ще з початку 90-х років, він перебував у Москві та мав російське громадянство.
Його компанії побудували в Росії велику кількість об'єктів нерухомості, сам він входив до правління Російського союзу промисловців і підприємців. А, згідно з розслідуванням телекомпанії Аль-Джазіра, Фукс навіть отримував винагороду з рук Володимира Путіна, що пізніше сам підтвердив в інтерв'ю "Українській правді".
При цьому публічно відомою є інформація, що Фукс обговорював з Трампом декілька бізнес-проектів у 2006 році. Один із проектів стосувався ділового центру "Москва-Сіті". На перемовини з Фуксом до Москви Трамп навіть прилітав із родиною – разом із дружиною і дітьми Трампа вони ходили до ресторану, Фукс показував їм Москву. Після цього, за словами Фукса, він востаннє бачив Трампа в 2009 або в 2010 році в Маямі, де Трамп влаштував велику вечірку.
Все це ідеально лягає у сюжетну лінію про зв'язки Трампа з Росією. А ця лінія досить потужно розкручувалась у медійному просторі США протягом останніх років. Відповідно, ця історія може отримати нове дихання в разі підвищення уваги до Фукса в рамках процедури імпічменту Трампу.

        По-третє, Фукс має реальні проблеми з правосуддям.
      
Влітку цього року казахстанський БТА Банк подав до лондонського суду позов про стягнення з Фукса $55 млн. А в жовтні цього року Таганський суд Москви заочно заарештував Фукса через звинувачення в особливо великому шахрайстві та оголосив його в міжнародний розшук.
Все це робить Фукса вкрай зручною мішенню для інформаційної атаки на Трампа – мовляв, от бачите, з якими "токсичними" персонами має справу оточення президента США.
Крім того, судові процеси над Фуксом – це ще й важель впливу Кремля, який дає можливість втрутитись у внутрішньополітичну ситуацію в США та підсилити ще більше скандал. Для цього достатньо буде, наприклад, у потрібний момент вимагати екстрадиції Фукса з України до Росії. І незалежно від того, піде Україна назустріч російському правосуддю чи відмовиться видавати Фукса, це дозволить ще більше вплутати Україну в скандал і процедуру імпічменту Трампа.
Таким чином, після бізнесменів Фрумана і Парнаса всі шанси стати наступною "зіркою" в епопеї під назвою "Україногейт" має олігарх Фукс. І українській владі слід бути готовими до такого розвитку подій у США, щоб зменшити репутаційні втрати держави і втримати двопартійну підтримку американського Конгресу.

        Олексій Мінаков, для УП
      

        Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.
      
