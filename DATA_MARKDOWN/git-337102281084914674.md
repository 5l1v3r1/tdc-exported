
# نشست‌های علنی کمیسیون‌های تحقیق برای «استیضاح» دونالد ترامپ از هفتۀ آینده آغاز می‌شود

Published at: **2019-11-07T18:02:26+00:00**

Author: ****

Original: [RFI](http://fa.rfi.fr/%D9%86%D8%B4%D8%B3%D8%AA%E2%80%8C%D9%87%D8%A7%DB%8C-%D8%B9%D9%84%D9%86%DB%8C-%DA%A9%D9%85%DB%8C%D8%B3%DB%8C%D9%88%D9%86%E2%80%8C%D9%87%D8%A7%DB%8C-%D8%AA%D8%AD%D9%82%DB%8C%D9%82-%D8%A8%D8%B1%D8%A7%DB%8C-%C2%AB%D8%A7%D8%B3%D8%AA%DB%8C%D8%B6%D8%A7%D8%AD%C2%BB-%D8%AF%D9%88%D9%86%D8%A7%D9%84%D8%AF-%D8%AA%D8%B1%D8%A7%D9%85%D9%BE-%D8%A7%D8%B2-%D9%87%D9%81%D8%AA%DB%80-%D8%A2%DB%8C%D9%86%D8%AF%D9%87-%D8%A2%D8%BA%D8%A7%D8%B2-%D9%85%DB%8C%E2%80%8C%D8%B4%D9%88%D8%AF-20191107/%D8%A2%D9%85%D8%B1%DB%8C%DA%A9%D8%A7)


        کمیسیون‌های تحقیقاتی مجلس نمایندگان آمریکا که برای تدارک برکناری دونالد ترامپ، دلائل تعلیق پرداخت کمک آمریکا به اوکراین را مورد بررسی قرار می‌دهند، جلسات علنی خود را از روز چهارشنبۀ آینده با استماع سخنان سه دیپلمات ارشد این کشور آغاز خواهد کرد. این سه تن، پیش از این از گفتگوهای رئیس جمهوری آمریکا با همتای اوکراینی او ابراز نگرانی کرده بودند.
      
سفیر پیشین آمریکا، کاردار و نیز یک دیپلمات ارشد این کشور در اوکراین نخستین مسئولانی هستند که هفتۀ آینده در برابر کمیسیون‌های تحقیقاتی مجلس نمایندگان قرار می‌گیرند.
خانم «مری یووانوویچ»، سفیر آمریکا در کیِف که در ماه مه گذشته به شکل ناگهانی از مقام خود برکنار شد، روز جمعۀ آینده در نشست علنی کمیسیون‌ها شرکت می کند و به پرسش‌های نمایندگان پاسخ می‌گوید. او پیش از این در یک جلسۀ غیرعلنی که هدف آن تدوین روند «استیضاح» بود، حاضر شده و در زمینه گفتگوی تلفنی میان دونالد ترامپ و همتای اوکرائینی او شهادت داده بود.
جرج کِنت، که او نیز در سفارت آمریکا در اوکراین بکار اشتغال دارد، و ویلیم تیلُر، کاردار آمریکا در همین کشور، دو روز پیش از آن به حضور در برابر کمیسیون‌های مجلس فراخوانده شده‌اند.
اظهارات ویلیام تیلُر در جلسۀ غیرعلنی همین کمیسیون‌ها، روز گذشته منتشر شد. او که پس از برکناری سفیر، اینک ارشدترین دیپلمات کشور خود در اوکراین است، بر اساس متن انتشار یافته، شهادت داده است که دونالد ترامپ پرداخت کمک مالی آمریکا به کیِف را به گشایش تحقیقی از سوی مقامات این کشور در بارۀ کمپانی انرژی «بوریسما» مشروط کرده بود. فرزند جو بایدن، رقیب دموکرات دونالد ترامپ، در این کمپانی سرمایه گذاری کرده است و هدف از این تحقیقات، بدست آوردن اطلاعاتی بوده است که وی بتواند در کارزار انتخاباتی پیش رو علیه رقیب خود بکار گیرد.
ویلیم تیلُر در برابر کمیسیون گفته است که مسدود ساختن یک کمک نظامی برای بهره برداری در یک مبارزۀ سیاسی از نظر او یک «دیوانگی» است.
سخنان او، دیدگاه دموکرات‌ها را در بارۀ رفتار دونالد ترامپ در پرداخت کمک نظامی تصویب شده از سوی کنگرۀ آمریکا به اوکراین تائید می‌کند. رقبای دموکرات رئیس جمهوری آمریکا او را به درخواست امتیازاتی شخصی در این زمینه متهم می‌کنند.
