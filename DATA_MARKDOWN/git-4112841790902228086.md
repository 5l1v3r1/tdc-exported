
# 18-ročný slon zahynul po tom, čo musel v horúčavách niesť skupiny turistov. Zomrel na vyčerpanie

Published at: **2019-11-02T07:43:00+00:00**

Author: **Daniel Mikolášik**

Original: [REFRESHER](https://refresher.sk/76125-18rocny-slon-zahynul-po-tom-co-musel-v-horucavach-niest-skupiny-turistov-Zomrel-na-vycerpanie)


        Zviera bolo po celý čas spútané a nútené chodiť vo veľkých horúčavách.
      
Smutné zábery zachytávajú uhynutého slona zo Srí Lanky, ktorý už nevládal ďalej nosiť turistov. 18-ročný samec menom Kanakota v deň smrti odniesol tri skupiny ľudí, no pri poslednej sa z ničoho nič zrútil na zem a na vyčerpanie následne zomrel. Informuje o tom portál Mirror.
Ochranári zvierat z organizácie Moving Animals sa búria, tvrdia že ide o kruté zaobchádzanie so živými tvormi. Zviera bolo po celý čas spútané a nútene chodiť vo veľkých horúčavách. Na mieste, kde sa slonovi podlomili nohy a spadol do húšťavy, sa zišli obyvatelia z neďalekého mestečka Sigiriya, vzdávali mu úctu a zabalili ho do plachty.
Slona mal jeho sprievodca dokonca biť tzv. bullhookom – kovovou palicou s ostrým hrotom na konci, ktorá slúži k udržaniu slona pod kontrolou a zároveň aj v permanentnom strachu. Nehumánna turistická atrakcia je v týchto končinách veľmi vyhľadávaná, stojí približne 25 € a trvá hodinu. Slony dopravujú ľudí do starobylej skalnatej pevnosti v Sigiriyi.
Tieto zvieratá majú pri tom na sebe oblečené ťažké kostýmy, určené na to, aby dokázali uniesť aj veľké závažia. Aktuálne prebieha vyšetrovanie, z akej príčiny a za akých okolností slon zahynul. Podľa odhadov Svetovej ochrany zvierat (WAP) sa v celej Ázii používa na podobné zábavky až 3 000 slonov, a 77 % z toho zažíva kruté zaobchádzanie.
