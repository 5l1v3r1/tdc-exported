
# Политолози: Кметски рокади, където е имало проблем!

Published at: **2019-11-03T23:35:00+00:00**

Author: **Веселина Йорданова**

Original: [Dnes.bg](https://www.dnes.bg/bulgaria/2019/11/03/politolozi-kmetski-rokadi-kydeto-e-imalo-problem.428433)

Кметът се сменя там, където структурата на съответната партия е имала проблем - вътрешни конфликти, имиджов проблем и др., както е в Русе, Плевен, Благоевград. Това каза политологът Антоанета Христова пред bTV.
Ерозия има и в София, каза политологът Даниел Смилов и допълни, че на втория тур софиянци са преценили, че кандидатът за кмет Мая Манолова не е промяната, която очакват. Стратегията на БСП е грешна, губят центристки избиратели за сметка на избиратели в ниши, които традиционно не са техни, добави той.
Битката за столицата е много силна символна битка, каза социологът Кольо Колев. По думите му ако ГЕРБ беше загубил изборите в София, това щяло да бъде сериозен индикатор за началото на края.
По думите му всички партии ще се обявят за победители в тези избори. За всеки има по нещо - ГЕРБ се утвърждава като първа политическа сила, макар и с пробиви, БСП се връща на политическата сцена на местната власт, макар и без кардинална промяна, ДПС ясно показа, че унищожи основния си вътрешен опонент - ДОСТ, патриотите, макар и с щети в столицата, удържат по места, посочи той.
Антоанета Христова подчерта, че ако всеки се обяви за победител, това ще бъде грешка, защото всяка от партиите трябва да си направи изводите за това как е протекъл предизборният период, какви грешки са допуснати, защо са допуснати. Отговорите на тези въпроси ще дадат тласък в развитието на този процес в демокрацията, който търсим, допълни още Христова.
Управляващите спечелиха доста от градовете, които си бяха поставили за цел, каза Даниел Смилов. Има размествания и интересни позиционирания, динамиката на политическия живот е интересна и може да се очаква в бъдеще нови играчи или разместване на пластовете, допълни Смилов.
Резултатите показват, че за Йорданка Фандъкова на днешния балотаж в София са гласували основно привърженици на ГЕРБ, докато Мая Манолова събира много различен вот. Това заяви Първан Симеон от социологическата агенция "Галъп" пред Нова телевизия.
"Задължително е да се каже, че онези избиратели, които останаха без свои кандидати на втория тур на местните избори, са подкрепили днес Мая Манолова, но не са излезли толкова масово да гласуват", коментира Първан Симеонов. Той каза, че по-голямата част от избирателите на Борис Бонев и на Борислав Игнатов в София са гласували за Мая Манолова.
Кънчо Стойчев коментира пред БНР, че това, което не е помогнало на Мая Манолова да спечели изборите, е ниската избирателна активност. Резултатът щеше да бъде друг при по-висока активност, добави той.
За мен квадратчето "Не подкрепям никого" е абсурдно, каза Стойчев. Не мога да разбера това усилие да отидеш да урната, за да кажеш, че не подкрепяш никого, ако си останеш вкъщи, ти пак не подкрепяш никого, добави Стойчев.
По думите му за съжаление живеем в страна, в която хората са разколебани, че изборите могат да променят нещо.
