
# 
        پرواز آنتونوف ۷۴ هیچ وقت ممنوع نشد!
      

Published at: **2019-11-04T12:16:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638043/%D9%BE%D8%B1%D9%88%D8%A7%D8%B2-%D8%A2%D9%86%D8%AA%D9%88%D9%86%D9%88%D9%81-%DB%B7%DB%B4-%D9%87%DB%8C%DA%86-%D9%88%D9%82%D8%AA-%D9%85%D9%85%D9%86%D9%88%D8%B9-%D9%86%D8%B4%D8%AF)

به گزارش بولتن نیوز، چندی پیش یکی از مسافران پرواز مشهد-تهران در فضای مجازی اعلام کرد که با وجود ممنوعیت پرواز آنتونوف ۷۴ از سوی رییس جمهور شرکت هواپیمایی پویا از این هواپیما استفاده کرده و مشکل و نگرانی‌هایی برای مردم به وجود آورده است.
البته در مرداد ماه سال ۱۳۹۳ نیز محمد علی ایلخانی - مدیرعامل شرکت فرودگاه‌های کشور - در گفت‌وگو با ایسنا اعلام کرده بود: با توجه به تاکیدی که دولت بر امنیت پروازهای مسافری دارد رییس‌جمهور هفته گذشته پرواز ایران ۱۴۰ را ممنوع کرد و پس از آن نیز در دستوری جداگانه پروازهای مسافری هواپیمای آنتونوف ۷۴ را ممنوع و این نوع هواپیما را از چرخه پرواز خارج کرد.
کاپیتان محمد محمدی بخش – مدیرعامل شرکت هواپیمایی پویا- در این باره به ایسنا گفت: این مقام مسئول که ممنوعیت پرواز آنتونوف ۷۴ را در سال ۱۳۹۳ اعلام کرده بود، این خبر را در حالی به صورت نادرست مطرح کرد که هیچ وظیفه قانونی در این زمینه نداشته است و این مساله از نظر اختیارات قانونی ارتباطی به شرکت فرودگاه‌ها ندارد. چرا که اگر رییس‌جمهور بخواهد ممنوعیتی برای پرواز آنتونوف ۷۴ یا هر هواپیمای دیگری اعلام کند آن را به وزارت راه و شهرسازی ارسال کرده و نهایتا سازمان هواپیمایی کشوری ابلاغ می‌کند.
وی خاطرنشان کرد: در همان زمان نیز بررسی کردیم و متوجه شدیم که شیطنت رسانه‌ای از سوی این مقام مسئول سر زده و این خبر صحت ندارد. موضوع ممنوعیت پرواز آنتونوف ۱۴۰ با آنتونوف ۷۴ متفاوت است و هیچ ممنوعیتی به صورت شفاهی و کتبی از سوی رییس جمهور برای پرواز آنتونوف ۷۴ به ما ابلاغ نشده است.
نباید خودمان را از آنتونوف محروم کنیم!
مدیرعامل شرکت هواپیمایی پویا با بیان اینکه آنتونوف ۷۴ حدود پنج سال است که بدون مشکل برای این شرکت پرواز انجام می‌دهد و به مردم خدمت‌رسانی می‌کند، ادامه داد: حتی اگر ممنوعیتی برای این هواپیما ابلاغ می‌شد که این اتفاق نیافتاده است، پس از مدتی توقف پرواز، آن پرونده با احراز صلاحیت از سازمان هواپیمایی می‌تواند پرواز کند.
محمدی بخش تصریح کرد: آنتونوف ۷۴ هیچ گاه پرواز ممنوع نبوده و با احراز صلاحیت پروازی طی این مدت برای شرکت هواپیمایی پویا کار کرده است. البته طی پنج سال گذشته هیچ گاه از شرایط فنی و عملیاتی صادر شده برای آنتونوف ۷۴ عدول نکرده‌ایم و مسئله به وجود آمده برای مسافر پرواز مشهد-تهران در دست بررسی است. اما نباید خودمان را از آنتونوف ۷۴ محروم کنیم.
