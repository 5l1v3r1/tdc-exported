
# У Раді працюють над розробкою медійного кодексу

Published at: **2019-11-02T07:39:58+00:00**

Author: **Богдан Петришин**

Original: [Рубрика](https://rubryka.com/2019/11/02/u-radi-pratsyuyut-nad-rozrobkoyu-medijnogo-kodeksu/)


        
          Заступниця голови комітету Верховної Ради з питань гуманітарної та інформаційної політики Євгенія Кравчук сказала, що йде активна робота над новим законом, який має стати великим медійним кодексом.
        
      
Про це повідомляє пресслужба Нацради з питань телебачення і радіомовлення.
“Заступниця голови комітету Верховної Ради України з питань гуманітарної та інформаційної політики Євгенія Кравчук сказала, що комітет активно працює над новим законом, який, можливо, матиме назву “Про медіа” – це буде великий медійний кодекс”, – йдеться в повідомленні.
За словами Кравчук, робоча група працює з вересня. Уже перезапустили роботу, додали нові блоки, бо закон стосуватиметься також Інтернету і друкованих ЗМІ.
“У новому законі регулятор буде наділений більшими повноваженнями. Планується до кінця року пройти перше читання в парламенті. У середині листопада проект закону буде оприлюднений на сайті комітету для того, щоб фахівці галузі змогли запропонувати і своє бачення”, – йдеться в повідмленні.
Заступниця голови представництва ЄС в Україні Анніка Вайдеманн заявила, що для Євросоюзу важливо, щоб у новому законі була ефективна система санкцій, чітка процедура призначення членів регуляторного органу, впроваджена система само- і співрегулювання, були визначені цільові показники для оцінювання регулювання тощо.
“ЄС розуміє, що Україна перебуває на краю гібридної війни, але треба пам’ятати, що непропорційні обмеження можуть дати зворотний ефект”, – сказала Вайдеманн.
