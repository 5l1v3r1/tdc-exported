
# «Σπάει» τα κοντέρ στο NBA ο Αντετοκούνμπο: Μπορώ να γίνω πολύ καλύτερος

Published at: **2019-11-07T11:22:00+00:00**

Author: ****

Original: [enikos.gr](http://www.enikos.gr/sports/682822/spaei-ta-konter-sto-nba-o-antetokounmpo-boro-na-gino-poly-kalyter)

Ο Γιάννης Αντετοκούνμπο κυριαρχεί στα παρκέ του ΝΒΑ και δικαιολογεί απόλυτα τον τίτλο του MVP που πήρε πέρυσι στα χέρια του.
Με συνεχόμενες καλές εμφανίσεις οδηγεί και φέτος τους Μπακς, ενώ ξεπέρασε ήδη τους 200 πόντους, τα 100 ριμπάουντ και τις 50 ασίστ.
Έτσι, έγινε ο πρώτος παίκτης στην ιστορία του ΝΒΑ που φτάνει σε μία τέτοια επίδοση ύστερα από τις οκτώ πρώτες αναμετρήσεις της
Ο «Greek Freak» ήταν συγκλονιστικός και στην αναμέτρηση με τους Κλίπερς, πετυχαίνοντας 38 πόντους, μαζεύοντας 16 ριμπάουντ και μοιράζοντας 9 ασίστ.
Μετά το τέλος του ματς, όμως, τόνισε ότι μπορεί να γίνει ακόμα καλύτερος, ενώ ξεκαθάρισε ότι έχει μεγάλη αυτοπεποίθηση και πως οι Μπακς χρειάζονται από εκείνον να είναι πιο καλός.
«Συνεχίζαμε να παίζουμε μαζί, δυνατά, ξέραμε ότι θα επιστρέψουν, μείναμε πιστοί στο πλάνο του παιχνιδιού που είχαμε, συνεχίσαμε να κυκλοφορούμε την μπάλα, να βρίσκουμε τους ελεύθερους παίκτες και να παίρνουμε τα ανοιχτά σουτ.
Έχω αυτοπεποίθηση όλη την σεζόν με το σουτ μου, απλά σήμερα τα τρίποντα πήγαν μέσα. Πρέπει να συνεχίσω να σουτάρω, να έχω αυτοπεποίθηση, να πιστεύω στην τεχνική μου και τελικά θα πάνε μέσα.
Μπορώ να γίνω πολύ καλύτερος, η ομάδα μου χρειάζεται να γίνω ακόμα καλύτερος. Συνεχίζω να δουλεύω, συνεχίζω να πιστεύω στον προπονητή, να πιστεύω στους συμπαίκτες μου και πιστεύω ότι θα γίνουμε καλύτεροι ως ομάδα και ατομικά».
