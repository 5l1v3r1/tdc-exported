
# 
        Másodfokú figyelmeztetést adtak ki keddre a sok eső miatt
      

Published at: **2019-11-04T18:59:00+00:00**

Author: **MTI**

Original: [www.borsonline.hu](http://www.borsonline.hu/aktualis/masodfoku-figyelmeztetest-adtak-ki-keddre-a-sok-eso-miatt/185905)


        Több megyére és a fővárosra is másodfokú figyelmeztetést adott ki az Országos Meteorológiai Szolgálat a várható sok eső miatt keddre. 
        Több megyére és a fővárosra is másodfokú figyelmeztetést adott ki az Országos Meteorológiai Szolgálat a várható sok eső miatt keddre.
      
Az MTI-hez hétfőn eljuttatott veszélyjelzés szerint Budapestre, Pest, Fejér, Komárom-Esztergom, Nógrád, Vas, Veszprém és Zala megyére adták ki a másodfokú figyelmeztetést, ezeken a területeken 24 óra alatt több mint 30 milliméter csapadék hullhat.
Szintén sok eső várható Borsod-Abaúj-Zemplén, Győr-Moson-Sopron, Heves, Jász-Nagykun-Szolnok, Somogy és Tolna megyében, ott elsőfokú a figyelmeztetés.
Baranya, Somogy, Veszprém és Zala megyére zivatarveszély miatt is kiadták az elsőfokú figyelmeztetést.
A meteorológiai szolgálat azt írta: kedden egy ciklon vonul át az ország felett, melyhez kapcsolódóan - különösen az ország északi, északnyugati felén - ismételten nagy mennyiségű csapadékra lehet számítani. A hidegfront mentén zivatarok is előfordulhatnak, melyeket viharos széllökések és felhőszakadás kísérhet. Az intenzív csapadékzóna az este, éjszaka folyamán gyengülve fokozatosan kelet felé helyeződik, nyugat felől pedig megszűnik a csapadék.
Az előrejelzés szerint kedden a legalacsonyabb hőmérséklet 3-10, a legmagasabb hőmérséklet a borongós, esős tájakon 11-16, míg délebbre 17-23 fok között várható.
