
# Újra bedrogozva vezetett a zuglói kokainos gázoló

Published at: **2019-11-05T16:40:00+00:00**

Author: **Infostart**

Original: [infostart](https://infostart.hu/bunugyek/2019/11/05/ujra-bedrogozva-vezetett-a-zugloi-kokainos-gazolo)

T. Klára Petrát idén januárban ítélte 5 és fél év börtönre a Pesti Központi Bíróság, a vezetéstől örökre eltiltották. A 27 éves nő három éve a Füredi úton Audijával fékezés nélkül elgázolt egy idős férfit. Segítségnyújtás nélkül elhajtott a helyszínről, majd elment műszempillát csináltatni magának egy kozmetikai szalonba, ott tartóztatták le.
A bírósági ítélet szerint semmi nem gátolta a nőt abban, hogy észrevegye a járdáról az úttestre lépő 85 éves gyalogost, legfeljebb a kokain torzíthatta el az észlelését. A vádlott végig tagadta, hogy kokaint fogyasztott volna a baleset előtt, azt állította, hogy csak utána szívott fel két csík kokaint a szépségszalonban.
A 24.hu értesülései szerint még a bűnügyi felügyelet alatt is drogozott és kocsiba ült. A lakhelyelhagyási tilalom alatt álló nőt egy közúti ellenőrzés során kapták el a rendőrök szeptember elején Zuglóban, és az elvégzett gyorsteszt marihuána és amfetamin használatát mutatta ki. Ha a végleges szakértői vélemény is megerősíti a gyorsteszt eredményét, akkor ismét letartóztatásba helyezhetik a gázolót.
A Fővárosi Főügyészség helyettes szóvivője, Rab Ferenc elmondta, az elsőfokon 5 és fél évre ítélt vádlott elleni eljárás másodfokon folyamatban van. Az elsőfokú bíróság a vádlottal szemben bűnügyi felügyeletet rendelt el, azzal, hogy a vádlott Budapest közigazgatási területét nem hagyhatja el. A Fővárosi Főügyészség indítványozta a bűnügyi felügyelet szabályainak szigorítását, a Fővárosi Törvényszék pedig ez alapján elrendelte, hogy a gázoló az általa lakott ingatlant csak külön engedéllyel hagyhatja el. A bíróság döntése még nem végleges.

        Nyitókép: MTI/Mihádák Zoltán
      
