
# Antrajam KMT etapui besirengiantis „Nevėžis“ laukia grįžtančių lyderių

Published at: **2019-11-06T11:46:00+00:00**

Author: ****

Original: [basketnews.lt](https://www.basketnews.lt/news-134357-antrajam-kmt-etapui-besirengiantis-nevezis-laukia-griztanciu-lyderiu.html)

Nuotr.: BNS
Nuotr. BNS
Kėdainių „Nevėžis“ savaitgalį vykusiose rungtynėse vertėsi be trijų krepšininkų, tačiau visi jie šį vakarą gali grįžti į aikštę.
„Nevėžis“ namie pradės Karaliaus Mindaugo taurės turnyro II etapą su Alytaus „Sintek–Dzūkija“. Susitikimas prasidės 18 val., jį tiesiogiai transliuos LKL.lt ir DELFI TV.
„Pralaimėjimas savaitgalį nieko nepasako, nes neturėjome trijų žaidėjų, – teigė „Nevėžio“ lyderis Laurynas Beliauskas, kuris praleido rungtynes dėl traumos. – Bandysime susitelkti iš naujo ir žaisime dėl pergalės.
Mūsų tikslas – laimėti kuo didesniu skirtumu, kad būtų ramiau prieš atsakomąsias rungtynes.“
Beliauskas kojos traumą patyrė prieš pusantros savaitės ir praleido dvejas „Nevėžio“ rungtynes. Per jas nežaidė ir Viny Okouo, kuris dėl incidento buvo diskvalifikuotas.
Abu jie yra ryškūs „Nevėžio“ lyderiai – Beliauskas pirmauja „Betsafe–LKL“ pagal rezultatyvumą (vid. 14,7 taško), Okouo yra pirmas pagal atkovotus kamuolius (vid. 8,3).
Ar į treniruočių procesą grįžęs Beliauskas šį vakarą žais, treneriai ketina spręsti prieš rungtynes.
Po traumos pasveiko vos dvejas rungtynes „Betsafe–LKL“ šį sezoną žaidęs Austinas Chatmanas. „Nevėžio“ gynėjas per pirmą sezono susitikimą su „Sintek–Dzūkija“ pelnė 9 taškus ir atliko 3 rezultatyvius perdavimus.
Pirmajame čempionato ture Alytuje „Sintek–Dzūkija“ laimėjo 68:62.
„Žinome jų žaidimą, jie turbūt niekuo nenustebins“, – svarstė Beliauskas.
Tarp aštuonių stipriausių KMT komandų „Nevėžis“ buvo tik kartą – per inauguracinį turnyrą 2016-aisiais.
Atsakomosios „Nevėžio“ ir „Sintek–Dzūkijos“ rungtynės bus žaidžiamos kitą antradienį Alytuje.
63% 12,5
