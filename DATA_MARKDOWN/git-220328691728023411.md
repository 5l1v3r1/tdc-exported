
# Българите са сред най-нещастните в ЕС

Published at: **2019-11-07T14:44:19+00:00**

Author: **Стандарт**

Original: [Стандарт Новини](https://standartnews.com/balgariya-obshtestvo/blgarite-sa-sred-nay-neshchastnite-v-es-406111.html)

Публикувани днес данни на Евростат сочат, че през 2018 година над 62 на сто от хората над 16 години в Евросъюза твърдят, че са били щастливи през цялото време (14 %) или по-голямата част от времето (48%) през последните 4 седмици, предаде новини.бг.
Белгия, Холандия, Австрия и Финландия са страните с най-щастливо население – над три четвърти от хората (76% в всяка страна) посочват, че са се чувствали щастливи през цялото и по-голяма част от времето за последните 4 седмици. Следват Люксембург, Испания и Дания. На обратната страна на скалата най-ниско ниво на щастие е регистрирано в Латвия (31%), следвана от България (35%), Хърватия (42%), Литва (45%), Гърция и Румъния (по 46%).
В отделно проучване Евростат отбелязва, че нивото на удовлетвореност от живота варира значително в общността, като на дъното е България, пише Петел. Граждани на ЕС са били попитани „Като цяло колко сте удовлетворени от живота напоследък?“, като отговорът е по скала от 0 до 10, при която 0 е „изобщо не съм удовлетворен“, а 10 – „напълно удовлетворен“.
Най-високо ниво на удовлетвореност е регистрирано във Финландия – 8,1 пункта, следвана от Австрия (8), Дания, Полша и Швеция (по 7,8). За сравнение България се класира последна с 5,4 точки. След страната ни е Хърватия (6,3), Гърция и Литва (по 6,4). Унгария (6,5) и Латвия и Португалия (по 6,7).
