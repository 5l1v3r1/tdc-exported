
# Felfüggesztették két képviselő mentelmi jogát

Published at: **2019-11-04T16:39:00+00:00**

Author: **Infostart / MTI**

Original: [infostart](https://infostart.hu/belfold/2019/11/04/felfuggesztettek-ket-kepviselo-mentelmi-jogat)

Az Országgyűlés 181 igen szavazattal, egy elutasítás mellett, tartózkodás nélkül felfüggesztette Aradszki András (KDNP) mentelmi jogát.
Ahogy Hargitai János, a mentelmi bizottság elnöke elmondta, a politikus mentelmi jogának felfüggesztését közvádas ügyben, közúti baleset gondatlan okozása miatt kérte a legfőbb ügyész. Aradszki András Érden egy kereszteződésben nem adott elsőbbséget, ezért egy motorkerékpár vezetőjével ütközött.
A Ház szintén felfüggesztette Varju László (DK) mentelmi jogát 138 igen szavazattal, 47 elutasító voks mellett.
Hargitai János közölte: a legfőbb ügyész garázdaság és súlyos testi sértés bűntettének ügyében indítványozta a mentelmi jog felfüggesztését. Varju László 2018 decemberében több képviselővel együtt bement az MTVA székházába, ahol dulakodásba keveredett a biztonságiakkal. Egy őr ennek során megsérült.
Varju László koncepciósnak nevezte az ellene folyó eljárást. Korábban egy másik ügyben már felfüggesztették a mentelmi jogát.
Az összes ellenzéki frakció támogatásáról biztosította a DK-s Varju Lászlót, akinek mentelmi jogát Polt Péter legfőbb ügyész indítványára, az MTVA székházában tavaly decemberben történtek miatt függesztette fel a parlament.
A szavazást követő hétfői, budapesti sajtótájékoztatón Gréczy Zsolt, a DK frakciószóvivője arcpirítónak és gyalázatosnak nevezte a parlament döntését. Szavai szerint "egy paragrafusokba bújtatott verőlegény", Polt Péter kezdeményezésére egy olyan országgyűlési képviselőt fosztattak meg a mentelmi jogától, akire az MTVA-székház biztonsági őrei kezet sem emelhettek volna.
A politikus pártja nevében azt mondta, Varju László semmilyen bűncselekményt nem követett el, a képviselő áldozata volt "a csatának". Hozzátette, azokat, akik kezet emeltek Varju Lászlóra, az MTVA azóta elbocsátotta.
