
# Швейцарська AGTG SA має намір відсудити в України більше $1 млн

Published at: **2019-11-04T17:33:47+00:00**

Author: ****

Original: [ФАКТИ](https://fakty.com.ua/ua/ukraine/ekonomika/20191104-shvejtsarska-agtg-sa-maye-namir-vidsudyty-v-ukrayiny-bilshe-1-mln/)

Швейцарська трейдингова компанія AGTG SA, дизельне паливо якої було заблоковано українськими правоохоронцями на кілька місяців, має намір відстоювати свої інтереси в суді та стягнути збитки з державних органів України, за блокування палива, яке мало бути вчасно поставлене до Румунії.
За словами представника компанії, нафтовий танкер Мрія був арештований в нейтральних водах, після чого його відбуксирували до Херсонського нефтеперевалочного комплексу.
На борту судна перебувало 2,5 тис. тонн палива, яке мало бути поставлене до румунського порту міста Констанца, проте через незаконні дії українських правоохоронців воно було заблоковано в Херсоні, через що компанія AGTG SA зазнала збитків.
За словами представника AGTG, за кожен день прострочення доставки компанія буде змушена сплатити одержувачу палива $15 262. Паливо компанія перевантажила лише 3 листопада. Прострочення склала 70 днів, фактично, компанія сплатить штрафних санкцій понад $1 млн.
Судове засідання, на якому розглядатиметься законність арешту танкера Мрія відбудеться 5 листопада у Херсоні.
Судно заарештовано за підозрою відвідування окупованого Криму в 2015 році, коли воно належало іншому власнику.
Як відомо, слідчими Служби безпеки України вже встановлено перелік осіб, які на той час були членами команди – всі вони громадяни Російської Федерації. Тодішньому капітану вже оголошено підозру. Зараз команда повністю складається з українських моряків, капітан — так само громадянин України.
Читайте: Звинувачення СБУ на адресу танкера Мрія засновані на Print Screen з новинного сайту – Чалий
Юрист компанії висловив думку, що справа навряд чи дійде до логічного завершення через неспроможність обвинувачення. На запит компанії, звідки у слідства інформація щодо заходів до портів Криму, слідчі повідомили, що інформацію їм надала Адміністрація морських портів України (АМПУ), а в АМПУ отримала дані від командування Військово-морських сил (ВМС) України.
Після запиту до ВМС юристи компанії отримали відповідь, що у них вся інформація передавалася електронною поштою, але через обмеження обсягів електронної пошти вся інформація вже втрачена, тому вони не можуть підтвердити або спростувати інформацію АМПУ.
Компанія AGTG SA займається оптовою торгівлею, транспортуванням і доставкою нафтопродуктів та вугілля до України та країн Європейського Союзу.
Нагадаємо, ТОВ Тефін звернулося до Зеленського і Баканова щодо ситуації з захопленим танкером Мрія.
