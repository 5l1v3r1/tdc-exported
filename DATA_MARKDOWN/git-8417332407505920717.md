
# Dansk politi skjøt mann i Viborg

Published at: **2019-11-05T04:23:43+00:00**

Author: **(NTB) NTB-Ritzau**

Original: [adressa.no](https://www.adressa.no/nyheter/utenriks/2019/11/05/Dansk-politi-skj%C3%B8t-mann-i-Viborg-20321572.ece)

Dansk politi skjøt og pågrep natt til tirsdag en mann etter trusler og angivelig skyting i Viborg på Jylland.
Den 34 år gamle mannen ble skutt av politiet som ble tilkalt etter meldinger om skuddløsning og trusler.
Han er kjørt til sykehus på regionsykehuset i Viborg og er utenfor livsfare, opplyser Midt- og Vestjyllands politi.
Sent mandag kveld skal mannen ha skutt mot døren på et vertshus i byen før han gikk videre og brøt seg inn på to privatadresser. En mann og en kvinne skal ha blitt slått i hodet med en pistol, men uten at de ble påført alvorlige skader.
Etter flere vitneobservasjoner om en væpnet mann i gatene forskanset 34-åringen seg i sin egen bolig, men ble ved 0.40-tiden overmannet og pågrepet, etter at politiet avfyrte skudd mot ham. Det er ikke opplyst hvor på kroppen mannen ble truffet av skuddet fra politiet.
(©NTB)
