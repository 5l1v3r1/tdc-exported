
# اجرای بیش از ۳۰ عنوان برنامه در هفته بسیج دانش‌آموزی در نهاوند

Published at: **2019-11-02T11:48:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544052.html/%D8%A7%D8%AC%D8%B1%D8%A7%DB%8C-%D8%A8%DB%8C%D8%B4-%D8%A7%D8%B2----%D8%B9%D9%86%D9%88%D8%A7%D9%86-%D8%A8%D8%B1%D9%86%D8%A7%D9%85%D9%87-%D8%AF%D8%B1-%D9%87%D9%81%D8%AA%D9%87-%D8%A8%D8%B3%DB%8C%D8%AC-%D8%AF%D8%A7%D9%86%D8%B4-%D8%A2%D9%85%D9%88%D8%B2%DB%8C-%D8%AF%D8%B1-%D9%86%D9%87%D8%A7%D9%88%D9%86%D8%AF)

فرمانده سپاه نهاوند گفت: هم‌زمان با هفته بسیج دانش‌آموزی با حضور دانش‌آموزان بیش از ۳۰ عنوان برنامه اجرا می‌شود.
به گزارش شبکه اطلاع رسانی راه دانا به نقل از عصر همدان؛ سرهنگ علی مختاری، فرمانده سپاه نهاوند صبح امروز در جمع خبرنگاران گفت: تشکیل سازمان بسیج مستضعفان یکی از تدابیر امام راحل (ره) بود که منشأ خدمات زیادی برای کشور شد و دشمن از روحیه بسیجی و انقلابی گری واهمه دارد.
وی اظهار داشت: یکی از تدابیر و اهدافی که توسط امام خمینی (ره) و پس از ایشان توسط مقام معظم رهبری تأکید و مطرح شد این بود که بسیج باید در همه اقشار شکل بگیرد و به همین دلیل بسیج دانش‌آموزی تشکیل شد.
فرمانده سپاه نهاوند افزود: امروز نسل جوان و دانش‌آموز ما در مقابل انواع هجمه‌ها و تحرکات نرم دشمن قرارگرفته است که باید با تقویت روحیه بسیجی و انقلابی گری بتوانیم در مقابل این هجمه‌ها مقاومت و مقابله کنیم.
وی عنوان کرد: بنا بر اذعان امروز سران استکبار، بهترین عامل برای تسلط غرب بر روی ایران بی‌هویت کردن و بی‌تفاوت کردن جوانان نسبت به ارزش‌ها توسط شبکه‌های فضای مجازی است که در این راه باید با آگاهی بخشی با این توطئه مقابله کنیم.
مختاری گفت: دشمنان با بهره‌گیری از شبکه‌های فضای مجازی و ماهواره سعی می‌کنند فکر، اندیشه و باور جوانان و نوجوانان را به بی‌بندوباری سوق دهند.
وی اظهار داشت: در راستای مبارزه با اهداف شوم دشمن، تجهیز جوانان و نوجوانان به سلاح علم، فکر، اندیشه، دانش و اعتقاد و باور از اهداف سپاه است و در هفته بسیج دانش‌آموزی این برنامه دنبال خواهد شد.
فرمانده سپاه نهاوند افزود: شعاری که در هفته بسیج دانش‌آموزی امسال مطرح است شعار «دانش‌آموز انقلابی، مدرسه انقلابی» است و دانش‌آموزان باید این شعار را سرلوحه زندگی فردی، اجتماعی و خانوادگی خود قرار دهند تا بتوانند با توانمندی بیشتری از ارزش‌های متعالی پاسداری و حفاظت کنند.
وی بیان کرد: به مناسبت هفته بسیج دانش‌آموزی ۳۰ عنوان برنامه در سطح شهرستان اجرا می‌شود و حسن ختام این برنامه‌ها حضور گسترده در راهپیمایی روز ۱۳ آبان روز ملی مبارزه با استکبار جهانی خواهد بود.
مختاری اظهار داشت: اجرای صبحگاه مشترک در مدارس، غبارروبی و عطرافشانی گلزار شهدا، دیدار با خانواده شهدای دانش‌آموزی، حضور سازمان‌یافته دانش‌آموزان در نماز جمعه و دیدار با امام‌جمعه محترم، فضاسازی مناسب در کلیه مدارس، نواختن زنگ مقاومت در مدارس و اعزام دانش‌آموزان به اردوی راهیان نور ازجمله برنامه‌های هفته بسیج دانش‌آموزی در نهاوند است.
وی در پایان گفت: برگزاری حلقه‌های صالحین، نشست‌های هیئت اندیشه‌ورز، نشست بصیرتی فرماندهان واحدهای مقاومت دانش‌آموزی، برپایی نمایشگاه عکس و برگزاری مسابقات فرهنگی، هنری، ورزشی از دیگر برنامه‌های این هفته است.
انتهای پیام/
