
# Річниця смерті Катерини Гандзюк: на якому етапі зупинилося розслідування Генпрокуратури

Published at: **2019-11-04T18:20:00+00:00**

Author: ****

Original: [ZIK.UA](https://zik.ua/news/2019/11/04/richnytsya_smerti_kateryny_gandzyuk_na_yakomu_etapi_zupynylosya_rozsliduvannya_1683485)


        «Рік без Каті». Під такою назвою 4 листопада заплановано всеукраїнську акцію – на першу річницю смерті херсонської активістки Катерини Гандзюк. Минув рік після її смерті, за цей час були десятки гучних обіцянок колишньої влади, публічні виступи з гарантіями чесного розслідування та суворих покарань винних. Було показове, карикатурне «слідство», приголомшливо м’які «статті» організаторам і виконавцям та очевидна безкарність замовників, котрі так і залишаються на волі навіть зараз – при уже новій владі.
      

        Акція «Рік без Каті»
      
Сьогодні о 19:00 у 40 містах України та світу пройдуть акції «Рік без Каті». Активісти у Києві, Херсоні, Одесі, Житомирі, Харкові, Луцьку, Львові, Варшаві, Парижі, Берліні, Римі, Брюсселі, Чикаго, Нью-Йорку та інших містах вимагатимуть чесного розслідування смерті Катерини Гандзюк та покарання винних. Активісти зберуться біля Офісу Президента України на вулиці Банковій та нагадають владі, а заразом і всій Україні про Катю, яка померла за свій нонконформізм, принциповість та справедливість. Вони підкреслюють, що хочуть справедливості для загиблої Катерини, її батьків, чоловіка, для усіх, хто загинув в Україні за те, що мав силу казати правду і противитися перевертням, корупціонерам, крадіями, що ховаються за званнями  та погонами.
Цікаво, що приєднатися до мирної акції кличуть і Володимира Зеленського. Проте, з огляду на реакцію Офісу Президента на попередню схожу акцію, президент (звісно) не прийде.
Справа у тому, що схожа акція вже відбувалася у Києві і мала назву «Ніч на Банковій». У ніч з 27 на 28 вересня цього року активісти прийшли до Офісу президента та вимагали вже від нової влади розслідувати вбивство Катерини Гандзюк. Акція проводилася вже вдруге (перша відбулася коли Катерина ще була жива).
Окрім справи Гандзюк ціллю вересневої акції було привернути увагу Президента та його команди до абсолютної безкарності за напади на громадських активістів. Правда, неважко здогадатися, що ніхто з оточення президента до активістів тоді не вийшов. А на ранок з асфальту старанно стерли питання, адресоване не лише владі, а й всьому суспільству «Хто наступна Гандзюк?». 

        Розслідування за президентства Порошенка
      
31 липня 2018 року у Херсоні невідомий облив літром концентрованої сірчаної кислоти активістку, радницю мера Херсона, суспільну діячку 33-річну Катерину Гандзюк біля її будинку. Її терміново доставили спершу до херсонської, а потім – до київської лікарні. Три місяці Катерина знаходилася у лікарні, їй надавали медичну допомогу та рятували усіма доступними способами. Однак опіки тіла були надто важкими і 4 листопада Катерина померла.
Спершу правоохоронці кваліфікували напад на Катерину як завдання тілесних ушкоджень. Але після її смерті слідчі перекваліфікували справу на «завершене вбивство», яку мали б розслідувати за статтею «умисне вбивство з корисливих мотивів, вчинене з особливою жорстокістю, скоєне на замовлення, вчинене за попередньою змовою групою осіб». Ця стаття Кримінального кодексу України передбачає позбавлення волі на термін від 10 років до довічного ув’язнення.
У лютому 2019 року Генпрокуратура оголосила підозру голові Херсонської обласної ради Владиславу Мангеру у замовленні вбивства Катерини Гандзюк. Тоді прокуратура повідомила, що він був організатором, котрий знайшов посередників – Олексія Левіна та Ігоря Павловського. А Павловський у свою чергу вийшов на виконавця – Сергія Торбіна. Суд обрав Мангеру запобіжний захід у вигляді тримання під вартою із можливістю внесення застави у 2,5 мільйона гривень, яка і була внесена наступного дня.
Правда, минає три місяці і от 7 травня 2019 року Генпрокуратура України все ж затверджує та направляє до суду обвинувальний акт стосовно вказаних осіб, звинувачених у смерті Катерини Гандзюк.
Так, у справі Гандзюк були затримані п’ятеро підозрюваних у виконанні і організації нападу. Однак, за словами Віктора Гандзюка, батька Катерини, замовниками нападу, крім Владислава Мангера, можуть бути ексголова Херсонської облдержадміністрації Андрій Гордєєв та його ексзаступник Євген Рищук.
За рік, що минув зі смерті Катерини, суди велися у Києві, Одесі, Дніпропетровську, але справу так і не довели до кінця. Єдине, про що чітко заявляє слідство – Катерину вбили через те, що вона викрила схема підпалу Олешківського лісу та корупційні схеми херсонських чиновників та поліції. Також слідчі заявляють, що Мангер організував вбивство через особисту неприязнь до Катерини та страх, що вона може завадити його політичній кар’єрі та бізнесу.

        Розслідування за президентства Зеленського
      
У розпал президентської кампанії тоді ще кандидат у президенти Володимир Зеленський різко критикував Петра Порошенка за його бездіяльність та відсутність сприяння у розслідуванні справи Гандзюк. Однак, ставши главою держави та отримавши багато важелів впливу на гілки влади, він досі не розпорядився про оперативне розслідування вбивства Катерини. Власне, те, що зараз бачимо з боку президента, можна назвати ігноруванням цієї справи.
Так, 6 червня 2019 року Покровський районний суд Дніпропетровської області затвердив угоду зі слідством п’ятьох обвинувачуваних, що були виконавцями нападу: Віктора Горбунова, Володимира Васяновича, В’ячеслава Вишневського, Микити Грабчука та Сергія Торбіна. Вони отримали реальні терміни ув’язнення. Правда, завдяки «співпраці зі слідством» та перекваліфікації справи із замовного вбивства на нанесення важких тілесних ушкоджень, що призвели до смерті, їх ув’язнили на 3-6,5 років замість 10-15 років.
22 жовтня наступник Юрія Луценка, нинішній Генеральний прокурор України Руслан Рябошапка пообіцяв через кілька місяців показати результати розслідування справи Катерини Гандзюк.
Найсвіжіші новини у справі датуються 3 листопада. Так, Служба безпеки України повідомила, що встановлює вірогідну причетність співробітників поліції до сприяння виїзду за кордон організатора нападу на Катерину Гандзюк Олексія Левіна. Його місцезнаходження досі офіційно не встановлено, хоча є інформація, що він переховується у Домінікані. 
*************
Примітно, що при цьому не лише Україна чекає на офіційне оголошення імен замовників вбивства Гандзюк. У посольствах Франції та Німеччини зазначають, що очікують винесення вироків замовникам вбивства Катерини. У цьому з Європою солідарні і США – Тимчасовий повірений у справах США Вільям Тейлор підкреслив, що Вашингтон вимагає правосуддя у розслідуванні вбивства активістки.
Нібито усі імена винних відомі і слідству, і суспільству, і родині самої Катерини, лише про найголовнішу фігуру – замовника поки не говорять так відкрито, як про нападників. Однак ніхто не поспішає ставити фінальну крапку та справедливо карати винних, і справа Гандзюк досі висить у повітрі гострим докором вже новій владі. 
