
# Kiki Bertens stopt succesvolle samenwerking met Rotterdamse trainer Raemon Sluiter

Published at: **2019-11-01T05:48:16+00:00**

Author: ****

Original: [RTV Rijnmond](https://www.rijnmond.nl/nieuws/187987/Kiki-Bertens-stopt-succesvolle-samenwerking-met-Rotterdamse-trainer-Raemon-Sluiter)

Op Twitter bedankt Sluiter Kiki voor het vertrouwen en dag in dag uit keihard werken om beter en sterker te worden de afgelopen vier jaar. "Ik wens haar al het beste voor de toekomst."
Bertens gaat verder met Elise Tamaëla en haar aanstaande man Remko de Rijke als begeleiders.
Toen de samenwerking begon, stond Bertens buiten de mondiale top 100. Onder leiding van Sluiter drong ze door tot de wereldtop. Bertens is nu de nummer 10 van de wereld, maar stond dit jaar al even op plek vier. Met Sluiter als haar coach won ze acht WTA-titels, onder meer op de grote toernooien van Cincinnati en Madrid.
"Helaas heb ik een moeilijke beslissing moeten maken en dat is dat Raemon en ik volgend jaar niet meer zullen samenwerken", aldus de tennisster. "Ik wil Rae bedanken voor de afgelopen vier fantastische jaren. Ik ben gegroeid als speelster en als persoon en had dit alles niet zonder hem kunnen bereiken. Nogmaals dank voor alles!"
In september, kort na de US Open, besloten Bertens en Sluiter al tot een pauze in hun samenwerking. De Westlandse ging zonder de Rotterdammer naar Azië voor een reeks toernooien. Ze liet zich daar begeleiden door Tamaëla, die al deel uitmaakte van haar staf.
Hoewel Bertens zich niet wist te kwalificeren voor de WTA Finals, mocht ze deze week als reserve toch in actie komen op het lucratieve slottoernooi in Shenzhen. Bertens versloeg Ashleigh Barty, de nummer 1 van de wereld, maar moest donderdag de partij tegen Belinda Bencic staken omdat ze fysiek na een reeks zware weken op was.
Sluiter werd vorig jaar op het Sportgala samen met Jac Orie gekozen tot Coach van het Jaar.

        Raemon Sluiter@raemonsluiter
      
Er is een tijd van komen en een tijd van gaan. Korte reactie hier op het bericht van @kikibertens om de samenwerking te stoppen.

        06:31 - 1 nov. 2019
        Andere Tweets van Raemon Sluiter bekijken
      
