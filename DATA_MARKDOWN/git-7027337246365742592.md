
# شهروندان پلاک تاکسی‌های غیر فعال در روزهای بارانی را گزارش دهند

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697080/%D8%B4%D9%87%D8%B1%D9%88%D9%86%D8%AF%D8%A7%D9%86-%D9%BE%D9%84%D8%A7%DA%A9-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7%DB%8C-%D8%BA%DB%8C%D8%B1-%D9%81%D8%B9%D8%A7%D9%84-%D8%AF%D8%B1-%D8%B1%D9%88%D8%B2%D9%87%D8%A7%DB%8C-%D8%A8%D8%A7%D8%B1%D8%A7%D9%86%DB%8C-%D8%B1%D8%A7-%DA%AF%D8%B2%D8%A7%D8%B1%D8%B4-%D8%AF%D9%87%D9%86%D8%AF)


        ناظران سازمان در روزهای بارانی، علاوه بر نظارت میدانی، با پهنه بندی مناطق اقدام به رصد آنلاین پایانه‌ها و خطوط تاکسی می‌کنند.
      
مدیر عامل سازمان تاکسیرانی شهر تهران از شهروندان خواست تا در صورت مشاهده تاکسی غیرفعال در روزهای بارانی، پلاک خودرو را به سامانه ۱۸۸۸ اطلاع دهند.
به گزارش میزان، علیرضا قنادان در مورد کمبود تاکسی در روزهای بارانی گفت: تشدید ترافیک شهری از مهمترین مشکلات تاکسیرانان در زمان بارندگی است و در نهایت سبب می‌شود پایانه در ساعاتی از روز، خالی از تاکسی شود؛ چراکه تاکسیران‌ها نیز مانند راننده‌های دیگر، در زمان بارندگی مسیر۲۰ دقیقه‌ای را یک ساعته طی می‌کنند و این ترافیک به روی خدمات دهی آن‌ها تأثیر دارد.
وی با اشاره به تشدید نظارت‌های میدانی بر تاکسیرانان تصریح کرد: ناظران سازمان در روزهای بارانی، علاوه بر نظارت میدانی، با پهنه بندی مناطق اقدام به رصد آنلاین پایانه‌ها و خطوط تاکسی می‌کنند.
مدیر عامل سازمان تاکسیرانی شهر تهران با بیان اینکه خدمات رسانی یکسان تاکسی‌ها در روزهای بارندگی از مهمترین اهداف طرح‌های نظارتی و میدانی است، گفت: تیم‌های نظارتی سازمان تاکسیرانی با آغاز فصل پاییز، هر روز از ساعت ۶:۳۰ الی ۲۰:۳۰ در حالت آماده باش هستند.
قنادان با بیان اینکه با وجود همه نظارت‌ها ممکن است باز هم مشکلاتی ایجاد شود، افزود: شهروندان می‌توانند در صورت مشاهده هرگونه عدم فعالیت از سوی تاکسیران در روزهای بارانی، شماره پلاک خودرو را به سامانه ۱۸۸۸ اعلام کنند.
