
# Abascal agita un feu sevillà del PSOE

Published at: **2019-11-05T22:28:20+00:00**

Author: ****

Original: [Ara.cat](https://www.ara.cat/politica/eleccions-generals-2019-10-novembre-Abascal_0_2339166139.html)

Baixa com un gladiador romà o una estrella de l’esport per l’escala que hi ha entre les graderies camí a l’escenari del míting, saludant els seus fans i entre crits exaltats de “ Presidente! ” i “ Viva España! ”. “He rebut alguna bofetada carinyosa. Compte, que ahir ja vaig demostrar que les torno”, bromejaria després. El líder de l’extrema dreta espanyola cada cop més explícitament xenòfoba se sent còmode després del seu primer debat i amb les enquestes que li pronostiquen més escons al Congrés.
Així que no només encén els ànims acusant l’administració d’“amagar” les nacionalitats dels que reben les ajudes públiques o manipulant les xifres per afirmar que “la majoria de les Manades són estrangeres però no ens ho diuen”, sinó que també es permet fer riure a l’audiència amb anècdotes i dots de -fa de mal dir- gran orador. “Quan Rivera anava traient coses, Iglesias i jo, i mira que no tenim res en comú, ens miràvem i arquejàvem les celles”, explica sobre el debat de dimarts. I la gent riu, com quan narra que a El Hormiguero “tot el públic cridava presidente ” durant els anuncis, però després no l’aplaudien durant el programa “perquè el regidor no ho ordenava”.
Amb aquesta armadura d’home contra “la dictadura progre” que, segons ell, ha “fomentat una immigració il·legal que causa molts problemes de seguretat”, Abascal s’està mostrant encara més radical que en la passada campanya, especialment en dos fronts: el dels nouvinguts i el “cop d’estat permanent” de Catalunya, contra el qual proposa, “si cal, la suspensió de les autonomies”, un cost per a ell superflu i excessiu.
Unes 7.000 persones van omplir l’Auditori Los del Río a Dos Hermanas, ciutat treballadora de l’extraradi sevillà i amb el mateix alcalde socialista des de l’any 1983, una situació que Abascal va recordar mentre el públic xiulava a l’al·ludit: “Sánchez no podria omplir aquest auditori”, va treure pit abans de marxar.
Part de l’eufòria d’Abascal pot tenir a veure amb les enquestes, tot i que ell nega que hi cregui. L’última, de GAD3, publicada al diari Sur, pronostica una forta pujada de Vox a Andalusia, on va trobar la porta d’entrada a les institucions: passaria d’obtenir un 13,4% dels vots i 6 escons al 19% dels sufragis i el doble de diputats, 12. A Espanya el mateix institut en un sondeig per a l’ Abc n’hi dona 49, pels 24 del 28-A.
El dia abans del míting a Dos Hermanas la líder de Vox a Madrid, Rocío Monasterio, va visitar el barri de La Macarena, al costat del centre de Sevilla, per queixar-se d’un centre de menors migrants no acompanyats i demanar que “no se n’obrin més a Espanya” perquè generen “un efecte crida” i problemes de seguretat. Monasterio es va trobar amb el rebuig de part del veïnat, que defensa que els joves són els seus veïns i no generen cap problema de convivència. Ángela Lara, de la plataforma Macarena para Todas, viu a 500 metres del lloc per on es va passejar Vox i respon a Monasterio: “El que no vull són actituds xenòfobes al meu barri”.
Un cambrer la contradiu i afirma que aquests menors sí que en generen, de problemes, “cada dia”. Al barri no costa trobar votants i detractors de Vox a parts iguals. El Pepe, jubilat de l’automoció de 77 anys, diu que els votarà per acabar amb situacions com la de la seva sogra, “que va estar anys a la llista d’espera de dependència mentre els migrants rebien ajudes”. També hi ha veus contra la “ paguita ”, terme que emprarà després la líder de Vox a Sevilla durant el míting per referir-se al subsidi agrari, que des de l’extrema dreta afirmen que va garantir les victòries del PSOE durant anys a la comunitat.
