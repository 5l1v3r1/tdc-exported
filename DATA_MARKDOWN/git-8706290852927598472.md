
# Κακλαμάνης στον Realfm 97,8 για μπάρμπεκιου έξω από προσφυγικές δομές: Είμαι απέναντι σε ό,τι ρίχνει λάδι στη φωτιά

Published at: **2019-11-06T13:18:00+00:00**

Author: ****

Original: [enikos.gr](http://www.enikos.gr/politics/682616/kaklamanis-ston-realfm-978-gia-barmpekiou-exo-apo-prosfygikes-dom)

"Σε ό,τι ρίχνει λάδι στη φωτιά είμαι απέναντι, είτε δια πράξεων είτε δια λόγων" δήλωσε στον Realfm 97,8 σχετικά με το θέμα που έχει προκύψει με τη διοργάνωση μπάρμπεκιου έξω από τη δομή προσφύγων στα Διαβατά, ο βουλευτής της ΝΔ και αντιπρόεδρος της Βουλής, Νικήτας Κακλαμάνης.
Μιλώντας στον Νίκο Χατζηνικολάου και τον Αντώνη Δελλατόλα ανέφερε ότι "Θέλω τηλεγραφικά να σας πω ότι περιμένω την εφαρμογή του νόμου, που έχει μέσα δύο τρία ξεχωριστά πράγματα, μεταξύ των οποίων είναι οι διαδικασίες για το άσυλο. Το δεύτερο είναι σχετικά με τις κλειστές δομές ανά την Ελλάδα, πρέπει να πάνε άνθρωποι που έχουν προσφυγικό προφίλ γιατί αν πάνε οικονομικοί μετανάστες υπάρχει κίνδυνος να την πατήσουμε καθώς δεν έχει αλλάξει η συμφωνία Ευρώπης- Ελλάδος - Τουρκίας που λέει ότι αν φύγουν από τα νησιά και τους πάτε μέσα αυτοί χάνουν το δικαίωμα της επαναπροώθησης προς την Τουρκία".
"Η Ευρώπη πρέπει να πάρει μια γενναία απόφαση και να ενισχύσει οικονομικά αυτές τις χώρες που οι κάτοικοι τους αναγκάζονται να φύγουν γιατί πεινούν. Αυτή πρέπει να είναι η πολιτική για να μπορούν να μένουν στον τόπο τους" υπογράμμισε.
"Σας λέω και κάτι, είναι προσωπική μου άποψη, μην την χρεώσετε στη ΝΔ, στα νέα κέντρα που θα φτιαχτούν, κρούω τον κώδωνα του κινδύνου, πρέπει να έχουμε υψηλή προστασία σε ό,τι αφορά τη δημόσια υγεία, εμβόλια για τα παιδιά και εξετάσεις σε όλους τους ανθρώπους αυτούς, που δεν φταίνε γιατί προέρχονται από χώρες με ανύπαρκτο υγειονομικό σύστημα για συγκεκριμένα νοσήματα. Κάποια στιγμή πρέπει να καταγράψει η Ελλάδα πόσους μετανάστες νόμιμους και μη νόμιμους και πρόσφυγες έχουμε στην Ελλάδα. Εγώ λέω να γυρίσουμε 10 χρόνια πίσω και να δούμε πόσοι είναι οι οικονομικοί μετανάστες που έχουμε, δεν είναι ούτε 60.000, ούτε 100.000, είναι εκατοντάδες χιλιάδες, ώστε να ξέρουμε και πόσους αντέχει αυτή η χώρα κάποια στιγμή" τόνισε.
Ακούστε το ηχητικό:
