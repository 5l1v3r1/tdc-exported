
# V Rakousku chtějí mít největší lyžařské středisko na ledovci

Published at: **2019-11-05T17:22:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/v-rakousku-chteji-mit-nejvetsi-lyzarske-stredisko-na-ledovci/1817579?utm_source=rss&utm_medium=feed)

Innsbruck (Rakousko) - Provozovatelé lanovek a další podnikatelé v turistickém ruchu v rakouském Pitztalu a Ötztalu chtějí tato dvě lyžařská střediska propojit, a vytvořit tak největší sportovní areál na ledovci na světě. Na svých internetových stránkách o tom informuje německý deník Die Welt. Proti plánovaným pracím ve vysokohorském terénu ale protestují ochránci přírody.
Mezi středisky Pitztal a Ötztal, která leží mezi západorakouskými městy Ischgl a Innsbruck, mají vzniknout tři lanovky, nová vyasfaltovaná nádrž na vodu, zázemí pro umělé zasněžování, nové sjezdovky a 600metrový tunel pro lyžaře. Aktivisté tvrdí, že kvůli tomu bude muset být odstřeleno a odvezeno 750.000 metrů krychlových kamení, zeminy a ledu.
"Plány na zastavění nedotčené divočiny na ledovci energeticky náročnou lyžařskou infrastrukturou jsou příznačné pro chybnou klimatickou a ekologickou politiku Rakouska," řekl Robert Renzler z rakouského Alpského spolku. Dodal, že alpskou krajinu je potřeba chránit a ne rozšiřovat rozlohu lyžařských středisek. Proti propojení Pitztalu a Ötztalu vznikla petice, kterou zatím podepsalo přes 73.000 lidí.
Lidovecký poslanec Franzl Hörl, který zastupuje provozovatele lanovek, tvrdí, že ochránci přírody šíří paniku. A zejména pro Pitztal, který z hlediska turistického ruchu zaostává, jde podle Hörla o klíčový projekt a šanci do budoucna.
Stavba lyžařské infrastruktury za 130 milionů eur (3,3 miliardy Kč) by měla trvat šest let.
