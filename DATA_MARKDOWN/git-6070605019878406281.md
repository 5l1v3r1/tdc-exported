
# Valverde: Quan es perd sempre es mira l'entrenador, és així i ho assumeixo

Published at: **2019-11-04T15:26:39+00:00**

Author: ****

Original: [Ara.cat](https://www.ara.cat/esports/barca/Valverde_0_2337966327.html)

Ernesto Valverde ha atès els mitjans abans del partit de Lliga de Campions d'aquest dimarts entre el Barça i l'Slavia de Praga al Camp Nou (18.55 h, Movistar Liga de Campeones). "Ens imaginem un partit semblant al de l'anada i al que van jugar fora de casa contra l'Inter de Milà. Serà un partit amb un gran desgast físic, en què buscaran moltes arribades a la porteria rival", ha valorat l'entrenador blaugrana.
Valverde ha afirmat que la lesió de Luis Suárez al soli de la cama dreta no és com la que va patir tot just a l'inici de la temporada. "No és una lesió greu. És complicat que hi sigui contra l'Slavia. Al cap de setmana, ja veurem". 
Pel que fa als problemes de l'equip, amb una arrencada fluixa a domicili, Valverde ha admès que no han estat gaire bé aquest començament de temporada lluny del Camp Nou, però que van reaccionar amb tres victòries seguides a domicili (Getafe, Eibar i Slavia). "Contra el Llevant hem tornat a perdre, en un partit que havíem tingut controlat. Em centro a analitzar els aspectes futbolístics, no els psicològics".
El tècnic extremeny ha assumit que, quan es perd, "a qui es mira primer sempre és a l'entrenador", i ha admès que contra el Llevant no van estar bé i no van tenir la pilota tant com voldrien: "Hem de millorar".
