
# Tűz volt egy balatoni szállodában - 120 embert mentettek ki

Published at: **2019-11-01T05:00:00+00:00**

Author: **Infostart**

Original: [infostart](https://infostart.hu/belfold/2019/11/01/tuz-volt-egy-balatoni-szallodaban-120-embert-mentettek-ki)

Megfékezték a tűzoltók a siófoki Beszédes József sétányon álló szállodaépület alagsori szaunájának lángjait - közölte a katasztrófavédelem honlapja.
A siófoki hivatásos tűzoltók érkeztek elsőként a helyszínre, Pétfürdőről, Székesfehérvárról, Veszprémből, Balatonfűzfőről érkezett további tűzoltói segítség. Az egységek három vízsugárral oltották a füsttel telítődött szauna lángjait, és átvizsgálták az alagsori szint helyiségeit.

        Megkezdték az épületben tartózkodók kimenekítését, az erkélyen rekedteket emelővel mentették le, illetve a lecsökkent füst miatt a lépcsőház is alkalmassá vált a mentési feladatokra.
      
A tűzoltók a felvonókat is ellenőrizték, majd az épület valamennyi szintjét átvizsgálták.
Az alagsorban sem, és az emeleti szinteken sem találtak senkit, mindeközben folyamatosan szellőztették az épületet.
A kimenekített százhúsz ember számára fedett melegedőhelyiséget biztosítottak.
Az egységek éjjel is folytatták a munkálatokat a helyszínen, ahová a katasztrófavédelmi műveleti szolgálat is kiérkezett.
