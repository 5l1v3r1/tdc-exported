
# డిపోలవద్ద కార్మికుల ఆందోళన.. ఎక్కడికక్కడ అరెస్టులు

Published at: **2019-11-06T11:45:16+00:00**

Author: ****

Original: [Andhrajyothy](https://www.andhrajyothy.com/artical?SID=947926)

ADVT
నల్గొండ: నల్గొండ రీజియన్ వ్యాప్తంగా ఆర్టీసీ డిపోల ఎదుట కార్మికులు ఆందోళనకు దిగారు. వారికి మద్దతు తెలిపిన వివిధ పార్టీల ప్రజాసంఘాల నేతలను పోలీసులు ఎక్కడికక్కడ అరెస్టు చేస్తున్నారు. నల్గొండ, మిర్యాలగూడ, మార్కెట్‌పల్లి, యాదగిరిగుట్ట, దేవరకొండ డిపోల్లో వందలాదిమంది కార్మికులను బుధవారం తెల్లవారుజామునుంచి అరెస్టు చేశారు. అన్ని బస్సుడిపోలవద్ద నిన్నటి నుంచి 144 సెక్షన్ విధించారు. కార్మికులు బస్టాండ్ ఆవరణలోకి రాకుండా గట్టి భద్రత ఏర్పాటు చేశారు. బస్టాండ్‌ల వద్ద సమ్మె శిబిరాలను తొలగించారు.
 
తెలంగాణ ఇంటి పార్టీ అధ్యక్షుడు చెరుకు సుధాకర్ తన కార్యకర్తలతో కలిసి బస్టాండ్‌లోకి చొచ్చుకొచ్చారు. అడ్డుకోబోయిన పోలీసులను నెట్టివేసి ధర్నాకు దిగారు. దీంతో పోలీసులు సుధాకర్‌తోపాటు పలువురిని అరెస్టు చేశారు. మిర్యాలగూడలో ఆర్టీసీ డిపో ముందు ధర్నా నిర్వహించడానికి వచ్చిన కార్మికుల, వామపక్షాల నాయకులను ముందుగానే పోలీసులు అరెస్టు చేశారు. అయినప్పటికీ పోలీస్ స్టేషన్ మెట్లముందు బైఠాయించి ప్రభుత్వానికి వ్యతిరేకంగా నినాదాలు చేసి నిరసన తెలిపారు. యాదగిరిగుట్ట డిపోలోనూ కార్మికులను పోలీసులు అరెస్టు చేశారు. దేవరకొండ డిపోలో వామపక్షాల కార్యకర్తలను అరెస్టు చేశారు.
