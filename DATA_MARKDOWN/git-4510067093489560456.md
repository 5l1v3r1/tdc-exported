
# Adio, PSD! Liberalii vin la putere, Guvernul Orban a strâns suficiente voturi în Parlament

Published at: **2019-11-04T16:54:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-35/adio-psd-liberalii-vin-la-putere-guvernul-orban-a-strans-suficiente-voturi-in-parlament-152551.html)

Premierul desemnat Ludovic Orban a reuşit să îşi treacă guvernul, obţinând luni votul de încredere al Parlamentului, în ciuda boicotului, care nu s-a prezentat în legislativ pentru a nu asigura cvorumul. Decisive au fost voturile unor parlamentari Pro România, care l-au abandonat pe Victor Ponta şi au votat lista miniştrilor liberali.

        Au votat toţi
      
Potrivit numărătorii voturilor, din cei 240 parlamentari prezenţi, toţi au votat Guvernul Orban. Era nevoie de 233 de voturi pentru ca noul executiv să treacă.
Liderul PNL spusese încă dinainte de vot că mizează pe 237-243 de sufragii. Potrivit presei centrale, 4 voturi au venit de la parlamentari PSD, iar 7 de la cei ai Pro România.
"Vă mulţumesc. Şi aveţi încredere în noi", au fost singurele cuvinte spuse de la tribună de Ludovic Orban, după anunţul privind votul de încredere.

        "Trebuie să începem un drum al construcției"
      
”Nu-mi aduc aminte în 30 de ani să existe o învestire a unui guvern la care să boicoteze două grupuri parlamentare. Ședința nu va fi condusă de niciun președinte. PSD împiedică conducerea Parlamentului să-și exercite atributiile, să conducă o ședință de plen. Este o premieră, un boicot rușinos, care arată dispret față de o instituție importantă a statului”, a declarat Orban.
"Venim după o moțiune de cenzură care a pus capăt unei guvernări care a făcut mult rău României. Trebuie să începem un drum al construcției, al refacerii unității, al reluării dialogului instituțional, un drum care să pună bazele unei dezvoltări economice pe baze solide si termen lung", a spus premierul desemnat, în discurusl în care şi-a prezentat, pe scurt, programul de guvernare.
"Unul dintre cele mai importante obiective este de a reface capacitatea administrativă a instituțiilor publice. Aceasta a fost distrusă prin plasarea pe bază de pile și carnet de partid. Niciun guvern care nu se bizuie pe instituții dominate pe competență, profesionalism, foarte greu poate să-și atingă obiectivele. refacerea capacității se fa face prin depesedizarea administrației", a mai spus Orban.

        Răzmeriţă în Pro România
      
În Pro România a izbucnit, încă dinaintea şedinţei reunite, un adevărat scandal, după ce Daniel Constantin, prim-vicepreședinte al partidului lui Victor Ponta, a anunțat luni că „6-7, posibil 8” parlamentari din ProRomânia vor vota guvernul Ludovic Orban. În urma discuțiilor din partid, „nu s-a ajuns la o concluzie” și „majoritatea probabil nu vor veni la vot dar sunt câțiva oameni care vor dori să-și exercite votul”, a spus Daniel Constantin, într-o declarație susţinută alături de Sorin Cîmpeanu.
Ponta a amenințat că cei care vor vota pentru guvernul liberal vor fi excluși din partid. Printre „disidenți” se numără și fostul premier Mihai Tudose, în prezent europarlamentar, pe care Ponta l-a acuzat explicit, nu doar de negocieri cu PNL, ci și cu PSD.
„​E bine că măcar separăm apele / dar este greșeala mea că am lăsat de la mine să treacă toate trădările și ticalosiile la adresa noastră! Mergem mai departe - mai puțini dar fără vânzători! Mihai Tudose a descoperit acum grija față de guvernare - tocmai el care a fugit de la Guvern de frica lui Dragnea și l-a lăsat pe Premierul Japoniei singur prin București! Chiar responsabil!”, a scris Ponta pe Facebook.

        Ponta, jucătorul fără cărţi
      
Liderul Pro România susține că partidul său este „sub un atac total”. „Pro România trebuie să fie un proiect politic pe termen lung , cu adevarat modern și social democrat / nu voi lăsa ca această construcție să fie folosită ca un vehicul de adus la Putere PNL si Ludovic Orban! Chiar dacă acum Pro România este sub un atac total - vom rezista și vom fi mai buni si mai puternici!”, a mai scris Ponta.
Liderul USR, Dan Barna, a declarat, luni, că Victor Ponta a încercat să fie un jucător fără să aibă nici cărți, nici abilitate, referindu-se astfel la faptul că mai mulți parlamentari ai acestui "partid de strânsuri" au anunțat că vor vota pentru învestirea Cabinetului Orban.
