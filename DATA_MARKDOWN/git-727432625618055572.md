
# Prisforskjell: Nesten 4000 kroner kiloen

Published at: **2019-11-03T06:00:00+00:00**

Author: **Lena-Christin Kalle**

Original: [Dinside](https://www.dinside.no/okonomi/prisforskjell-nesten-4000-kroner-kiloen/71737918)

Et besøk hos Meny, Kiwi, Coop Extra og Rema 1000 viser at tørket krydder, sushiingredienser, pinjekjerner og kakepynt har svært høye kilopriser.

        På Coop Extra må du for eksempel ut med 5320 kroner kiloet for oregano av merket Santa Maria.
      
Men det er ikke bare krydder som opererer i tusenkronersklassen. For å lage sushi maki trenger du algeark for å rulle sjømat, grønnsaker og ris til en rull. Algearkene koster 3400 kroner hos både Kiwi, Coop Extra og Rema 1000. Wasabi koster rundt 1300 kroner per kilo i de samme dagligvarekjedene. Syltet ingefær koster også flere hundre kroner kiloen i samtlige butikker.
På Meny koster pinjekjerner opp mot 900 kroner kiloen, og en kvern med Maldon salt, over 1000 kroner kiloet. I samtlige dagligvarebutikker koster kakepynt flere hundre kroner og helt opp mot tusenlappen pr kilo. På Coop Extra fant vi dessuten mini marsmallows til 1520 kroner kiloen.
Du finner alle prisene vi hentet inn, i tabellen under. Klikk på pilene øverst til høyre, for å se hele pristabellen:
Da vi sammenlignet prisene på samme produkt fra ulike produsenter, ble vi overrasket. Prisdifferanse var på alt fra flere hundre kroner til nesten 4000 kroner. Oreganokrydder fra Santa Maria kjøpt på Coop Extra var 3830 kroner dyrere per kilo sammenlignet med Hindus variant på Kiwi.
Basilikum har en prisdifferanse på 920 kroner. Dyrest er det å kjøpe krydderet på Coop Extra fra Santa Maria. Billigst er Rema 1000 sin variant fra Toro. Timian er imidlertid billigst på Coop Extra fra Santa Maria. Her er Meny sin variant fra Hindu dyrest.
Når det gjelder godteri, er forskjellene også store. Du kan for eksempel spare godt over 1000 kroner kiloen ved å kjøpe mini marsmallows på Meny i stedet for på Coop Extra.
Og trodde du salt var salt? Vel, forskjellene i pris på bordsalt og Maldon salt er enorme. Men det er kanskje en smaksforskjell? Særlig sunnere er det uansett ikke å gå for det dyre saltet.
Mer om store prisforskjeller lenger nede i artikkelen.
Både matvarekjedene og matvareprodusentene vi snakker med er tause når det kommer til hvem som egentlig stikker av med den største fortjenesten på varen. Butikkjedene henviser til produsentene og omvendt.
– Vi skal ha det beste utvalget og konkurransedyktige priser, sier Nina Horn Hynne, kommunikasjonssjef i Meny.
– Det er butikkene selv som bestemmer prisene ut fra butikk, så vi kan ikke kommentere på det. Vi kan heller ikke kommentere på konkurrentenes kvalitet. Vi kan imidlertid forsikre at kvaliteten på vårt krydder er førsteklasses, sier kommunikasjonssjef i Orkla, Anne Gjemdal.
– Vi skal alltid ha de laveste prisene hos oss, og det kommer an på leverandørene hvor lave priser vi kan ha. Det er gledelig å se at vi er i front på pris på disse varene, sier direktør for kommunikasjon og samfunnskontakt i Rema 1000, Mette Fossum.
Kommunikasjonssjef i Coop Norge, Harald Kristiansen mener prisene i bransjen ikke alltid følger sunn fornuft.
– Ikke let etter logikk i prissetting av varer. Prissetting handler ikke nødvendigvis bare om hva vi har i innkjøpspris, men om konkurransen mellom kjedene, om priskriger, tilbud og kampanjer. Noen varer tjener vi penger på andre ikke.
– Det er vanskelig å alltid lete etter logikk fordi konkurransene er så stor. Når det gjelder krydder handler det også om ulike leverandører og ulike kvalitetsforskjeller, utdyper Kristiansen.
Vi spurte daglig leder i Santa Maria, Stian Hvaal Møller hva det er i produksjonen av oregano fra Santa Maria som er så kostbar.

        – Vi har ikke noe med hva matvarekjedene tar ut i fortjeneste. Vi anbefaler pris, men butikkene gjør som de vil. Men det er forskjell på kvalitet.
      
Møller forklarer at forskjellen på billig og dyre urter, er om man bruker mye stilk. Santa Marias policy er at de helst bare skal bruke blader i sine urter.
Og juks, ja, det skjer. Matkontrollen på TV 2 har tidligere avslørt at oreganokrydder var blandet ut med tørkede olivenblader.
– Kvalitet på tørkede urter kan du se på fargen. Jo grønnere, jo bedre kvalitet. Det er i bladene smaken sitter. Stilken blir bare fyllmasse. Man får det man betaler for, sier Møller.
Carl Platou Ellingsen, daglig leder i Olaf Ellingsen AS som er forhandler og produsent av Hindu, hevder produksjonen av krydder er på et historisk lavt nivå.
– Fremstilling av tørket krydder er en komplisert prosess, der deler av arbeidsprosessen gjøres for hånd. Det er også kostbart med de stadig mer avanserte kvalitetskontrollene krydder gjennomgår. Samt at alt krydder må pakkes inn i spesialemballasje for holdbarhet. En annen faktor er at dyrking av krydder ofte legger beslag på mye mark, men gir liten avling per mål.
Ellingsen mener et godt eksempel er å sammenligne en eplebonde og en potetbonde. Der potetbonden alltid vil få mye mer poteter selv om de har like stort område å dyrke på. Han forklarer at vanninnhold i ferske urter og krydder er høyt.
– Det meste av vannet forsvinner ved tørking. Dermed stiger kiloprisen mangfoldig fordi det er «så lite tilbake» når vannet er fordampet ut av krydderet eller urten.
Ifølge kryddereksperten gir en potte med fersk basilikum 20 g med ferske blader, som igjen gir 1,1 gram tørket basilikum. I et slikt regnestykke trenger du 10 potter ferske urter for å få 11 gram med tørket basilikum. Kiloprisen vil da bli 15000 kroner hvis en potte med urter koster 15 kroner.
- Da fremstår litt over 2000 kroner for tørket basilikum som «gi bort pris», sier han.
Generelt opplyser bransjen at små poser med krydder er dyrere per kilo enn glassene. Når det gjelder matvarepriser er generelt alltid de minste forpakningene dyrest.
Pinjekjerner koster opp mot 900 kroner kiloen. Prisen på de små frøene fra kongler som vokser på furutrær ved Middelhavet forbauser kanskje. Handler du på Rema 1000 kan du imidlertid spare 400 kroner kiloen. Her koster de ettertraktede frøene 500 kroner kiloen, fra butikkens eget merke.
På Meny har de et bredt utvalg av pinjekjerner som varierer mellom rundt 570 for de rimeligste til 900 kroner for de dyreste.
Ifølge nettsidene til Den lille nøttefabrikken er det kjernene fra Spania som holder høyest kvalitet med en lengre og avlang form enn de asiatiske, som er lysere og jevnere i fargen.
Kommunikasjonssjef i Meny, Nina Horn Hynne skriver i en epost til dinside.no at de skal se nærmere på prissettingen av Eldorado pinjekjerner.
Når det gjelder de høye kiloprisene på kakepynt, er det i følge Dr. Oetker forbrukeren som kan takke seg selv.
– Undersøkelser viser at forbrukerne ofte ikke ønsker å kjøpe store forpakninger med kakepynt. De ønsker ofte bare pynt som er akkurat nok til en kake eller bakverk.
– Da blir selvsagt et produkt med 30- 40 gram dyrt omregnet til kilopris da det koster nesten det samme å produsere produktet inkludert kostnader til emballasjen uansett om det er 30 eller 100 gram. Det er kun råvarene som er dyrere.
– Vi tilbyr også kakepynt med høyere vekt, f.eks. Mix strøssel 120 gram, hvor kiloprisen da er ca. den samme som en sjokoladeplate. Det er derfor forbruker som bestemmer om de vil ha mye pynt for pengene (kjøpe større boks) eller heller kjøpe mindre pakninger som passer til en kake.
Mye av kakepynten er dessuten pålagt toll, sjokolade og sukkeravgift, forklarer markedsansvarlig Siri Syversen i Dr. Oetker Norge.
