
# Η Ρόδος της... ελπίδας ξεχύθηκε στους δρόμους

Published at: **2019-11-05T07:55:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425146/h-rodos-ths-elpidas-xexythhke-stoys-dromoys)


        "Βροντερή" παρουσία έναντι στη μάχη κατά του καρκίνου έδωσε για 10η συνεχόμενη χρονιά η Ρόδος, στηρίζοντας έμπρακτα την εκδήλωση "Η Ρόδος για τη Ζωή" που πραγματοποιήθηκε την Κυριακή 3 Νοεμβρίου στην πλατεία Δημαρχείου.
      
Περισσότεροι απο 10 χιλιάδες κόσμου έδωσαν "το παρών", πλημμυρίζοντας με τις φούξια μπλούζες της φετινής εκδήλωσης την πλατεία Δημαρχείου και έπειτα τους δρόμους του κέντρου της πόλης μας, τις καφετέριες, τα καταστήματα και τα εστιατόρια.
Για μια ακόμα χρονιά, ο στόχος επετεύχθη, με τους χιλιάδες συμπολίτες μας να σπεύδουν να αγοράσουν μπλούζες, η πώληση των οποίων ξεπέρασε τις 15.000, ενώ το πολυπόθητο ποσό των 55.000 ευρώ προκειμένου να αγοραστεί το νέο σύστημα υπερηχοτομογραφίας το οποίο διαθέτει την τεχνική Shearwave ελαστογραφία πραγματικού χρόνου και αναμένεται σύντομα να αναβαθμίσει το επίπεδο των παρεχόμενων υπηρεσιών στο νοσοκομείο της Ρόδου έχει συλλεχθεί.
Άνθρωποι όλων των ηλικιών και των επαγγελμάτων, μικρά παιδιά, μωρά, γονείς, παρέες, παππούδες, γιαγιάδες, σύλλογοι, φορείς, ασθενείς, άνθρωποι που νοσούν από καρκίνο, που τον ξεπέρασαν, που "έχασαν" δικό τους άνθρωπο και φυσικά οι δεκάδες εθελοντές έστειλαν για μια ακόμα χρονιά το δικό τους μήνυμα ενάντια στον καρκίνο.
Μια εκδήλωση που δεν έχει μόνο συμβολικό χαρακτήρα για τη Ρόδο, αφού η προσφορά μέσα από την αγορά μηχανημάτων για την πρόληψη ή την καταστολή του καρκίνου του καθενός από όσους συμμετέχουν χωριστά, είναι ιδιαίτερα πολύτιμη. Μια εκδήλωση μέσα από την οποία παίρνουν δύναμη εκατοντάδες συμπολίτες μας, και μέσα από την οποία αποδεικνύεται πως η ανθρωπιά σε αυτό το νησί τελικά... περισσεύει! Μια εκδήλωση που μας "φορτίζει" με χιλιάδες συναισθήματα σε λίγες μόνο ώρες και για τη διεξαγωγή της οποίας θα πρέπει όλοι να είμαστε περήφανοι. Μια εκδήλωση η οποία αποτελεί θέμα συζήτησης αρκετές ημέρες μετά το πέρας της, ενώ γίνονται αναφορές και στα αθηναϊκά μέσα ενημέρωσης. Μια εκδήλωση, φωτογραφίες απο την οποία "κατακλύζονται" επι μέρες τα μέσα κοινωνικής δικτύωσης των συμπολιτών μας!
Η ιδιαίτερα καλή ημέρα- σχεδόν καλοκαιρινή παρά τα ελάχιστα σύννεφα- ήταν για μια ακόμα χρονιά σύμμαχος στην εκδήλωση-θεσμό για το νησί μας, που ξεκίνησε λίγο μετά τις 10 το πρωί στην πλατεία Δημαρχείου και έληξε μετά το πέρας της όμορφης βόλτας που πραγματοποιείται κάθε χρόνο μέσα από την τάφρο της Παλιάς Πόλης.
Οι δημοσιογράφοι κ.κ. Τέρης Χατζηιωάννου και Κώστας Σαμιωτάκης ήταν για μια ακόμα χρονιά οι παρουσιαστές της εκδήλωσης, ενώ το ροδιακό συγκρότημα Highway groove band ήταν αυτό που διασκέδασε τους χιλιάδες συμπολίτες μας με τα τραγούδια του. Η "Μπάντα δρόμου" του Μουσικού Σχολείου Ρόδου κατάφερε να συγκινήσει με τη δυναμική της όλους όσοι βρέθηκαν στην πλατεία Δημαρχείου, ενώ φυσικά ο κ. Στέργος Κουπάδης, ο γυμναστής της εκδήλωσης, ανέλαβε όπως πάντα την προθέρμανση των συμμετεχόντων.
