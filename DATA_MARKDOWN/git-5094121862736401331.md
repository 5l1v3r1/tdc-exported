
# Desítky lidí musely z domovů kvůli úniku plynu v Roudnici. Přijel pro ně autobus

Published at: **2019-11-01T07:52:00+00:00**

Author: **Zdeněk Plachý**

Original: [Deník.cz](https://www.denik.cz/regiony/30-lidi-muselo-z-domovu-kvuli-uniku-plynu-v-roudnici-prijel-pro-ne-autobus-20191101.html)

Hlášení o masivním úniku plynu dorazilo po půl osmé večer k roudnickým hasičům. Na místo spěchali profesionálové i jejich dobrovolní kolegové. "Hasiči ulici uzavřeli a z domů evakuovali 30 lidí do evakuačního autobusu, který byl povolán z Loun," popsal situaci Lukáš Marvan, mluvčí hasičů.
"Plyn ucházel z vedení před domem, které bylo pravděpodobně narušeno výkopovými pracemi. Hasiči odvětrali sklep přilehlého domu přetlakovou ventilací a vypnuli v něm přívod plynu," dodal mluvčí hasičů. 
Narušenou plynovou trubku hasiči vykopali, po dohodě s plynařskou pohotovostí ji přeštípli hydraulickým nářadím a plynaři ji zaslepili. Měření v deset hodin večer potvrdilo, že situace už je bezpečná a obyvatelé byli puštěni do svých domovů.
