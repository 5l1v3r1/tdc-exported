
# У Раді пропонують заборонити продаж нових квартир до реєстрації

Published at: **2019-11-05T10:59:26+00:00**

Author: ****

Original: [Слово і Діло](https://www.slovoidilo.ua/2019/11/05/novyna/ekonomika/prodazh-novyx-kvartyr-reyestracziyi-speczreyestri-proponuyut-zaboronyty-zakonodavcho)


        У парламенті готується законопроект, покликаний заборонити продаж квартир до завершення їх реєстрації в спеціальному реєстрі.
      
Таку інформацію за результатами комітетських слухань, на яких були розглянуті проблеми ошуканих інвесторів, повідомила у facebook заступник голови Комітету ВР з питань організації державної влади, місцевого самоврядування, регіонального розвитку та містобудування Олена Шуляк.
«Таку реєстрацію можна буде здійснити тільки при наявності повного пакету законних дозвільних документів (можливо, використовуючи якісь схеми, забудовник і зможе почати будівництво без повного пакета документів. Але почати продавати або отримувати гроші від інвесторів — ні). Таким чином, ми створимо умови, коли відсутність документів буде невигідним самому забудовнику», - написала наредп.
Вона зазначила,що всі пункти вище мають бути виконані до парламентських слухань, які відбудуться в січні 2020-го.
«Однозначно, універсального рішення не існує. Але в тому, що ми розробимо гідний законопроект, в центрі якого будуть інтереси людини — я впевнена. А разом з тим, ми рішуче налаштовані почистити будівельну сферу від корупції, що дозволить запобігати проблемі в майбутньому», - продовжила думку Шуляк.
Раніше КМДА опублікувала список незаконних будівництв у Києві.
Нагадаємо, «Слово і Діло» оприлюднило цикл журналістських розслідувань (читайте першу, другу , третю, четверту, п'яту частини) про злочинну схему виведення коштів із ЖК «Шевченківський квартал». З’ясувалося, що для будівництва ЖК Rich House було використано частину коштів інвесторів ЖК «Шевченківський квартал». І до цього, ймовірно, був причетний народний депутат від «Батьківщини» Валерій Дубіль.
Хочете обговорити цю новину? Долучайтеся до телеграм-чату CHORNA RADA
