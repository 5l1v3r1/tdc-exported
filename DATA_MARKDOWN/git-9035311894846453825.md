
# AB, fosil yakıt projelerine maddi desteği sonlandırmayı hedefliyor

Published at: **2019-11-06T17:46:27+00:00**

Author: **Hüseyin Koyuncu**

Original: [euronews](https://tr.euronews.com/2019/11/06/ab-iklim-krizi-ile-mucadele-icin-fosil-yakit-projelerine-maddi-destegi-sonlandirmay-hedefl)

Avrupa Birliği ülkeleri tarafından kabul edilen bir ön metin ile ilk kez Avrupa Yatırım Bankası'ndan (AYB) fosil yakıt projelerini finanse etmeyi durdurma çağrısında bulundu. Birliğin iklim krizi kapsamında alacağı bu karar kömür, gaz ve petrol endüstrilerini etkileyecek
Reuters’ın ulaştığı belge AB'nin 28 ulusal hükumetinin orta düzeydeki temsilcilerinin onayını aldı. Ancak söz konusu metnin kabul edilmesi için AB'nin üst düzey diplomatlarından da onay alması gerekiyor.
AB ülkeleri bu konuda uzun zamandır bölünmüş durumda. Almanya, İtalya, Polonya ve Letonya gibi ülkeler, kömür ve nükleer enerjiden vazgeçmek için AYB'nin bazı gaz projelerini finanse etmesini istiyor.
AB'nin verilerine göre geçen yıl AYB, 2 milyar euroluk fosil yakıt projesi finanse etti. AYB'nin 2013'ten bu yana finanse ettiği fosil yakıt projelerinin değeri ise toplam 13,4 milyar euroyu buldu.
Geçtiğimiz mayıs ayında, Fransa, Hollanda, Belçika, Danimarka, Lüksemburg, Portekiz, İspanya ve İsveç AB’nin sera gazı emisyonunu "en geç 2050’ye kadar sıfıra indirmeyi" hedefleyen bir öneriyi imzaladı.
Öte yandan İngiliz Granham İklim Değişikliği ve Çevre Araştırmaları Enstitüsü tarafından yayınlanan 2018 yılı raporuna göre, küresel ısınmayla mücadele için 2015 yılında imzalanan Paris İklim Anlaşması'nın muhatabı 195 ülkeden sadece 16'sı anlaşmaya tamamen uyuyor.
Raporda anlaşmanın öncüsü Fransa dahil hiçbir AB ülkesinin ise küresel ısınmaya sebep olan sera gazlarının yayılımını önlemek için sorumluluklarını tam olarak yerine getirmediği görülüyor.
Ek kaynaklar • Reuters
