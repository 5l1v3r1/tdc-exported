
# Naš maneken pravih počitnic ne pozna

Published at: **2019-11-06T17:15:00+00:00**

Author: **Roman Turnšek**

Original: [Slovenske novice](https://www.slovenskenovice.si/bulvar/domaci-traci/clanek/nas-maneken-pravih-pocitnic-ne-pozna-245626)

Manekenove počitnice so pogosto poslovna potovanja. Poleg snemanj so tu še srečanja s poslovnimi partnerji, druženje, kovanje načrtov in sklepanje poslov. Gašper Tratnik je izbral dva letošnja dogodka, in sicer v Milanu junija in septembra v Istanbulu.Milano mu je še posebno pri srcu. »Leta 2015 sem tam živel in delal osem mesecev za italijanske blagovne znamke. Letos pa ni bilo toliko manekensko, ampak so bila bolj srečanja s poslovnimi partnerji. Imam navado, da jih obiščem vsako leto, za kar menim, da je v poslu nujno. Druženje osebno, v živo. Enako je bilo v Istanbulu,« pravi 29-letni Gašper.
V Istanbulu še ni delal kot maneken, ima pa tam poslovne partnerje na drugih področjih. Čeprav srečanj in sestankov ni malo, si službene poti organizira tako, da je čas tudi za kanček turizma. »Rad se sprehodim po mestu, si ogledam znamenitosti. V Milanu je to denimo katedrala Duomo, v Istanbulu stolp Galata in glavna tržnica. Obiščem tudi prijatelje, zlasti v Milanu. To je moje železno pravilo,« pove.Zdi se, da postavni finalist tekmovanja za mistra Slovenije zadnji dve leti manj dela kot model. »Morda res, ne vem. Glede ponudb se nimam kaj pritoževati, veliko časa pa namenjam svoji blagovni znamki GT collection,« odgovarja.Gašper ima namreč uspešno lastno znamko, plod njegove ideje in dela. V ponudbi ima ročne ure, moški nakit, modne dodatke. Vajeti so v njegovih rokah, izdelke sam tudi reklamira. V Milanu že nekaj časa sodeluje s tovarno usnja, v Istanbulu pa se tržišče šele prav odpira. Dela je veliko in večina njegovih poti je povezana s tem.
Kako to zdrži? »Ne ravno lahko, a se navadiš. Zdaj se mi to zdi nekaj vsakdanjega. Moje delo je pač takšno. Veliko potujem kot model, veliko tudi v zvezi z blagovno znamko. Večino časa zadnja tri leta sem posvetil delu, ker mi je kristalno jasno, da brez nič ni nič. Počitka v obliki počitnic tako rekoč ne poznam, zato se znajdem in kombiniram s poslovnimi potovanji,« razkrije.Gašper je vajen potovati in tudi rad gre po svetu. Kam ga vleče? »Predvsem bi rad obiskal destinacije, kjer še nisem bil. Veliko sem delal in potoval po Aziji, nikoli pa denimo še nisem bil v Afriki ali Ameriki.« Kdaj bo šel, ne ve, kaj bo počel tam, tudi ne.Nikoli še nisem bil v Afriki in Ameriki.Ko skoči na kak dan oddiha domov v Slovenijo, gre na morje ali v gore. V začetku letošnjega leta si je privoščil tudi nekaj smučanja na Golteh, in proste trenutke je užival na polno. Sredi glavne poletne sezone pa si je nekaj dni utrgal za skok do morja. Na Pagu jih je s prijatelji preživel v kraju Mandre. »Zelo lepo in mirno mesto. Kot nalašč za odklop!« 
