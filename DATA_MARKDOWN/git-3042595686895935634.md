
# Nytt tap i retten for Trump

Published at: **2019-11-04T16:24:11+00:00**

Author: **Lars Martin Gimse**

Original: [Dagbladet.no](https://www.dagbladet.no/nyheter/nytt-tap-i-retten-for-trump/71782336)

En ankedomstol i New York slo mandag fast at president Donald Trump må levere fra seg sine skattemeldinger til en statlig storjury, skriver flere amerikanske medier.
Nå vil presidenten be høyesterett om å se på saken.

        - Avgjørelsen til ankedomstolen vil bli tatt til høyesterett. Spørsmålene som er reist går helt inn til kjernen i våre republikk. De konstitusjonelle spørsmålene er viktige, sier Trumps advokat, Jay Sekulow, ifølge CNBC.
      
Det er statsadvokaten på Manhattan, Cyrus R. Vance som har krevd at Trumps revisorfirma gir fra seg presidentens skattemeldinger som privatperson og næringsdrivende de siste åtte åra.
Påtalemyndigheten krever skattemeldingene i forbindelse med etterforskning av Trumps revisorfirma. Etterforskningen dreier seg blant annet om utbetalingene til pornostjerna Stormy Daniels og Playboy-modellen Karen McDougal før presidentvalget i 2016.
Stormy Daniels hevder at hun hadde et seksuelt forhold til Donald Trump, noe Trump selv benekter.
Forholdet skal ha funnet sted i 2006 og i 2016 skal presidenten ha betalt henne over 130 000 dollar (1,2 millioner norske kroner) for å tie.

        Det var Trumps daværende advokat Michael Cohen som gjennomførte utbetalingen.
      
Cohen har tilstått at han betalte hysjpenger til Daniels og McDougal, for å påvirke presidentvalget i 2016. Utbetalingene gjorde han på vegne av «kandidaten til et føderalt embete», som utvilsomt viser til Trump.
Trumps advokater mener at grunnloven forbyr delstater å starte en kriminaletterforskning mot en sittende president.
Under det muntlige rettsmøtet i saken omtalte Trumps advokat William S. Consvoy saken som en politisk motivert «fisketur», skriver Washington Post.
Påtalemyndigheten på sin side sier at ingen er hevet over loven, og at skattemeldingene uansett bare skal legges fram foran en storjury, og at de forblir hemmelige.
I slutten av forrige uke ble det kjent at Donald Trump melder flytting fra Manhattan til Palm Beach i Florida. Årsaken til flyttingen skal blant annet være at Trump er «rasende» på statsadvokaten på Manhattan.
