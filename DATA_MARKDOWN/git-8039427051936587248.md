
# భారత్‌లో నెట్‌ చాలా ‘స్లో’!

Published at: **2019-11-05T00:49:43+00:00**

Author: ****

Original: [Andhrajyothy](https://www.andhrajyothy.com/artical?SID=946402)

ADVT
న్యూఢిల్లీ:భారత్‌లో మొబైల్‌ కనెక్షన్ల సంఖ్య ప్రపంచంలోనే రెండో అత్యధికం కావచ్చు. కానీ మొబైల్‌ డేటా వేగంలో మాత్రం నేపాల్‌, పాకిస్థాన్‌ వంటి చిన్నదేశాల కంటే వెనుకబడి ఉంది డేటా స్పీడ్‌ సంస్థ ఊక్లా ఈ విషయాలను ప్రకటించింది. ప్రపంచ దేశాల్లో డేటా వేగానికి సంబంధించి ఈ ఏడాది సెప్టెంబరుకు గాను ఊక్లా ఇచ్చిన ర్యాంకింగ్‌లో భారత్‌కు 128వ స్థానం దక్కింది. మొబైల్‌ డేటా వేగంలో ప్రపంచ సగటు డౌన్‌లోడ్‌కు 29.5 ఎంబీపీఎస్‌, అప్‌లోడ్‌కు 11.34 ఎంబీపీఎ్‌సగా ఉండగా.. భారత్‌లో డౌన్‌లోడ్‌ స్పీడ్‌ 11.18 ఎంబీపీఎ్‌సగా, అప్‌లోడ్‌ వేగం 4.38 ఎంబీపీఎ్‌సగా నమోదైందని ఊక్లా తెలిపింది. 95.11 ఎంబీపీఎస్‌ డౌన్‌లోడ్‌, 17.55 ఎంబీపీఎస్‌ అప్‌లోడ్‌ వేగాలతో దక్షిణ కొరియా అగ్రస్థానంలో నిలిచింది. దక్షిణాసియా దేశాల్లో శ్రీలంక ప్రజలు అత్యధికంగా 22.50 డౌన్‌లోడ్‌ స్పీడ్‌ను పొందుతున్నారు.
 
పాకిస్థాన్‌ 112వ స్థానంలో, నేపాల్‌ 119వ స్థానంలో నిలిచాయి. అయితే.. భారత్‌లో 4జీ వినియోగం ఈ ఏడాది రెండు, మూడు త్రైమాసికాల్లో ఈ రెండు దేశాలతో పోలిస్తే.. 87.9 శాతం అధికంగా ఉందని ఊక్లా పేర్కొంది. ఇదే కాలపరిమితిలో 99.1శాతం 4జీ కనెక్షన్లతో జియో అగ్రస్థానంలో, 94.9 శాతంతో ఎయిర్‌టెల్‌ రెండో స్థానంలో ఉందని పేర్కొంది. ఇక ఫిక్స్‌డ్‌ బ్రాడ్‌బ్యాండ్‌ వేగంలో మాత్రం భారత్‌ కాస్త మెరుగ్గా 72వ స్థానంలో నిలిచింది. ఈ విభాగంలో 34.07 ఎంబీపీఎస్‌ డౌన్‌లోడ్‌ వేగం, 31.24 అప్‌లోడ్‌ వేగం నమోదుచేసింది. ఇక 196ఎంబీపీఎస్‌ డౌన్‌లోడ్‌ వేగం, 203 అప్‌లోడ్‌ వేగంతో సింగపూర్‌ బ్రాడ్‌బ్యాండ్‌ వేగంలో తొలిర్యాంకు కైవసం చేసుకుంది.
