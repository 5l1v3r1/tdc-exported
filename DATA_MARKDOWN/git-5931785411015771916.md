
# Radnički traži odlaganje utakmice u Novom Sadu

Published at: **2019-11-06T13:24:44+00:00**

Author: **Darko**

Original: [Sportska centrala](https://www.sportskacentrala.com/2019/11/06/radnicki-trazi-odlaganje-utakmice-u-novom-sadu/)

Fudbalski klub Radnički u subotu od 14 sati gostuje novosadskom Proleteru u sklopu 16. kola Superlige Srbije, ali kako stvari danas stoje odigravanje te utakmice je pod velikim znakom pitanja.
Fudbalere Radničkog je po po povratku iz Sente gde su igrali sa TSC-om (0:2) “pokosio” stomačni virus, pa današnji trening nije odradilo čak 12 igrača, od kojih su devetorica standardni prvotimci.
U pitanju su Nermin Haskić, Stefan Mihajlović, Lazar Đorđević, Ivan Ostojić, Rebin Sulaka, Dušan Pantelić, Filip Knežević, Riota Noma i Marko Knežević.
Šef stručnog štaba Nišlija Milorad Kosanović izjavio je posle današnjeg treninga da će klub najverovatnije tražiti da se utakmica protiv Proletera odloži.
– Imamo velike probleme koji su krenuli u ponedeljak. Sve je eskaliralo u utorak kada je “otpalo” devet igrača, da bi im se jutros pridružila još trojica. Još uvek ne znamo šta je. Da li je grip, stomačni virus ili su igrači nešto loše pojeli u Senti. Obaviće se pregledi pa ćemo znati tačan uzrok. U svakom slučaju, mi smo desetkovani i teško je raditi u ovakvim uslovima. Situacija je trenutno takva da mi nećemo imati igrače da igramo utakmicu u subotu. Sve je krenulo od golmana Marka Kneževića, posle njega se razboleo Nikola Čumić, a kada smo se vratili iz Sente nastao je pravi haos. Kada sam jutros došao na trening nisam mogao da verujem šta vidim i koliko igrača nam nedostaje. Ne smemo ništa prepustiti slučaju, rekao sam im da nikako ne dolaze na stadion, ne bi li se sačuvali ovi koji su ostali zdravi. Iskreno, ja mislim da ne postoje šanse da se oni oporave do subotu. Sačekaćemo izveštaje lekara i ukoliko oni to potvrde, mi ćemo zvanično tražiti da se meč sa Proleterom odloži – rekao je Kosanović.
