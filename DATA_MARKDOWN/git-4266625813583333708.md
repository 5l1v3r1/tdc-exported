
# Сьогодні відзначають професійне свято ракетні війська, артилерія та інженерні війська

Published at: **2019-11-03T10:30:00+00:00**

Author: ****

Original: [ZIK.UA](https://zik.ua/news/2019/11/03/sogodni_vidznachayut_profesiyne_svyato_raketni_viyska_artyleriya_ta_1682547)


        Сьогодні, 3 листопада, в Україні відзначають День ракетних військ і артилерії, а також День інженерних військ. 
      
День ракетних військ і артилерії був встановлений указом Президента України «Про День ракетних військ і артилерії» від 31 жовтня 1997 р. № 1215/97.
«Ураховуючи важливу роль ракетних військ і артилерії у зміцненні обороноздатності держави, постановляю: установити в Україні свято – День ракетних військ і артилерії, яке відзначати щорічно 3 листопада», – йдеться в указі.
Також День інженерних військ встановлено в Україні «…ураховуючи заслуги інженерних військ у зміцненні обороноздатності держави…» згідно з Указом Президента України «Про День інженерних військ» від 27 жовтня 1999 р. № 1399/99.
Президент України Володимир Зеленський привітав військових зі святом.
Воїнів і ветеранів ракетних військ та артилерії глава держави закликав «тримати «порох сухим» та бути одними із гарантів тиші, миру і безпеки по усій лінії зіткнення».
У привітанні воїнам та ветеранам інженерних військ Зеленський висловив подяку за самовіддану роботу та щоденний ризик.
«Щоденно перебуваючи на межі ризику, ви самовіддано розміновуєте тисячі квадратних кілометрів української землі, проводите фортифікаційне обладнання бойових позицій, створюєте надійні смуги інженерних загороджень. Надважливою є ваша допомога місцевому населенню у відновленні інфраструктури міст і сіл українського Донбасу, зруйнованої російським агресором. Завдяки вашій роботі збережено життя багатьох українських воїнів та цивільних громадян», – йдеться у вітанні президента.
Також він побажав воїнам і їх родинам міцного здоров’я, благополуччя та незламної віри у нашу перемогу.

        Читайте також: Важливі дати, церковні свята, дні пам’яті: Що українці відзначатимуть у листопаді 
      
