
# 
        شک و شبهه در خصوص سربازی نرفتن یکی از معاونین وزیر تعاون
      

Published at: **2019-11-05T09:26:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638241/%D8%B4%DA%A9-%D9%88-%D8%B4%D8%A8%D9%87%D9%87-%D8%AF%D8%B1-%D8%AE%D8%B5%D9%88%D8%B5-%D8%B3%D8%B1%D8%A8%D8%A7%D8%B2%DB%8C-%D9%86%D8%B1%D9%81%D8%AA%D9%86-%DB%8C%DA%A9%DB%8C-%D8%A7%D8%B2-%D9%85%D8%B9%D8%A7%D9%88%D9%86%DB%8C%D9%86-%D9%88%D8%B2%DB%8C%D8%B1-%D8%AA%D8%B9%D8%A7%D9%88%D9%86)

گروه اجتماعی: اخیرا شک و شبهه در خصوص سربازی نرفتن معاون امور تعاون محمد شریعتمداری وزیر تعاون، کار و رفاه اجتماعی مطرح شده و گفته می شود این معاون وزیر تعاون کارت پایان خدمت ندارد.
به گزارش خبرنگار بولتن نیوز در هشتم آذر سال گذشته با حکم محمد شریعتمداری وزیر تعاون، کار و رفاه اجتماعی محمد جعفر کبیری به عنوان « معاون امور تعاون وزارت تعاون، کار و رفاه اجتماعی » منصوب شد.
شریعتمداری که خود از پنجم آبان سال گذشته تصدی وزارت تعاون را بر عهده گرفت، یک ماه بعد کبیری را که پیش از این مشاور شریعتمداری در وزارت صنعت، معدن و تجارت، مشاور عالی شركت بازرگانی دولتی ایران و عضو هیات مدیره سازمان منطقه آزاد كیش بود، بعنوان معاون خود منصوب کرد.
کبیری 30 ساله جوان‌ترین معاون وزیر در این وزارتخانه است.
شنیده شده وی تا کنون به خدمت مقدس سربازی نرفته و کارت پایان خدمت ندارد.
با توجه به شایعات مطرح شده انتظار است توضیحاتی برای شفاف سازی داده شود و اگر این خبر صحت داشته باشد وزیر باید در خصوص تخلف معاون خود به افکار عمومی پاسخگو باشد.
آیا انتصاب فردی به معاونت یک وزارتخانه که سربازی نرفته است، خلاف قانون نیست؟.سوال این است که اگر وزیر تعاون دنبال انتصاب فردی جوان برای معاونت وزارتخانه بود چرا از جوانان انقلابی که سربازی مقدس را انجام داده اند، استفاده نکرده است؟.
آیا بهتر نبود کبیری بجا نشستن بر روی صندلی معاونت وزارت تعاون لباس مقدس سربازی بر تن می کرد؟.
آیا مجلس و نمایندگان که وظیفه نظارت بر حسن اجرای قانون دارند از این عمل خلاف قانون جلوگیری خواهند کرد؟ آیا از وزیر در مجلس سوال می شود و از وی توضیح می خواهند؟.
