
# „Sikerült” – Levente gyógyítására is összegyűlt a 700 millió

Published at: **2019-11-01T12:37:25+00:00**

Author: **Németh Árpád**

Original: [euronews](https://hu.euronews.com/2019/11/01/sikerult-levente-gyogyitasara-is-osszegyult-a-700-millio)


        „Lassan tényleg elfogynak a szavak és csak ismételni tudjuk magunkat, köszönjük, hálásak vagyunk!” – ezt üzente legutóbbi, keddi Facebook-bejegyzésében Levente édesanyja azok után, hogy kiderült, kisfia kezelésére is összegyűlt a 700 millió forint.
      
Az enyingi gyermek – Zentéhez hasonlóan – gerincvelő eredetű izomsorvadásban, SMA-betegségben (spinal muscular atrophy) szenved. A tudomány mai állása szerint állapotán csak a világ legdrágább gyógyszere, az amerikai Zolgensma segíthet.
Amint arról az Euronews is beszámolt, Zente már megkapta az életmentő kezelést. Jól van – karanténban, szigorú megfigyelés alatt tartják.
A kezeléshez Zente családjának nem kellett az Egyesült Államokba utaznia, noha, hogy a módszert még nem engedélyezték Európában. A drága gyógyszert szárazjégen szállították Magyarországra, -60 és -80 fokos hőmérsékleten. De biztosra mentek: pár nappal korábban – üres ampullákkal – egy próbarepülést végeztek kiderítendő, tartható-e a nélkülözhetetlen, alacsony hőmérséklet.
Hasonló kezelés vár most Leventére, akit az SMA 2-es kóddal jelölnek. Zente az SMA 1-es. Zente a világon a negyedik gyermek, akit ezzel az eljárással gyógykezelnek (Magyarországon az első), Levente lesz az ötödik (Magyarországon a második).
Levente decemberben tölti be második életévét. Az infúziós kezelést azt megelőzően kell elkezdeni.
A mosolygós gyermek nemrég egy labdát kapott ajándékba. Tudja, hogy rúgni kellene, de nehezen megy. Betegsége következtében. Ezért a kezével emeli a lábát, hogy mégis menjen a rúgás. Édesanyja osztotta meg a megindító felvételt:
