
# Nova Adria? Samo v prvem letu z ogromno izgubo

Published at: **2019-11-07T16:32:00+00:00**

Author: **T. V.**

Original: [Slovenske novice](https://www.slovenskenovice.si/novice/slovenija/clanek/nova-adria-samo-v-prvem-letu-z-ogromno-izgubo-246903)

LJUBLJANA – Družba za upravljanje terjatev bank (DUTB) je nekdanjim pilotom Adrie Airways predstavila poslovni načrt nove slovenske letalske družbe, je poročal Radio Slovenija. En mesec po stečaju Adrie so na slabi banki potekale prve predstavitve projekta morebitne ustanovitve nove letalske družbe. Vlada je slabi banki namreč zaupala preverjanje možnosti ustanovitve novega nacionalnega letalskega prevoznika. Družba bi sprva letela s petimi Canadairovimi letali, zaposlila bi do 200 ljudi, zaradi vzpostavitve celotne letalske operacije pa bi prvo leto sklenila z 20 milijoni evrov izgube, je neuradno izvedel Radio Slovenija.Če bi ideja o ustanovitvi novega prevoznika dobila zeleno luč, bi ustanovitelj – domnevno DUTB v sodelovanju s partnerjem – do vsega, kar potrebuje za zagon, najlažje in najhitreje prišel z nakupom tako imenovane Adrijine poslovne celote, ki je na voljo v stečajni masi, je še poročal nacionalni radio.Na ministrstvu za gospodarski razvoj in tehnologijo so za STA povedali, da od DUTB še niso prejeli izračunov o morebitni ustanovitvi novega letalskega prevoznika.
