
# Nu ratați noul BIHOREANUL tipărit: Conducerea CJ Bihor a „îngropat” 2,5 milioane euro din banii județului în lucrări „cu cântec”

Published at: **2019-11-04T00:00:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-6/nu-ratati-noul-bihoreanul-tiparit-conducerea-cj-bihor-a-ingropat-25-milioane-euro-din-banii-judetului-in-lucrari-cu-cantec-152531.html)


        Luni, 4 noiembrie, a apărut un nou număr din BIHOREANUL tipărit, cu un conţinut variat şi bogat în informaţii exclusive. Dintre subiectele noii ediţii:
      

        Drumul şi tunul
      
PSD şi UDMR Bihor au direcţionat 2,5 milioane euro din banii Consiliului Judeţean către propriii primari, care i-au „îngropat” în contracte pe lucrări îndoielnice.
După ce aleşii bihorenilor au refuzat să verifice cum au cheltuit primăriile 11,67 milioane lei daţi pentru repararea unor drumuri comunale, BIHOREANUL a făcut propriile verificări şi a descoperit că grosul banilor a fost tocat fără licitaţii, ajungând prin achiziţii directe la firme apropiate celor două partide care conduc judeţul,
Citeşte povestea unei trântel „de campanie”, care ar trebui să stârnească interesul instituţiilor abilitate.

        Morţi „clasate”
      
În urmă cu două săptămâni,  Larisa, o fetiţă de 7 ani din Crânceşti, a murit în curtea şcolii din sat, zdrobită sub o poartă de fotbal metalică. Dar oare va răspunde cineva pentru această tragedie? După cum a descoperit BIHOREANUL, în ultimii ani, doi copii au murit în condiţii asemănătoare fără ca nimeni să fie făcut responsabil...
În 2009, Laura, o fetiţă de 3 ani, a pierit strivită de un panou publicitar în sediul unei bănci, iar în 2016, Sebastian, de 9 ani, a fost ucis, la fel ca Larisa, de prăbuşirea unei porţi de fotbal, procurorii decretând de fiecare dată că nu există vinovaţi. Iar acum refuză să îşi explice deciziile!

        Parcare cu privatizare
      
Primarul Ilie Bolojan vrea să rezolve criza parcărilor din Oradea prin asocierea municipalității cu un consorțiu capabil să construiască 7 parcaje supraetajate.
Consiliul Local a aprobat selectarea unei firme care să investească peste 20 milioane euro în construcția și administrarea parcărilor, cu condiția ca oraşul să controleze viitoarele tarife de parcare, în ciuda criticilor PSD şi UDMR că externalizarea va provoca scumpiri și abuzuri. BIHOREANUL vă prezintă detaliile acestui plan şi controversele legate de el.

        Fraudă dezgropată
      
Un împăciuitor notoriu, care s-a ferit mereu de anchete privind „nefăcutele” comise de colegii săi, rectorul Constantin Bungău este acum obligat să verifice o ilegalitate comisă în urmă cu aproape două decenii, la Universitatea din Oradea.
Senatul academic i-a cerut rectorului Constantin Bungău să lămurească cum a devenit Eugen Popescu, directorul Institutului Eudoxiu Hurmuzachi din cadrul Ministerului Românilor de Pretutindeni, dintr-un simplu cursant al unui colegiu postliceal, un absolvent orădean de Kinetoterapie. Fireşte, Bungău trebuie să găsească şi vinovaţii...

        O zi cu Viorica
      
Cu 10 zile înaintea alegerilor prezidenţiale, candidata PSD Viorica Dăncilă a încercat să mobilizeze electoratul din Bihor. Premierul demis a străbătut joia trecută judeţul, „bifând” realizările Guvernului său şi întâlnindu-se cu susţinătorii pentru a se încuraja reciproc.
Programul a fost dens, dar pe deplin „securizat”. Prima doamnă a PSD-ului s-a dus doar în locuri „prietenoase”, unde „indezirabilii” au fost ţinuţi la distanţă şi de unde a putut pretinde că a făcut numai lucruri bune în ultimii aproape doi ani. Cu ce folos, se va vedea în curând...

        Război Oradea-Debreţin!
      
Dezbaterile privind concurenţa dintre aeroporturile Oradea şi Debreţin, vechi de ani de zile, s-au reaprins săptămâna trecută, degenerând în avertismente şi chiar ameninţări de război. Primarul din Debreţin a respins categoric alianţa cu Aeroportul Oradea, propusă de Ilie Bolojan.
Dezbaterea i-a prilejuit şefului PSD Bihor, Ioan Mang, un bun prilej de a-l declara pe Bolojan „mai ungur” decât este el şi de a cere ridicarea poreclei de „Ianoş” puse de BIHOREANUL.

        Cavalu, la plată!
      
Portretul de plagiatoare al profesoarei Simona Cavalu de la Facultatea de Medicină şi Farmacie a Universităţii din Oradea se conturează tot mai tare. În procesul deschis de englezul Martin Hollins, care o acuză pe orădeancă de faptul că i-a plagiat o carte, Curtea de Apel Cluj a decis că profesorul are dreptate.
Judecătorii clujeni au menţinut sentinţa Tribunalului Bihor, din 2017, care a atestat plagiatul comis de Cavalu, şi au pus-o la plată pe universitară. Oare ce îi mai trebuie Universităţii orădene pentru a vedea problema din propria ogradă?

        ACTUALITATE LOCALĂ
      
Nu rataţi selecţia ştirilor de actualitate din BIHOREANUL tipărit! Printre subiecte: Lăsat liber de judecători, un agresor sexual multirecidivist a atacat din nou!; Vizer, vizitat de Putin; Prin grija Guvernului, Protecţia Copilului Bihor a rămas fără bani de salarii şi hrană; Doi tineri părinţi au murit sub ochii fetiţei lor de nici 3 ani; Soluţia de legătură la autostradă: pasaj subteran pe Centura Oradiei; Orădenii vor putea circula din Rogerius în Ioşia, pe linia 8; Din 15 noiembrie se întrrupe circulaţia tramvaielor pe Magheru, etc.

        TIMP LIBER: De la Picasso la Phoenix
      
Oferta evenimentelor de noiembrie din Oradea este cât se poate de bogată. Una din expoziţiile anului în România, cu lucrări semnate de Picasso, Matisse, Dali şi Klimt, va putea fi admirată din această săptămână pe simezele Muzeului Oraşului, în timp ce sălile de spectacole se pregătesc să găzduiască un concert al trupei Phoenix, în frunte cu Nicu Covaci, în cadrul turneului intitulat „Fie să renască”, precum şi două spectacole teatrale cu Maia Morgenstern. Orădenii sunt aşteptaţi şi la cinema: săptămâna viitoare va avea loc avanpremiera filmului românesc „Cardinalul”, despre viaţa lui Iuliu Hossu, închis de comunişti la Sighet. BIHOREANUL vă face, ca de obice, programul!
