
# 
        هشدار آیت الله سیستانی به قدرت‌های منطقه‌ای و بین المللی
      

Published at: **2019-11-01T19:32:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637386/%D9%87%D8%B4%D8%AF%D8%A7%D8%B1-%D8%A2%DB%8C%D8%AA-%D8%A7%D9%84%D9%84%D9%87-%D8%B3%DB%8C%D8%B3%D8%AA%D8%A7%D9%86%DB%8C-%D8%A8%D9%87-%D9%82%D8%AF%D8%B1%D8%AA%E2%80%8C%D9%87%D8%A7%DB%8C-%D9%85%D9%86%D8%B7%D9%82%D9%87%E2%80%8C%D8%A7%DB%8C-%D9%88-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C)

گروه بین الملل: تعدادی از معترضان بغدادی با گاز اشک‌آور به نیروهای امنیتی حمله کردند و در این حملات چند نفر مجروح شدند.
 
به گزارش بولتن نیوز، امروز جمعه، دهم آبان‌ماه، بار دیگر خیابان‌های بغداد پایتخت عراق،  به صحنه اعتراضات گسترده مردمی، به وضعیت اقتصادی این کشور تبدیل شده است.
 
امروز جمعه و از بعدازظهر هزاران معترض عراقی، به خیابان‌های مرکزی بغداد آمدند و شعارهای ضد دولتی سر دادند.
 
برخی رسانه های عراقی، پیش بینی کردند که اعتراضات امروز جمعه به بزرگ‌ترین تظاهرات ضد حکومتی از زمان سقوط صدام حسین تبدیل شود.
 
در همین حال عکس‌ها و ویدئوهایی از صحنه تجمع مردم معترض، منتشر شده که آنها را در حال فرار از گاز اشک‌آور نیروهای امنیتی نشان می‌دهد.
 
رویترز نیز گزارش داد که تنها شب گذشته و جمعه صبح بیش از ۵۰ نفر از معترضان، زخمی و مجروح شده‌اند.
 
ساعتی پیشتر آیت‌الله سیستانی، در پیامی تازه که امروز جمعه، دهم آبان‌ماه، منتشر شد، ضمن تاکید بر لزوم احترام به «خواست مردم» این کشور، هشدار داد که هیچ قدرت خارجی «نباید خواست مردم عراق را مصادره کند».
 
آیت‌الله سیستانی که از آغاز اعتراضات در عراق بر لزوم اصلاحات در این کشور و توجه به خواست مردم معترض تاکید کرده، امروز جمعه در پیام خود اعلام کرد: «اصلاحات یک ضرورت است و اجزاء و چگونگی آن را اقوام و نژادهای مختلف عراق و ساکنان تمامی مناطق کشور تعیین می‌کنند».
 
ایشان در ادامه تاکید کردند: «هیچ فردی یا مجموعه‌ای یا جناحی یا قدرتی منطقه‌ای یا بین‌المللی نباید خواست مردم عراق را مصادره کند».
 
ناگفته نماند، در این پیام به هیچ کشور یا قدرت خارجی اشاره مستقیم، نشده است.
 
مقام معظم رهبری نیز روز چهارشنبه در یک سخنرانی مهم، آمریکا و برخی از کشورهای عرب حاشیه خلیج فارس را به سازماندهی اعتراضات در عراق و لبنان متهم کردند و اعلام داشتند که آنان «آشوب به پا می‌کنند».
 
رهبر معظم انقلاب در عین حال مطالبات مردم لبنان و عراق را «به حق» دانستند.
 
معترضان عراقی در هفته‌های گذشته خواستار کناره‌گیری دولت شده‌ و علیه فساد، بیکاری و فقر در یکی از غنی‌ترین کشورهای جهان از نظر منابع نفتی، شعار دادند.
 
از سویی دیگر، دیروز پنج‌شنبه ویدئوهایی از آتش زدن پرچم آمریکا و رژیم صهیونیستی، به دست معترضان عراقی منتشر شد.
 
بدون احتساب کشته‌های روز سه‌شنبه در کربلا، از روز جمعه گذشته که اعتراضات در عراق از سرگرفته شد، تاکنون دست‌کم ۷۲ نفر از معترضان کشته شده‌اند.
 
در موج اول اعتراضات نیز که ماه گذشته به وقوع پیوست ۱۴۹ نفر جانشان را از دست دادند.
 
انتهای پیام/#
