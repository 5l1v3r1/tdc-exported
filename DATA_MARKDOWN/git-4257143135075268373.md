
# Takarékbank: sikeres volt a fúzió, de egyes szolgáltatások még nem működnek

Published at: **2019-11-06T11:07:00+00:00**

Author: **Infostart**

Original: [infostart](https://infostart.hu/gazdasag/2019/11/06/takarekbank-sikeres-volt-a-fuzio-de-a-szolgaltatasok-meg-nem-mukodnek)

A pénzintézet azt ígérte, hogy a szervezeti és működési átalakulás után az első teljes körű kiszolgálást nyújtó banki munkanap szerda reggel 8 órakor kezdődik, de egyes szolgáltatások nem működnek. A Takarékban közlése szerint az egyesülésben részt vett 13 hitelintézetből csupán a Takarék Kereskedelmi Bank volt ügyfeleinek egy része tapasztalhat átmeneti fennakadásokat, a Takarékbank új ügyfeleinek több mint 90 százaléka akadálytalanul tudja használni az internetes felületeket.
A volt Takarék Kereskedelmi Bank által kibocsátott kártyák esetében az ügyfelek csak az október 31-ei záróegyenlegük erejéig tudják a kártyájukat használni, feltéve, hogy átestek az MNB által hónapok óta szorgalmazott átvilágításon.
A Takarékbank közölte: szakembereik nagy erőkkel dolgoznak a fennakadások elhárításán, déli 12 után érkezett levelük szerint várhatóan néhány órán belül orvosolni fogják a hibákat.
A takarekbank.hu oldalon azt írták, hogy "a Takarék Netbank működésében a fokozott használat következtében esetlegesen lassulás tapasztalható. Kérjük, hogy amennyiben nem tud belépni a rendszerbe, próbálja később újra!"
A 2010-es évek elején még több mint 120 kisebb-nagyobb takarékból álló integráció lezárásaként, október 31-én 11 takarékszövetkezet, valamint a Takarék Kereskedelmi Bank Zrt. és a Takarékbank Zrt. egyesült.
Az új Takarékbank saját tőkéje 120, jegyzett tőkéje 70 milliárd forintra emelkedett, hitelállománya eléri az 1400, betétállománya pedig az 1700 milliárd forintot. A fúziók révén az országos Takarékbank ügyfeleinek száma több mint 1,1 millióra nőtt, 750 fiókjával és 15 Takarék mobil bankfiókjával a legnagyobb, országos fiókhálózatot üzemelteti - írta a bank szerdai közleményében.

        Nyitókép: netbank.takarekbank.hu
      

        Kapcsolódó hang
      
Takarékbank: sikeres volt a fúzió, de egyes szolgáltatások még nem működnek
 
