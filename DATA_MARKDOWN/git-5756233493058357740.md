
# استراماچونی: زدن ۴ گل به تراکتور کار سختی است/ امیدوارم شبیه دنیزلی شوم

Published at: **2019-11-01T20:54:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619284/%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%B2%D8%AF%D9%86-%DB%B4-%DA%AF%D9%84-%D8%A8%D9%87-%D8%AA%D8%B1%D8%A7%DA%A9%D8%AA%D9%88%D8%B1-%DA%A9%D8%A7%D8%B1-%D8%B3%D8%AE%D8%AA%DB%8C-%D8%A7%D8%B3%D8%AA-%D8%A7%D9%85%DB%8C%D8%AF%D9%88%D8%A7%D8%B1%D9%85-%D8%B4%D8%A8%DB%8C%D9%87-%D8%AF%D9%86%DB%8C%D8%B2%D9%84%DB%8C-%D8%B4%D9%88%D9%85)


        سرمربی استقلال معتقد است تیمش با شایستگی از سد تراکتور گذشته است.
      

        آفتاب‌‌نیوز :
      
آندره‌آ استراماچونی سرمربی استقلال پس از برتری تیمش برابر تراکتور در مهم‌ترین دیدار هفته نهم در نشست خبری این دیدار اظهار کرد: به استقلالی‌های سراسر ایران بابت این پیروزی تبریک می‌گویم. بازیکن‌های استقلال باید در هر زمینی خوب بازی کنند. ما باید مقابل تراکتور هجومی بازی می‌کردیم زیرا برابر مربی و تیم خوبی بازی می‌کردیم. با ذهنیت برد به میدان آمدیم و استحقاق آن را داشتیم. در تبریز زدن ۴ گل به تراکتور کار سختی است. به تیم حریف هم بابت این بازی تبریک می‌گویم زیر بازی با کیفیتی در حد لیگ ایران به نمایش گذاشتند.
وی ادامه داد: برای من بازی‌های مهم بسیار اهمیت دارد زیرا در این بازی‌ها می‌توانیم پیشرفت کنیم و این دیدار یک قدم رو به جلو بود. این ذهنیت بازیکنان ما است که پیشرفت می‌کند و همین باعث شده تا ۶ بازی پشت سر هم بببریم که من زیاد برای این موضوع ذوق‌زده نمی‌شوم. تیم من در همه شرایط فوتبال زیبا ارائه می‌دهد حتی زمانی که جلو هستیم و باید نتیجه را حفظ کنیم. دنیزلی یکی از بهترین مربیان لیگ است و نکات خوبی را از او قبل از بازی شنیدم. او از من بزرگ‌تر است و من به دنیزلی احترام زیادی می‌گذارم. امیدوارم در ۷۰ سالگی شبیه او شوم.
سرمربی استقلال در پاسخ به این سوال که تیمش چه در زمان عقب افتادن و چه در زمان پیشی از حریف، منظم و با سیستم ۳-۴-۳ بازی کرد توضیح داد: این روش بازی کردن کاری است که ما روی آن کار می‌کنیم. در دیدار با پرسپولیس ما ۷۰ دقیقه این‌گونه بازی کردیم و در این دیدار ۹۰ دقیقه ۳-۴-۳ بازی کردیم. دیاباته درخشش زیادی داشت و می‌توانست گل‌های بیشتری را هم به ثمر برساند. هر کسی که عاشق فوتبال است دوست دارد تیمش با چنین سبکی بازی کند. به جوانانم گفتم که باید خوشحال باشید و نترسید که مقابل ۷۰ هزار تماشاگر به میدان می‌روید. فکر می‌کنم که بازی را خوب مدیریت کردیم زیرا برای بسیاری از تیم‌ها راحت نیست که وقتی از تراکتور یک گل می‌خورند، بتوانند به بازی برگردند. به آن‌ها گفتم که آرام باشید زیرا فرصت زیاد است.
او درباره اخطاری هم که گرفت، گفت: بیژن حیدری داوری است که در دیدار با ذوب‌آهن من را اخراج کرد. من کمی مشکل زبان دارم و تنها خواسته من این است که داور توضیح دهد که چرا چنین تصمیمی می‌گیرد. هر کسی ممکن است اشتباه کند. هم من می توانم اشتباه کنم و هم داور و حتی بازیکنان هم اشتباهاتی را دارند. به نظر من برخورد به‌گونه‌ای نبود که دیاباته اخراج شود و او تنها می ‌خواست توپ را از مظاهری بگیرد.
وی درباره تراکتور گفت: من به تیم حریف احترام می‌گذارم زیرا بازیکنان خوبی دارد. بعضی از بازیکنان مهم این تیم در این بازی به میدان نرفتند اما بازیکنانی مثل مازولا خوب بودند. تراکتور یکی از تیم‌هایی است که مدعی این فصل خواهد شد.
