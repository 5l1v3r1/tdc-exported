
# Hamilton goni Schumachera. Pracuję nad arcydziełem, jeszcze go nie skończyłem

Published at: **2019-11-04T10:24:00+00:00**

Author: ****

Original: [TVN24](https://eurosport.tvn24.pl/f1,116/lewis-hamilton-goni-michaela-schumachera-brytyjczyk-mistrzem-swiata-po-raz-szosty-f1,982723.html)

Hamilton przypieczętował tytuł w USA, dwa wyścigi przed końcem sezonu. W niedzielę nie wygrał, ale nie musiał. Wystarczyło, żeby zajął w najgorszym przypadku ósme miejsce. Był drugi. Zwyciężył jego kolega z Mercedesa Valtteri Bottas, który przed Grand Prix Stanów Zjednoczonych jeszcze miał teoretycznie szansę na przegonienie Brytyjczyka. - Tylko tyle byłem w stanie zrobić - skwitował Bottas.
Bohaterem dnia mógł być tylko jeden człowiek. Hamilton robił wszystko, żeby mistrzostwo przyklepać zwycięstwem. Nawet długo prowadził, dopiero na kilka okrążeń przed metą został wyprzedzony przez Fina. - Kiedy miałem sześć, może siedem lat, mój tata powiedział mi, żebym nigdy się nie poddawał. Owszem, mógłbym wygrać, ale nie na tak zużytych oponach - wytłumaczył się po wyścigu. W niedzielę zagwarantował sobie trzeci tytuł z rzędu, a szósty w karierze. Rządził w Formule 1 w 2008, 2014, 2015, 2017 i 2018 roku. Rekordzistą wszech czasów pozostaje Michael Schumacher, siedmiokrotny mistrz.
 
Hamilton ma 34 lata i nie zamierza kończyć z F1, póki nie strąci Niemca z pierwszego miejsca w historycznej klasyfikacji. Dość obrazowo zapewnił, że swojej misji jeszcze nie wypełnił. - Pracuję nad arcydziełem, jeszcze go nie skończyłem. Dużo czasu zajmuje opanowanie rzemiosła i choć czuję, że jestem blisko celu, to wiem, że mam jeszcze sporo do zrobienia, wiele elementów układanki do dodania - opowiadał Brytyjczyk. Co teraz? Hamilton zapewnił, że nie czuje się wypalony, wciąż jest głodny zwycięstw. A to zła wiadomość dla jego rywali.- Nie poddamy się, będziemy cisnąć dalej - przyznał kierowca Mercedesa. W tym sezonie Brytyjczyk wygrał 10 z 19 startów. Marzył o szóstym zwycięstwie w Austin. Zapewnił, że postara się o nie za rok.
 
Autor: twis / Źródło: eurosport.pl
