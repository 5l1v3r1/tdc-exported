
# Presset øker

Published at: **2019-11-07T01:49:09+00:00**

Author: **Frode Andresen**

Original: [Dagbladet.no](https://www.dagbladet.no/nyheter/presset-oker/71791662)

Natt til torsdag melder Washington Post at president Donald Trump ba justisminister William Barr om å holde en pressekonferanse hvor han slo fast at presidenten ikke hadde brutt loven i forbindelse med telefonsamtalen med Ukrainas president, ifølge kilder som er kjent med hendelsen.
Forslaget skal ha blitt overlevert via tjenestemenn, og Barr skal ha avslått Trumps forslag umiddelbart. Trump skal ha nevnt Barrs avslag overfor medarbeidere de siste ukene, og skal ha sagt at han skulle ønske Barr ville holde pressekonferansen.
Trump skal ha fremmet sitt ønske like etter at en utskrift av samtalen mellom ham og Ukrainas president, Volodymyr Zelenskyj, ble frigitt i slutten av september.
I ukevis har Demokratene undersøkt hvorvidt president Trump holdt igjen omkring 400 millioner dollar i militærhjelp i et forsøk på å presse Ukraina til å åpne en etterforskning som ville sverte presidentkandidat Joe Biden.
For andre gang på to dager har offentligheten fått vite at to vitner hevder at militærhjelpen ble brukt som et pressmiddel for å få Ukraina til å åpne etterforskning.
Tirsdag ble det frigitt en oppdatert versjon av Gordon Sondlands vitnesbyrd. Sondland er USAs ambassadør til EU.

        Der hevder Sondland at han hadde en samtale med Andriy Yermak, som er en betrodd rådgiver for Ukrainas president.
      
Sondland fortalte til Yermak at omkring 400 millioner dollar i militærhjelp sannsynligvis ville bli holdt igjen fram til landet kunngjorde at de ville åpne en korrupsjonsetterforskning, slik som de hadde diskutert, ifølge Sondlands vitnesbyrd.
Etterforskningen omfattet også et gasselskap med bånd til Joe Bidens sønn, Hunter Biden.
Onsdag ble ambassadør Bill Taylors vitnesbyrd frigitt. Han hevder å ha blitt fortalt av to høytstående tjenestemenn i Trump-administrasjonen at president Trump ikke ville signere en «sjekk» på omkring 400 millioner dollar i militærhjelp til Ukraina, før landet hadde oppfylt sin del av avtalen.
Talyor hevder også at Trump i en samtale med Sondland skal ha sagt at han ville at Ukrainas president skulle «stå foran en mikrofon og si at han ville åpne etterforskning mot Biden og innblanding i 2016.-valget».
Taylor forklarte at han husker alt dette, fordi han har tatt notater og beholdt tekstmeldinger.
President Trump har hele tiden nektet for å ha brukt militærhjelp som pressmiddel mot Ukraina. Han har også omtalt riksrettsprosessen mot ham som en «heksejakt».

        Den kommende uka skal Bill Taylor, George Kent fra utenriksdepartementet og USAs tidligere Ukraina-ambassadør Marie Yovanovitch stille til TV-sendte høringer i forbindelse med riksrettssaken mot Trump.
      
Sistnevnte hevdet i sitt vitnesbyrd at USAs tidligere nasjonale sikkerhetsrådgiver, John Bolton, ba henne om å rapportere Trumps advokat, Rudy Giuliani, til sjefadvokaten for Det nasjonale sikkerhetsrådet. Årsaken skal ha vært at han var bekymret for Giulianis oppførsel overfor Ukraina.
Bolton har selv blitt bedt om å vitne for etterforskere knyttet til riksrettsprosessen, men har foreløpig ikke avklart om han vil gjøre det.
