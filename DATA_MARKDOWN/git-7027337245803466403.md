
# وزیر خارجه آمریکا: رونمایی نسل جدید سانتریفیوژها در ایران، باج‌خواهی از غرب است

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697065/%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A2%D9%85%D8%B1%DB%8C%DA%A9%D8%A7-%D8%B1%D9%88%D9%86%D9%85%D8%A7%DB%8C%DB%8C-%D9%86%D8%B3%D9%84-%D8%AC%D8%AF%DB%8C%D8%AF-%D8%B3%D8%A7%D9%86%D8%AA%D8%B1%DB%8C%D9%81%DB%8C%D9%88%DA%98%D9%87%D8%A7-%D8%AF%D8%B1-%D8%A7%DB%8C%D8%B1%D8%A7%D9%86-%D8%A8%D8%A7%D8%AC%E2%80%8C%D8%AE%D9%88%D8%A7%D9%87%DB%8C-%D8%A7%D8%B2-%D8%BA%D8%B1%D8%A8-%D8%A7%D8%B3%D8%AA)


        به نظر من اروپایی‌ها به این درک رسیده‌اند که واقعیت را آن‌گونه که هست ببینند؛ یعنی حکومتی که هدفش استفاده از مواد هسته‌ای برای اخاذی پول از اروپا و غرب است.
      
وزیر امور خارجه آمریکا به رونمایی نسل جدید سانتریفیوژها در ایران در آستانه گام چهارم کاهش تعهدات برجامی کشورمان واکنش نشان داده و آن‌را باج‌خواهی از غرب تلقی کرد.
به گزارش ایسنا، مایک پمپئو، وزیر امور خارجه آمریکا در گفت‌وگو با شبکه فاکس بیزینس درباره رونمایی نسل جدید سانتریفیوژها در ایران، گفت: به نظرم اروپایی‌ها به تازگی متوجه شده اند که ایران در مسیر اشتباهی حرکت می کند.
پمپئو در ادامه مدعی شد: به نظر من اروپایی‌ها به این درک رسیده‌اند که واقعیت را آن‌گونه که هست ببینند؛ یعنی حکومتی که هدفش استفاده از مواد هسته‌ای برای اخاذی پول از اروپا و غرب است.
وزیر خارجه آمریکا گفت: من می‌دانم که اروپایی‌ها از این بابت نگران هستند و امیدوارم که آنها به کمپین فشار حداکثری ما بپیوندند.
به گزارش ایسنا، ادعای واهی نظامی بودن برنامه هسته‌ای ایران، یکی از دلایل آمریکا برای خروج یک‌جانبه از توافق هسته‌ای ایران و اعمال دوباره تحریم‌ها علیه کشورمان بود.
این در صورتی است که، مقامات مختلف کشورمان بارها تاکید کرده‌اند که ایران هیچ گاه اهداف نظامی و دستیابی به تسلیحات هسته‌ای را در برنامه هسته‌ای‌ خود دنبال نمی‌کند.
از زمان خروج آمریکا از توافق هسته‌ای و با تعلل شرکای اروپایی برجام در عمل به تعهداتشان در زمنیه انجام دادن اقداماتی برای خنثی کردن تاثیر تحریم‌های آمریکا، ایران پس از یک سال فرصت دادن به این کشورها سرانجام تصمیم گرفت مطابق آن‌چه در بند 36 برجام ذکر شده است با عمل به حق قانونی خود، تعهداتش نسبت به برجام را در گام‌هایی تعیین شده کاهش دهد.
