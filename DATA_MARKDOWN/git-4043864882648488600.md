
# На Миколаївщині викрили ОЗУ, що викрадало людей

Published at: **2019-11-03T10:27:16+00:00**

Author: ****

Original: [Українська правда](https://www.pravda.com.ua/news/2019/11/3/7230850/)

Суд у Миколаєві арештував двох учасників злочинного угруповання, затриманих 1 листопада за вчинення низки тяжких злочинів на території області.
Джерело: департамент стратегічних розслідувань Нацполіції
Деталі: 1 листопада були затримані учасники злочинного угрупування та їхній "лідер".
Вони підозрюються, зокрема, в захопленні заручників; незаконному позбавлення волі або викраденні людини; побоях і мордуванні, а також у незаконному заволодінні транспортним засобом; викраденні, привласненні, вимаганні документів, штампів, печаток, заволодінні ними шляхом шахрайства чи зловживання службовим становищем або їх пошкодженні; незаконному поводженні зі зброєю, бойовими припасами і вибуховими речовинами.
Дослівно: Суддя задовольнив клопотання слідчого та обрав запобіжний захід другому учаснику злочинного угрупування. Останній, до речі, є так званою "правою рукою" лідера цього угрупування, якого суд трьома годинами раніше відправив під варту до 25 грудня 2019 року. Без будь-якої альтернативи.
Другому підозрюваному суд обрав аналогічний запобіжний захід – тримання під вартою. Щодо ще двох учасників - суд обиратиме їм запобіжний захід у неділю 3 листопада.
Деталі: Підозрювані – двоє раніше судимі мешканці Миколаєва, ще двоє – мешканці Вознесенська.
Лідер угрупування – 49-річний мешканець Миколаєва. Є підсудним у двох резонансних справах та відпущений судом під заставу. Раніше вже неодноразово притягувався до кримінальної відповідальності за тяжкі злочини.
За місцями мешкання зловмисників, у їхніх автомобілях та офісах було вилучено більше сотні набоїв до різної зброї, у тому числі до автоматичної, три пістолети, ножі, а також наркотичні речовини.
Крім того, в автомобілі одного з затриманих знаходився чоловік – громадянин РФ, який перебуває у міжнародному розшуку.
Наразі всі фігуранти затримані у порядку статті 208 Кримінального процесуального кодексу України.
Кримінальне провадження відкрито за ч. 3 ст. 289, ч. 1 ст. 147 (Захоплення заручників), ч. 2 ст. 146, ч. 1 ст. 126, ч. 1 ст. 357 та ч.1 ст. 263 Кримінального кодексу України.
