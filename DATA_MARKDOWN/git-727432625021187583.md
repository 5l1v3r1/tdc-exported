
# Sjekk luftkvaliteten der du bor

Published at: **2019-11-06T12:32:00+00:00**

Author: **Berit B. Njarga**

Original: [Dinside](https://www.dinside.no/fritid/sjekk-luftkvaliteten-der-du-bor/71789472)

Dårlig luftkvalitet har som kjent vært et problem blant annet i større byer som Oslo og Bergen, og påvirkes både av trafikk, vedfyring og temperaturen ute.
Nå har Miljødirektoratet lansert tjenesten Luftkvalitet i Norge, som de beskriver som et værvarsel, bare for luftkvalitet.
Nettsiden har ifølge Miljødirektoratet vært i en testfase siden forrige vinter, og lages av Meteorologisk institutt. Tjenesten er også tilgjengelig via Yr.no.
I likhet med en værmelding er varselet basert på en avansert modell som forsøker å simulere virkeligheten fremover i tid.
⎼ Modellen ser på hvor forurensningen kommer fra, hvordan den spres og hvilken effekt vær og vind vil ha. Slik beregner man hvor mye forurensning det blir på ulike steder, forklarer Ellen Hambro, direktør i Miljødirektoratet.
Ved å gå inn på nettstedet får du opp et varsel for her og nå, om noen timer og i morgen.
Du kan også søke opp steder for å sjekke for eksempel hjemstedet ditt, eller gå inn i en kartløsning og få lokal informasjon med områder avmerket i forskjellige farger for å se om det vil bli lite, moderat, høy eller svært høy forurensning. Her får du veldig detaljert informasjon om forurensningsfaren lokalt.
⎼ Selv om luftkvaliteten i norske byer blir stadig bedre, er denne tjenesten nyttig og vil gjøre det enklere for folk å unngå utsette seg for luftforurensing. Dette er ekstra viktig for sårbare grupper som barn, eldre eller personer med astma, sier klima- og miljøminister Ola Elvestuen i en pressemelding.
Luftkvalitet i Norge er utviklet av Meteorologisk institutt, Miljødirektoratet, Statens vegvesen Vegdirektoratet, Folkehelseinstituttet og Helsedirektoratet.
