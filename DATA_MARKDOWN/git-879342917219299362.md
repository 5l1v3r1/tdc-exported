
# Незаконне збагачення: покарання чиновників передбачає як кримінальну відповідальність, так і «цивільну конфіскацію»

Published at: **2019-11-04T17:50:26+00:00**

Author: ****

Original: [Слово і Діло](https://www.slovoidilo.ua/2019/11/04/novyna/pravo/nezakonne-zbahachennya-pokarannya-chynovnykiv-peredbachaye-yak-kryminalnu-vidpovidalnist-tak-cyvilnu-konfiskacziyu)


        Президентський законопроект щодо конфіскації незаконних активів чиновників, який Верховна рада ухвалила в другому читанні, не суперечить Конституції та теоретично має нарешті запрацювати. Про це у коментарі «Слово і Діло» сказав адвокат «Столичної колегії адвокатів» Геннадій Дубов.
      
«Виходячи з тих претензій КСУ, до попередньої редакції закону, де спочатку було формулювання, яке порушувало презумпцію невинності, у новій редакції його змінили. Я не бачу протиріч Конституції в новій редакції», – уточнив юрист.
Дубов зазначив, що в ухваленому законопроекті істотно збільшили поріг (суму) незаконного збагачення і водночас запровадили так звану «цивільну конфіскацію».
«Якщо активи чиновника не підтверджуються доходами, НАБУ матиме право в порядку цивільного провадження звернутися до суду і вимагати конфіскувати ці активи. А в суді вже не стоятиме питання презумпції невинуватості, оскільки в цивільному процесі ця проблема виключається, адже немає необхідності доведення органу злочинності. Тобто НАБУ може заявити, що вартість активів перевищує дохід, а чиновник вже має доводити, що це не так», – пояснив Дубов.
В такому разі чиновник потрапляє в процедуру, коли у нього або конфісковують незаконні активи, або, якщо він починає надавати суду якісь докази, скажімо, договори дарування грошей, на які він нібито придбав активи, з'ясовується, що він недостовірно задекларував доходи. І тоді вже настає кримінальна відповідальність.
«У теорії цей варіант закону повинен почати працювати після підписання президентом та набуття чинності», – зазначив юрист.
Що стосується 67 кримінальних проваджень, закритих НАБУ після скасування КСУ норми про незаконне збагачення, вони не можуть бути «реанімовані».
«Всі епізоди, які стосувалися тієї редакції закону, обнуляються. Тобто про незаконне збагачення можна буде говорити тільки після набуття чинності ухваленого нового закону», – сказав Геннадій Дубов.
Раніше ми писали, що які зміни пропонують внести до законопроекту про незаконне збагачення.
Також юрист детально розповів «Слово і Діло» про суть законопроекту про незаконне збагачення.
Хочете обговорити цю новину? Долучайтеся до телеграм-чату CHORNA RADA
