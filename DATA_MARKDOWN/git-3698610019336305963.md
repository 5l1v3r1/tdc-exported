
# У США оприлюднять документи, що стосуються України

Published at: **2019-11-01T05:47:00+00:00**

Author: ****

Original: [DT.ua](https://dt.ua/POLITICS/u-ssha-oprilyudnyat-dokumenti-scho-stosuyutsya-ukrayini-328087_.html)

У США оприлюднять документи, пов'язані з Україною. Це будуть різні документи, у тому числі й листування між держсекретарем Майклом Помпео і адвокатом президента США Рудольфом Джуліані. Держдепартамент змушений піти на такий крок за рішенням суду.
Документи "з доречними вилученнями" деякої інформації будуть надані до 22 листопада, повідомляє УНН з посиланням на газету The Hill. Зовнішньополітичне відомство погодилося провести пошук всіх доступних даних з цього приводу, в тому числі текстових повідомлень, листування в месенджерах, електронній пошті, а також відміток в календарях. Туди буде включено не тільки листування безпосередньо Помпео і Джуліані, а й їх помічників.
Матеріали зажадала на початку жовтня правозахисна організація American Oversight, подавши позов на підставі Закону про свободу інформації. Суддя столичного округу Колумбії Крістофер Купер 23 жовтня ухвалив, що американське зовнішньополітичне відомство має оприлюднити документи протягом наступних 30 днів.
Представники організації повинні зустрітися зі співробітниками Держдепу, щоб обговорити способи звузити обсяги затребуваної документації. Суддя також погодився з тим, що дані відомості становлять суспільний інтерес.
American Oversight, зокрема, зажадала документи, пов'язані з контактами Джуліані та представників української влади з приводу сина колишнього віце-президента США Джозефа Байдена, а також матеріали про відкликання американського посла в Україні Марі Йованович.
Державний секретар США Майкл Помпео був одним з найбільш активних прихильників відкликання посла США в Україні Марі Йованович; про це планував розповісти виконуючий обов'язки помічника державного секретаря США у справах Європи та Євразії Філіп Рікер у суботу, 26 жовтня, на закритих слуханнях у Палаті представників Конгресу США, пише американське видання The Wall Street Journal з посиланням на власне інформоване джерело.
Газета вказує, що Рікер – давній друг Йованович, який усіма силами протидіяв її відкликанню. Тоді як Помпео і майже всі інші топ-чиновники Державного департаменту не тільки прийняли сторону Трампа, який відправив Йованович у відставку, але й активно лобіювали це рішення на всіх рівнях.
Рікер планував виступити на слуханнях Комітету з розвідки Палати представників, однак йому заборонив це робити Держдепартамент. У зв'язку з цим конгресмени вислали Рікера повістку, яка зобов'язує його з'явитися до профільного комітету для дачі свідчень.
Як повідомляло Associated Press, причиною звільнення Йовановіч стала її відмова вимагати від керівництва України розслідування відносно Байдена.
