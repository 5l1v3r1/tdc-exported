
# सैन्य सूचनाएं लीक करने के आरोप में भारतीय सेना का जवान गिरफ्तार

Published at: **2019-11-06T15:39:35+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/army-man-arrested-for-leaking-military-information/271620/)

पाकिस्तानी खुफिया एजेंसी आईएसआई की महिला एजेंट के झांसे में आकर सामरिक महत्व की सूचनाएं लीक करने के आरोप में पुलिस ने सेना के एक जवान को गिरफ्तार किया है।
समाचार एजेंसी भाषा की रिपोर्ट के मुताबिक, खुफिया विभाग के सूत्रों ने बताया कि सीआईडी इन्टेलिजेन्स ने आईएसआई की महिला एजेंट के मोहपाश में फंसकर भारतीय सेना की सामरिक महत्व की सूचनाएं साझा करने के आरोप में पोकरण में तैनात जवान विचित्र बेहरा को गिरफ्तार किया गया है। बेहरा की गतिविधियां संदिग्ध होने की जानकारी मिलने पर सीआईडी इन्टेलिजेन्स ने उसकी गतिविधियों की निगरानी की। इस दौरान जानकारी में आया कि विचित्र बेहरा पाकिस्तानी एजेंट से फेसबुक और व्हाट्सएप के माध्यम से निरन्तर सम्पर्क में है तथा सूचनाएं साझा कर रहा है।
उन्होंने बताया कि निगरानी में विचित्र बेहरा के इन सूचनाओं के एवज में पाकिस्तानी एजेंट से धनराशि मांगने तथा वांछित राशि अपने बैंक खाते में हस्तांतरित कराने का पता चला। पूछताछ के दौरान विचित्र ने बताया कि महिला एजेंट ने फेसबुक के माध्यम से लगभग दो वर्ष पूर्व दोस्ती की थी। यह महिला शुरू में फेसबुक चैट करती थी और पिछले एक वर्ष से व्हाट्सएप वीडियो कॉल के माध्यम से सम्पर्क करती थी। कॉल के दौरान यह महिला अंतरंग बातों में उलझाकर सैन्य जानकारी प्राप्त करती थी।
