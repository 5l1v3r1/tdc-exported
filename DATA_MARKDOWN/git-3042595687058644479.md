
# Stengte etter rottejakt

Published at: **2019-11-04T18:16:16+00:00**

Author: **Christopher Sjuve**

Original: [Dagbladet.no](https://www.dagbladet.no/mat/stengte-etter-rottejakt/71774304)

I full belysning fikk den tilfeldig forbipasserende øye på en stor rotte som hadde tatt seg inn i et bakeri i Oslo i forrige måned. Den observante fotgjengeren klarte også å fange rotta på film med mobiltelefonen – resultatet kan du se i videoen over.
At rotter blir observert rundt om i Oslo er ikke helt sjelden. Dagbladet har nylig skrevet om hvordan skadedyrene gjorde at en restaurant på Grünerløkka måtte stenge.
Det viser seg at problemet heller ikke var ukjent for sjefen for bedriften. Tidligere i høst hadde de hørt mistenkelige lyder og de tok da kontakt med både huseier og skadedyrfirmaet Anticimex.

        Anticimex tettet igjen en åpning de trodde gnagere kunne komme inn, men det var tydeligvis ikke nok. Da firmaet og Mattilsynet ble forevist videoen ble lokalet øyeblikkelig stengt.
      
– Vi la umiddelbart ned produksjonen og flyttet den til et annet lokale, sier sjefen.
– Alle råvarer som var i lokalet, som kunne ha vært i befatning med skadedyr, ble destruert i samråd med Mattilsynet, sier sjefen til Dagbladet og legger til:
– Vi kan ikke leie slike lokaler om ikke vi vet at dette er ordnet.
Mattilsynet forteller at i denne tiden av året, er det vanlig at de får meldinger om uønskede rottebesøk.

        – Hvor vanlig er det at matbedrifter får rottebesøk?
      
– Det er ikke godt å si. Men, det vi kan slå fast er at når høsten kommer og det blir kaldere, så får vi oftere meldinger om rotter, sier Håvard Johansen, fungerende seksjonssjef for Mattilsynet region Stor-Oslo, til Dagbladet.
– Rottene vil nok helst være ute, men når det begynner å bli kaldt trekker de nok inn for å få varme og kanskje er det enklere å finne mat innendørs også.

        – Hvilken fare representerer egentlig rottene?
      
De lever ofte i svært uhygieniske miljøer, som for eksempel kloakk. Og det betyr at de kan være med på å spre patogener (farlige bakterier) hvor enn de beveger seg. Smittefaren er stor og observasjoner av rotter er noe vi tar på største alvor.

        – De er vanskelig å oppdage?
      
– De er ofte sky og sitter svært rolig mens det er aktivitet i bygget. Men, når det blir rolig kommer de ofte fram.

        I kvartalet hvor rotta ble observert ligger det tett i tett med restauranter. Hva med naborestaurantene?
      
– Vi ser alltid an situasjonen. Men, svært ofte er det naturlig at vi tar en ekstra vurdering av tilstøtende lokaler.
– Det er mye rotter i Oslo. Derfor er det viktig med vedlikehold og å tette igjen alle tenkelige hull. Det handler rett og slett om å gjøre det så vanskelig som mulig å komme inn.
