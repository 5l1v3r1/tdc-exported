
# Τράπεζα Πειραιώς: Επεκτείνει την κατάργηση της χρέωσης για ανάληψη από ΑΤΜ άλλης τράπεζας

Published at: **2019-11-06T17:55:00+00:00**

Author: ****

Original: [enikos.gr](http://www.enikos.gr/economy/682703/trapeza-peiraios-epekteinei-tin-katargisi-tis-chreosis-gia-analip)

Η Τράπεζα Πειραιώς ανακοίνωσε ότι επεκτείνει την κατάργηση της χρέωσης για ανάληψη μετρητών από ΑΤΜ άλλης τράπεζας σε όλους τους πελάτες της που συναλλάσσονται σε απομακρυσμένες περιοχές της χώρας και δεν καλύπτονται από το δικό της δίκτυο.

        Η ανακοίνωση της Τράπεζας Πειραιώς
      
Σε συνέχεια της δέσμευσής της να επανεξετάσει την τιμολογιακή της πολιτική, η Τράπεζα Πειραιώς αποφάσισε να επεκτείνει την απορρόφηση του κόστους ανάληψης μετρητών από ΑΤΜ άλλων τραπεζών για όλους τους πελάτες της που συναλλάσσονται σε απομακρυσμένες περιοχές της Ηπειρωτικής και Νησιωτικής χώρας και δεν καλύπτονται από το δικό της δίκτυο, πανελλαδικά.
Έτσι, οι πελάτες της Τράπεζας Πειραιώς δεν θα έχουν οποιαδήποτε επιβάρυνση κατά την ανάληψη μετρητών μέσω Αυτόματων Ταμειολογιστικών Μηχανών (ΑΤΜ) τρίτων Τραπεζών σε απομονωμένες περιοχές όπου η Τράπεζα δεν έχει παρουσία. Το κόστος ανάληψης στις περιπτώσεις αυτές θα απορροφάται εξολοκλήρου από την Τράπεζα Πειραιώς.
Με την τιμολογιακή αυτή αλλαγή, η Τράπεζα Πειραιώς αποδεικνύει έμπρακτα για ακόμη μια φορά ότι λειτουργεί με βασικό γνώμονα το σεβασμό προς τους πελάτες της και την καλύτερη δυνατή εξυπηρέτησή τους.
Στο πλαίσιο αυτό, μάλιστα, υπενθυμίζεται ότι οι αναλήψεις μετρητών παρέχονται ανέξοδα για τους πελάτες της Τράπεζας από το εκτενές πανελλαδικό δίκτυό της που απαριθμεί συνολικά 1.910 ΑΤΜ, με πολύ μεγάλη γεωγραφική διασπορά.
