
# В Русе използват изостаналите протоколи от първия тур

Published at: **2019-11-01T20:46:34+00:00**

Author: **Стандарт**

Original: [Стандарт Новини](https://standartnews.com/blgariya-mestni-izbori-2019/v-ruse-izpolzvat-izostanalite-protokoli-ot-prviya-tur-405612.html)

В 16 населени места в област Русе ще избират кмет на втория тур на 3 ноември /неделя/. Това показват данните, публикувани на сайтовете на осемте Общински избирателни комисии в региона.
Балотаж за общински кмет ще има в Русе, Две могили и Ветово, както и в населените места Николово, Просена и Сандрово, намиращи се в община Русе, Батин - в община Борово, Полско Косово, Босилковци и Копривец - в община Бяла, Сеново - в община Ветово, Батишница, Бъзовец и Кацелово - в община Две могили, Мечка - в община Иваново, и Белцов - в община Ценово.
Бюлетините за балотажа вече са в Русе, съобщи БТА. Председателят на Общинската избирателна комисия в Русе Николай Братованов каза, че техният брой е 158 000 за община Русе. Той обясни, че секционните избирателни комисии, чийто общ брой е 217, ще използват на балотажа неизползваните протоколи, отпечатани за първия тур, като имената на отпадналите кандидати за кмет са заличени от общинската администрация. "Надявам се това да не доведе до объркване в секционните избирателни комисии", заяви Братованов.
По думите му 23 са избирателите в общината, навършили пълнолетие между първия и втория тур, които ще могат да гласуват за първи път на 3 ноември. Братованов информира, че три социологически агенции ще следят изборния резултат в община Русе по метода екзитпол.
