
# Υπόθεση Novartis : Τι υποστηρίζει η Τουλουπάκη για τις καταθέσεις των μαρτύρων

Published at: **2019-11-04T16:44:29+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/04/society/ypothesi-novartis-ti-ypostirizei-i-touloupaki-gia-tis-katatheseis-ton-martyron/)

Τη νομιμότητα και την εγκυρότητα των καταθέσεων των προστατευομένων μαρτύρων που, έχουν εξεταστεί στο πλαίσιο της  έρευνας για την υπόθεση της Novartis,  υπερασπίζεται η επικεφαλής της  Εισαγγελίας Διαφθοράς, Ελένη Τουλουπάκη. Η εισαγγελική λειτουργός, με εξώδικη δήλωσή της απαντά σε όσα είδαν το φως της δημοσιότητας τις τελευταίες μέρες που έθεταν επί της ουσίας υπό αμφισβήτηση το καθεστώς που ελήφθησαν οι καταθέσεις από τους προστατευόμενους μάρτυρες.
Σύμφωνα με την κ. Τουλουπάκη στο πλαίσιο της ελληνικής ή και της διεθνούς έννομης τάξης δεν υφίσταται καμία διάταξη νόμου, η οποία να απαγορεύει τη χρήση και αξιοποίηση καταθέσεων προστατευόμενων μαρτύρων που έχουν δώσει καταθέσεις και σε αλλοδαπές έννομες τάξεις υπό οιοδήποτε καθεστώς.

        Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά
      
Αντιθέτως, επικαλείται τη  Σύσταση του ΟΟΣΑ αναφέροντας ότι κατατείνει στην παροχή της προστασίας σε όσα πρόσωπα έχουν χρήσιμες πληροφορίες για αποκάλυψη περιπτώσεων διαφθοράς ανεξαρτήτως προσωπικών, χρηστών ή μη, κινήτρων.
Σύμφωνα μάλιστα με δήλωση του πληρεξούσιου δικηγόρου της Αλέξανδρου Παπαστεργιόπουλου «ακόμη, όμως, και να ίσχυε κάτι τέτοιο δεν θα έπληττε την αξιοπιστία και το περιεχόμενο των καταθέσεων, αφού δικονομικά αυτές παραμένουν έγκυρες και αξιοποιήσιμες, αλλά μόνο την άρση του καθεστώτος προστασίας των μαρτύρων και ούτως της ανωνυμίας τους.
Για όσους βέβαια σπεύδουν να χαρούν για μια τέτοια εξέλιξη, απλά να αναφέρουμε ότι η αποκάλυψη της ταυτότητάς τους οδηγεί αμέσως σε πλήρη αποδεικτική δύναμη των καταθέσεών τους, ενώ υπό το καθεστώς προστασίας δεν παράγεται πλήρης απόδειξη και απαιτούνται συνοδά αποδεικτικά στοιχεία για την κατάγνωση ενοχής των εμπλεκομένων».
Περαιτέρω,  σύμφωνα πάντα με δήλωση του κ. Παπαστεργιόπουλου, «από το έγγραφο της Εισαγγελέως Διαφθοράς δεν προκύπτει διόλου ότι οι αναφερόμενοι μάρτυρες είναι ίδιοι με εκείνους που κατέθεσαν στις ΗΠΑ, άλλωστε τέτοια βεβαία γνώση δεν θα μπορούσε να έχει η Εισαγγελία».

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
