
# Krever svar fra Hauglie

Published at: **2019-11-04T12:23:08+00:00**

Author: **Mats Rønning**

Original: [Dagbladet.no](https://www.dagbladet.no/nyheter/krever-svar-fra-hauglie/71780690)


        - Vi har skrevet ned 18 spørsmål som vi mener arbeidsministeren, justisministeren og Sivilombudsmannen bør svare på. Lista blir oppdatert etter redegjørelsen, sier SV-representant Freddy André Øvstegård til Dagbladet.
      
Han er SVs mann i kontroll- og konstitusjonskomiteen, som samles til møte bare timer etter Hauglies redegjørelse i morgen. Der vil Øvstegård ta opp spørsmålslista si.
For at spørsmålene skal bli sendt i komiteens regi, må han ha støtte fra to andre representanter. Det har Øvstegård god tro på at han får.

        - Jeg er trygg på at komiteen vil undersøke saken og at vi vil sende flere spørsmål til statsråden - enten på møtet i morgen eller uka etter, sier han.
      
Stortinget har ennå ikke bestemt hvordan redegjørelsen til Anniken Hauglie skal behandles. Den vil bli etterfulgt av en debatt i salen og trolig overført til en komité.
Om den havner i arbeids- og sosialkomiteen eller om går rett til kontroll, er uavklart. Men SVs oppfatning er tydelig:
- Saken hører hjemme i kontroll- og konstitusjonskomiteen.
Øvstegård mener saken er den mest alvorlige som Stortinget har hatt til behandling, på svært lenge.
- Det er snakk om et grovt overtramp fra systemets side, mot enkeltpersoner, som i mange tilfeller er syke og sårbare. Vi har å gjøre med et kollektivt klassejustismord, sier han.
På lista over 18 spørsmål trekker han fram to som helt sentrale for Anniken Hauglie og regjeringen å besvare:
- Hun må avklare hvordan regjeringen skal sørge for å gi ofrene rettferdighet og oppreisning. I tillegg må vi komme til bunns i hvor vidt Hauglie tidligere burde ha trukket i nødbremsen, sier han.
Spørsmålet til justisminister Jøran Kallmyr (Frp) vil dreie seg om departementets lovavdeling på noe tidspunkt var inne i saken, mens Sivilombudsmannen før følgende utfordring:
- Vi trenger å vite om Sivilombudsmannen har behandlet spørsmål som er relevante for saken, i den perioden hvor Nav har drevet feil praksis, sier SV-representanten.
Om kontrollkomiteen skulle ende med å sende spørsmål til regjeringen, innebærer ikke det nødvendigvis at en kontrollsak er opprettet.
Men i forrige uke gikk Arbeiderpartiets Eva Kristin Hansen langt i å forskuttere dette. Overfor Adresseavisen sa hun at hun akter å bruke initiativretten til å kreve høring i Nav-skandalen.
– Folks liv er ødelagt. Stortinget må vite hvorfor de ansvarlige ikke handlet før, sa Hansen, som er en av Stortingets visepresidenter.
- Det er åpenbart at denne feilen har vært kjent lenge. Trygderetten har varslet, og statsråden må ha visst dette i lengre tid. Da må Stortinget gå helt til bunns i saken, og det skjer best i en åpen høring, framholdt Hansen overfor avisa.
Kontrollkomiteens leder Dag Terje Andersen (Ap) sa allerede onsdag til NTB at han tror Nav-skandalen med stor sannsynlighet vil havne på komiteens bord, men la til at han først vil avvente Hauglies redegjørelse.
