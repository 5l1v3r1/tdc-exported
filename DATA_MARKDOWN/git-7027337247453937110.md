
# پزشکی قانونی: مرگ 9300 نفر در حوادث رانندگی نیمه اول سال 98

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696597/%D9%BE%D8%B2%D8%B4%DA%A9%DB%8C-%D9%82%D8%A7%D9%86%D9%88%D9%86%DB%8C-%D9%85%D8%B1%DA%AF-9300-%D9%86%D9%81%D8%B1-%D8%AF%D8%B1-%D8%AD%D9%88%D8%A7%D8%AF%D8%AB-%D8%B1%D8%A7%D9%86%D9%86%D8%AF%DA%AF%DB%8C-%D9%86%DB%8C%D9%85%D9%87-%D8%A7%D9%88%D9%84-%D8%B3%D8%A7%D9%84-98)

طبق اعلام سازمان پزشکی قانونی کشور، در نیمه اول سال ۱۳۹۸، نه هزار و ۳۶۰ نفر در حوادث رانندگی ترافیکی کشته شده‌اند و این تعداد نسبت به مدت مشابه در سال گذشته تغییرات اندکی داشته و تنها یک دهم درصد افزایش یافته است.
به گزارش ایسنا به نقل از سازمان پزشکی قانونی کشور، بیشترین کشته های حوادث رانندگی مربوط به شهریور ماه با هزار و ۸۰۰ نفر و پس از آن مرداد ماه با هزار و ۷۲۸ نفر و کمترین آن مربوط به فروردین ماه با ۱۲۴۲ نفر بوده است. همچنین روز ۱۷ خرداد با ۸۹ کشته، ۱۷ مرداد با ۸۱ کشته و ۱۳ خرداد با ۷۹ کشته پرتلفات ترین روزهای نیمه اول امسال بوده است.

        بیشترین مرگ‌ها در جاده های برون شهری
      
در این گزارش با تأکید بر اینکه بیشترین تلفات مربوط به مسیرهای برون شهری است، آمده است ۶۴.۷ درصد کشته های تصادفات مربوط به جاده های برون شهری، ۲۴ درصد در راه های درون شهری،۸.۷ درصد در جاده‌های روستایی و محل تصادف هفت دهم درصد در راه های اختصاصی و دو درصد در سایر راه ها بوده است.
به بیان دیگر در نیمه اول سال ۹۸، شش هزار و ۵۳ نفر در محورهای برون شهری (۱.۵ درصد افزایش نسبت به سال ۹۷)، دو هزار و ۲۴۶ نفر در مسیرهای درون شهری (۲.۷ درصد افزایش نسبت به سال ۹۷)، ۸۱۰ نفر در مسیرهای روستایی (۲۱.۳ درصد افزایش نسبت به سال ۹۷) و ۲۵۱ نفر در راه های اختصاصی و سایر راه ها کشته شده اند.(۵۳ درصد کاهش نسبت به سال ۹۷)

        بیشترین تلفات در استان فارس
      
بر اساس این گزارش در سال گذشته استان‌های فارس با ۷۴۴ نفر، خراسان رضوی با ۶۸۲ نفر و تهران با ۶۵۶ نفر بیشترین و استان‌های ایلام با ۶۹ نفر، چهارمحال و بختیاری با ۱۲۶ نفر و کهگیلویه و بویراحمد با ۱۳۱ نفر کمترین تعداد کشته های ناشی از حوادث رانندگی را داشته‌اند.

        بیشترین درصد افزایش در استان بوشهر
      
بیشترین افزایش در مرگ‌های ناشی از حوادث رانندگی در نیمه اول سال ۹۸ نسبت به سال قبل از آن در استان های بوشهر(۴۸.۸ درصد) و خراسان جنوبی (۳۰.۲ درصد) و بیشترین کاهش مربوط به استان های کردستان (۲۴.۲-درصد) و چهارمحال و بختیاری (۱۹.۲-درصد) بوده است.

        بیش از سه چهارم کشته شده‌ها مرد هستند
      
این بررسی ها نشان می دهد که ۷۷.۸ درصد از کشته های ناشی از حوادث رانندگی در نیمه اول سال ۹۸ مرد (۷۲۸۵ نفر) و ۲۲.۲ درصد زن (۲۰۷۵ نفر) بوده‌اند. همچنین در افراد ۱۸ سال به بالا: ۷۱.۷ درصد متأهل و ۲۷ درصد مجرد هستند و وضعیت تاهل ۱.۳درصد نامشخص بوده است.

        رانندگان؛ بیشترین قربانیان
      
در زمان وقوع تصادف ۴۳.۲ درصد از افراد راننده وسیله نقلیه ،۱۹.۷ درصد عابر پیاده و ۳۶.۲ درصد سرنشین یا ترک وسیله نقلیه بوده اند. از مجموع تلفات رانندگی نیمه اول سال ۹۸ (۹ هزار و ۳۶۰ نفر)، ۱۹.۷ درصد یعنی هزار و ۸۴۷ نفر عابر پیاده و ۲۰.۷ درصد یعنی هزار و ۹۳۸ نفر موتورسیکلت سوار بودند.
از لحاظ سنی ۸.۵ درصد افراد فوت شده در حوادث رانندگی سال گذشته ۱۰ سال و کمتر، ۶ درصد ۱۷-۱۱ سال، ۵۴.۴ درصد ۴۹-۱۸ سال و ۳۱ درصد کشته های تصادفات ۵۰ سال به بالا داشته‌اند.

        سواری؛ خودروی مورد استفاده ۴۷ درصد متوفیان
      
نحوه وقوع تصادف ۴۴.۳ درصد از افراد متوفی ناشی از برخورد وسایل نقلیه به یکدیگر، ۱۹.۷ درصد ناشی از برخورد وسیله نقلیه به عابر متوفی و ۲۶.۶ درصد واژگونی وسیله نقلیه بوده است. خودرو مورد استفاده ۴۷ درصد از افراد متوفی خودرو سواری، ۲۰.۷ درصد موتورسیکلت، ۶.۶ درصد وانت بار، ۳ درصد کامیون، کامیونت و تریلی و ۱.۱ درصد اتوبوس و مینی بوس بوده است.
همچنین بر اساس این آمار هزار و ۸۴۷ نفر از متوفیان تصادفات ( ۱۹.۷ درصد) عابر پیاده بودند.
براساس بررسی های انجام شده در نیمه اول امسال نسبت به مدت مشابه سال گذشته، تلفات استفاده کنندگان از وانت بار (۱۵.۴ درصد)، خودروی سواری (۵ درصد) و عابران پیاده (۳.۵ درصد) افزایش و تلفات موتورسواران (۱۴.۶ – درصد) کاهش داشته است.

        ضربه به سر علت اصلی مرگ
      
علت اصلی مرگ ۴۰.۳ درصد از افراد ضربه به سر، ۲۹.۴درصد شکستگی‌های متعدد، ۷.۵ درصد به دلیل خونریزی و ۱۶ درصد به دلیل علل اشتراکی (موارد دارای بیش از یک علت)، ۱.۸ درصد سوختگی،سه دهم درصد نرسیدن اکسیژن، ۴.۷ درصد سایر موارد بوده است.

        نیمی از متوفیات حوادث رانندگی در محل حادثه کشته می‌شوند
      
محل فوت ۵۳ درصد از افراد در محل حادثه، ۶.۱ درصد حین انتقال به بیمارستان و محل فوت ۴۰.۲ درصد از افراد در بیمارستان بوده است. همچنین نحوه انتقال ۹۱.۸ درصد افراد متوفی از طریق آمبولانس، شش درصد توسط وسایل نقلیه عبوری، سه دهم درصد خودروی پلیس، یک درصد سایر خودروها و نه دهم درصد نامعلوم بوده است.

        کاهش تلفات حوادث رانندگی شهریور ۹۸
      
آمار متوفیان حوادث رانندگی در شهریور ماه امسال ۱۸۰۰ نفر بوده که نسبت به شهریور سال قبل ۳.۴ درصد کاهش یافته است.

        ثابت ماندن مصدومین ارجاعی به پزشکی قانونی
      
در نیمه اول سال ۹۸، ۱۹۳ هزار و ۵۲۴ مصدوم تصادف به مراکز پزشکی قانونی مراجعه کرده اند که این تعداد نسبت به سال گذشته تغییر خاصی نداشته است.
