
# Βρετανία: Ο Τζόνσον ξεκινά την προεκλογική του εκστρατεία

Published at: **2019-11-06T13:31:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595997/vretania-o-tzonson-ksekina-tin-proeklogiki-tou-ekstrateia)

Ο Βρετανός Πρωθυπουργός Μπόρις Τζόνσον ξεκινά επίσημα σήμερα την προεκλογική του εκστρατεία με την υπόσχεση να «εκπληρώσει το Brexit», σε αντίθεση με τον βασικό του αντίπαλο, τον οποίο συνέκρινε με τον Σοβιετικό ηγέτη Ιωσήφ Στάλιν. Οι Βρετανοί προσέρχονται στις κάλπες στις 12 Δεκεμβρίου αφού το Κοινοβούλιο συμφώνησε την περασμένη εβδομάδα στη διεξαγωγή πρόωρων εκλογών, σε μια προσπάθεια να τερματιστούν τρία χρόνια βαθιάς διαφωνίας αναφορικά με το Brexit που έχει πλήξει την πίστη των επενδυτών στη σταθερότητα της πέμπτης μεγαλύτερης οικονομίας και έχει ζημιώσει τη διεθνή θέση της Βρετανίας. Η έκβαση των εκλογών είναι δύσκολο να προβλεφθεί, με το άμεσο ερώτημα για την έξοδο της Βρετανίας από την Ευρωπαϊκή Ένωση να περιπλέκει την επιλογές που παραδοσιακά κάνει το εκλογικό σώμα, δίνοντας σε μικρότερους ανταγωνιστές την ευκαιρία να σταθούν απέναντι στα δύο μεγαλύτερα κόμματα – τους Συντηρητικούς του Τζόνσον και το Εργατικό Κόμμα. Ενώ ο Τζόνσον θέλει να ορίσει την ψηφοφορία ως έναν τρόπο για να διευθετηθεί το Brexit, εγχώρια ζητήματα όπως το μέλλον του Εθνικού Συστήματος Υγείας επίσης θα έχουν σημαντικό ρόλο. «Δεν θέλω εκλογές. Κανένας πρωθυπουργός δεν θέλει πρόωρες εκλογές, ιδιαίτερα όχι τον Δεκέμβριο», έγραψε ο Τζόνσον σε άρθρο του στην εφημερίδα Daily Telegraph. «Αλλά όπως έχουν τα πράγματα, απλά δεν έχουμε επιλογή – διότι μόνο μέσω της εκπλήρωσης του Brexit τις επόμενες εβδομάδες θα μπορέσουμε να επικεντρωθούμε σε όλες τις προτεραιότητες για τον βρετανικό λαό». Νωρίτερα σήμερα ο Τζόνσον έγινε δεκτός από τη βασίλισσα Ελισάβετ στο παλάτι του Μπάκιγχαμ προκειμένου να ζητήσει την άδειά της για τη διάλυση του Κοινοβουλίου. Επιστρέφοντας στην κατοικία του στη Ντάουνινγκ Στριτ, θα ανακοινώσει επίσημα τη διεξαγωγή των εκλογών, ενώ αργότερα θα κηρύξει την έναρξη της προεκλογικής εκστρατείας του κόμματός του. Οι δημοσκοπήσεις δείχνουν ότι οι Συντηρητικοί του Τζόνσον έχουν σημαντικό προβάδισμα έναντι των Εργατικών, αλλά οι εκλογολόγοι προειδοποιούν ότι το κλίμα είναι ασυνήθιστα ευμετάβλητο. Οι έρευνες έδειχναν ότι η προκάτοχός του, Τερέζα Μέι, είχε τεράστιο προβάδισμα για τις πρόωρες εκλογές του 2017, στις οποίες απλά εξανεμίστηκε η κοινοβουλευτική της αυτοδυναμία. ΚΑΚΟ ΞΕΚΙΝΗΜΑ Η προεκλογική εκστρατεία των Συντηρητικών έχει ήδη κάνει κακό ξεκίνημα, αφού ο Υπουργός Τζέικομπ Ρις-Μογκ ζήτησε χθες συγγνώμη διότι δήλωσε ότι τα θύματα της πυρκαγιάς στον πύργο Γκρένφελ του Λονδίνου, όπου έχασαν τη ζωή τους 71 άτομα, θα έπρεπε να χρησιμοποιήσουν την κοινή λογική για να αγνοήσουν τις οδηγίες των πυροσβεστών που τους είπαν να παραμείνουν στο φλεγόμενο κτήριο. Σήμερα, το κόμμα κατηγορήθηκε ότι έδωσε στη δημοσιότητα ένα παραποιημένο βίντεο κλιπ μιας τηλεοπτικής συνέντευξης με υψηλόβαθμο πολιτικό των Εργατικών. Ο 55χρονος Τζόνσον ελπίζει να εξασφαλίσει μια αρκετά μεγάλη πλειοψηφία στο Κοινοβούλιο προκειμένου να επικυρωθεί η συμφωνία για το Brexit, η οποία συνήφθη με τις Βρυξέλλες τον περασμένο μήνα και να οδηγήσει τη Βρετανία εκτός της ΕΕ στα τέλη Δεκεμβρίου ή τον Ιανουάριο. Σε μια προσπάθεια να κεφαλαιοποιήσει την κόπωση των ψηφοφόρων για το Brexit, ύστερα από τρία και πλέον χρόνια από το δημοψήφισμα, στο οποίο οι Βρετανοί τάχθηκαν υπέρ της αποχώρησης από το μπλοκ, ο Τζόνσον θα δηλώσει κατά την έναρξη της καμπάνιας του ότι είναι ώρα «να βγούμε από το τέλμα». Στην καμπάνια του, ο βετεράνος σοσιαλιστής ηγέτης των Εργατικών, Τζέρεμι Κόρμπιν, θα σκιαγραφηθεί ως κάποιος που θέλει να καθυστερήσει τη διαδικασία του Brexit με τη διενέργεια ενός ακόμα δημοψηφίσματος, αυξάνοντας παράλληλα τους φόρους και καταστρέφοντας την ευημερία. «Προσποιούνται ότι το μίσος τους στρέφεται μόνο εναντίον ορισμένων δισεκατομμυριούχων – και καταδεικνύουν άτομα με μια ευχαρίστηση και μια εκδικητικότητα που έχει να καταγραφεί από τότε που ο Στάλιν εκτελούσε τους κουλάκους», έγραψε ο Τζόνσον. Εκατομμύρια άνθρωποι εκτελέστηκαν υπό τον Στάλιν και πολλοί περισσότεροι έχασαν τη ζωή τους λόγω της κακοποίησης και των ασθενειών στο τεράστιο δίκτυο στρατοπέδων κράτησης, γνωστού ως Γκουλάγκ. Μεταξύ των ομάδων που είχαν στοχοποιηθεί ήταν και οι σχετικά εύποροι χωρικοί, γνωστοί ως κουλάκοι. Ο Κόρμπιν δήλωσε χθες ότι θέλει να διαπραγματευτεί μια νέα συμφωνία για το Brexit και στη συνέχεια να δώσει τη δυνατότητα στους πολίτες να αποφασίσουν εάν η χώρα θα αποχωρήσει με τους όρους που προτείνει εκείνος ή εάν δεν θα αποχωρήσει καν από την ΕΕ, λέγοντας ότι η συμφωνία του Τζόσον θα πλήξει την οικονομία και θα αποδυναμώσει τα δικαιώματα των εργαζομένων. Στην έναρξη της δικής του εκστρατείας σήμερα, θα πει ότι οι Εργατικοί θα επιφέρουν πραγματική αλλαγή και ότι ο ίδιος ζητεί την εξουσία για να την μοιραστεί. «Η πολιτική που εγώ πρεσβεύω σχετίζεται με τον διαμοιρασμό της εξουσίας και του πλούτου με ανθρώπους που δεν έχουν πολλά χρήματα και δεν έχουν φίλους σε υψηλά πόστα», θα πει ο Κόρμπιν σύμφωνα με αποσπάσματα της ομιλίας που δόθηκαν στη δημοσιότητα από το γραφείο του. 
