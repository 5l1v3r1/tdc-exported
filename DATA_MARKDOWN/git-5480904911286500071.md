
# Soutěž týmů na MS dřevorubců vyhrála Austrálie, Češi byli pátí

Published at: **2019-11-01T22:42:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/soutez-tymu-na-ms-drevorubcu-vyhrala-australie-cesi-byli-pati/1816221?utm_source=rss&utm_medium=feed)

Praha - Páteční štafetovou soutěž týmů na mistrovství světa v dřevorubeckých sportech Stihl Timbersports v Praze vyhrála Austrálie před Novým Zélandem, USA a Polskem. Austrálie obhájila titul z loňského šampionátu v Liverpoolu. Český tým zopakoval páté místo. V osmifinále vyřadil Rakušany, ve čtvrtfinále nestačil na USA. Šampionát se koná v pátek a v sobotu v Průmyslovém paláci na Výstavišti v Praze 7.
Soutěže se zúčastnilo celkem 20 týmů, od osmifinále se bojovalo vyřazovacím způsobem. Český tým nastoupil ve složení Martin Komárek, Martin Roušal, Leoš Klíma, Jan Holub, Martin Kalina a Matyáš Klíma. V každém kole nastoupila za dané družstvo čtveřice závodníků. Ve dvou disciplínách používali sekeru, v jedné ruční pilu a v další motorovou pilu.
Téměř tříhodinovou soutěž sledovala vyprodaná hala, ve které se tísnilo 2500 diváků. Vstupenky byly vyprodány zhruba měsíc po zahájení prodeje.
V sobotu se koná soutěž jednotlivců. Nastoupí do ní 12 závodníků z různých zemí, jde o šampiony daných států v letošním roce. Česko bude reprezentovat osmadvacetiletý Martin Roušal, v civilu městský policista. Proti soutěži týmů přibudou dvě disciplíny navíc.
Kořeny tohoto sportu jsou v Austrálii, na Novém Zélandu, v USA a Kanadě. Soutěž byla založena v 80. letech minulého století.
