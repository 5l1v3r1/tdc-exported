
# Социолози предвиждат инфарктен балотаж в Централен“

Published at: **2019-11-01T12:48:00+00:00**

Author: ****

Original: [Plovdiv24.bg](https://www.plovdiv24.bg/novini/analizi/Sociolozi-predvizhdat-infarkten-balotazh-v-Centralen-910382)

Социолози предвиждат възможен обрат в подкрепата за Георги Титюков и Георги Стаменов на балотажа в неделя. Прогнозата се базира на съпоставка на данните от местните избори през 2015-а и резултатите от първия тур миналата неделя.
През 2015 г. на първи тур Георги Стаменов получи 10 118 гласа, а Георги Титюков – 4692 гласа. Разликата от 5426 гласа бе стопена на 283 гласа!
Ситуацията на настоящите избори е идентична. На първия тур Георги Стаменов събра 9868 действителни гласове, а Георги Титюков – 4062. Разликата между двамата опоненти е почти същата като на предходните избори – 5806 гласа.
Репортер на Plovdiv24.bg  се свърза с двама социологи, които да коментират резултатите.
Първан Симеонов от "Галъп Интернешънъл“ коментира, че разликата е напълно преодолима. Той посочи за пример подобна ситуация в Добрич, където през 2015-а беше стопена разлика от 22 000 гласа и на балотажа победител излиза вторият, който на първи тур е бил с почти 30% след опонента си!
Преподавателят по социология в СУ "Св. Св. Климент Охридски“ и бивш кадър на "Алфа Рисърч“ Станислав Стоянов също смята, че сегашната разлика между опонентите в "Централен“ не е пречка за обръщане на вота в полза на Георги Титюков. Стоянов обясни, че много по-големи разлики са били преодолявани и посочва ситуацията за кмет на голяма община в Пловдив през 2011 г.
Социолози и политолози са единодушни, че Стаменов е достигнал тавана на подкрепата, а Титюков разполага с голям резерв, който ще се активира в неделя. Дали този път ще познаят, ще разберем в неделя.
