
# VG og Sofie inngår forlik

Published at: **2019-11-04T10:33:53+00:00**

Author: **Johannes Fjeld**

Original: [Dagbladet.no](https://www.dagbladet.no/kultur/vg-og-sofie-inngar-forlik/71780430)

VG og Sofie Bakkemyr har inngått forlik. Dette melder Journalisten.

        - Partene har kommet til enighet, og saken er ute av verden, sier advokat Knut-Asbjørn Solevåg til Dagbladet. Han representerer Bakkemyr.
      
Solevåg sier partene har avtalt at de ikke diskuterer detaljer i saken. Dette bekrefter stabssjef Øyvind Næss i VG overfor Journalisten.
Det var i august at Solevåg fortalte at de ikke utelukket rettslige skritt mot VG.
- Etter den fellelsen som nå foreligger, er det i tråd med det vi har sagt før: at det er naturlig å fremme krav mot VG for utgiftsdekning. Etter min oppfatning er det også grunnlag for å høre om de er villige til å gi en oppreisning for den belastingen Sofie har vært utsatt for, sa Solevåg til Dagbladet den gangen.
Kravet om oppreisning ble til slutt sendt i september, ifølge Dagens Næringsliv.
Bakgrunnen var at VG ble felt for fem brudd på Vær varsom-plakaten av Pressens faglige utvalg (PFU) for den omstridte «dansevideosaken» om Sofie (27) og Trond Giske på Bar Vulkan. Avisa hadde i forkant selv erkjent at de hadde brutt god presseskikk.
VGs beklagelser og rettelser i ettertid av publisering veide ikke opp for overtrampene som ble begått overfor Sofie, mente sekretariatet, som i forkant innstilte på fem brudd på Vær varsom-plakaten: 3.2, 3.3, 3.7, 3.9 og 4.13. Disse ble altså opprettholdt.

        VGs sjefredaktør, Gard Steiro, sa den gangen at fellelsen stort sett er som forventet.
      
- Konklusjonene er på linje med det vi har skrevet i vårt tilsvar. Dette er overtramp vi er enige i å ha begått, sa han til Dagbladet.
Bakkemyr var fornøyd med avgjørelsen.
- Jeg er veldig fornøyd med resultatet og synes det var veldig fint, uttalte Bakkemyr til NTB etter fellelsen. På det tidspunktet ville hun ikke kommentere om hun vurderte rettslige skritt.
- Dette er en skamplett på norsk pressehistorie, uttalte PFU-medlem Liv Ekeberg om saken under møtet der saken ble behandlet.
Hun kalte også saken et «skoleeksempel på kampanjejournalistikk».
- Avisa har ikke bare brukt en uerfaren kilde og løpt andres ærend, men misbrukt henne for en vinkling som hun gjentatte ganger har sagt at hun ikke kjenner seg igjen i, mente Ekeberg.
Sofie sto først fram hos TV2 og fortalte at hun følte seg feilsitert, dårlig behandlet og presset av VG.

        Trond Giske uttalte seinere til TV 2 at han tror han hadde gitt seg i politikken om ikke Sofie sto fram og fortalte sin historie.
      
- Hvis ikke sannheten hadde kommet frem, og den feilaktige fremstillingen som først ble presentert hadde blitt opplest og vedtatt, tror jeg ikke det hadde vært mulig å fortsette. En ting er hva jeg hadde orket, men familien min hadde ikke fortjent den belastningen, sa Giske til TV 2.

        Dagbladet kommer tilbake med mer.
      
