
# Столичні патрульні затримали чоловіка з наркотиками (фото)

Published at: **2019-11-05T11:11:13+00:00**

Author: ****

Original: [ГЛАВКОМ](https://glavcom.ua/kyiv/news/stolichni-patrulni-zatrimali-cholovika-z-narkotikami-foto-637804.html)

У Подільському районі Києва під час патрулювання правоохоронці помітили чоловіка, який помітно нервував та щось викинув на газон. Патрульні зупинили його, а у ході перевірки виявили пристрій для вживання наркотичних речовин. Для документування події викликали слідчо-оперативну групу територіального управління поліції.
Про це повідомляє пресслужба поліції Києва. 
При огляді місця, де зупинили чоловіка, правоохоронці виявили коробку з-під сірників, в якій знаходилось два паперових згортки з речовиною рослинного походження та порошок блакитного кольору. Вилучене направили для проведення відповідної експертизи.
Чоловіка затримали у порядку ст. 208 Кримінального процесуального кодексу України. Ним виявився 30-річний місцевий мешканець, який притягувався до кримінальної відповідальності за аналогічні злочини.
Слідчим відділом Подільського управління поліції розпочате кримінальне провадження за ч. 1 ст. 309 (Незаконне виробництво, виготовлення, придбання, зберігання, перевезення чи пересилання наркотичних засобів, психотропних речовин або їх аналогів без мети збуту) Кримінального кодексу України. Фігуранту загрожує до трьох років позбавлення волі.
