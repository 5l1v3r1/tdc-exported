
# Ce arată datele de la INS: Salariul mediu net a crescut cu 14,7% faţă de septembrie 2018

Published at: **2019-11-07T09:06:24+00:00**

Author: **Teona Tomoiaga**

Original: [Ziarul Financiar](https://www.zf.ro/banci-si-asigurari/ce-arata-datele-de-la-ins-salariul-mediu-net-a-crescut-cu-14-7-fata-de-septembrie-2018-18550963)

Câştigul salarial mediu nominal net a fost 3.082 lei în luna septembrie, în creştere faţă de luna precedentă cu 38 lei (1,2%), potrivit datelor Institutului Naţional de Statistică (INS) publicate joi.
Totodată, valorile cele mai mari ale câştigului salarial mediu nominal net s-au înregistrat în activităţi de servicii în tehnologia informaţiei (inclusiv activităţi de servicii informatice - 7.108 lei), iar cele mai mici în fabricarea articolelor de îmbrăcăminte (1.762 lei).
Potrivit INS, în luna septembrie 2019, câştigul salarial mediu nominal brut a fost 5.041 lei, cu 60 lei (1,2%) mai maredecât în luna august a anului curent.
Comparativ cu luna septembrie a anului precedent, câştigul salarial mediu nominal net a crescut cu 14,7% în aceeaşi lună a anului în curs.
Indicele câştigului salarial real a fost 110,8% pentru luna septembrie a acestui an faţă de aceeaşi perioadă a anului precedent.
Indicele câştigului salarial real a fost 101,1% pentru luna septembrie 2019 faţă de luna octombrie a aceluiaşi an.
Faţă de luna octombrie 1990, indicele câştigului salarial real a fost 212,8%, cu 2,4 puncte procentuale mai mare faţă de cel înregistrat în luna august 2019, transmite sursa citată.
În luna septembrie 2019, în majoritatea activităţilor din sectorul economic , nivelul câştigului salarial mediu net a fost mai mare decât în luna august 2019 ca urmare a acordării de premii ocazionale (prime trimestriale, anuale, pentru performanţe deosebite sau pentru „Ziua petrolistului”), drepturi în natură şi ajutoare băneşti, sume din profitul net şi din alte fonduri (inclusiv bilete de valoare). De asemenea, creşterile câştigului salarial mediu net s-au datorat realizărilor de producţie ori încasărilor mai mari (funcţie de contracte/proiecte), cât şi a disponibilizărilor de personal cu câştiguri salariale mai mici faţă de medie, din unele activităţi economice.
Cele mai semnificative creşteri ale câştigului salarial mediu net s-au înregistrat după cum urmează: cu 21,8% în extracţia petrolului brut şi a gazelor naturale, respectiv 17,6% în fabricarea produselor din tutun; între 5,0% şi 10,0% în fabricarea produselor de cocserie şi a produselor obţinute din prelucrarea ţiţeiului, activităţi de editare, fabricarea produselor farmaceutice de bază şi a preparatelor farmaceutice, activităţi de producţie cinematografică, video şi de programe de televiziune, înregistrǎri audio şi activităţi de editare muzicalǎ (inclusiv activităţi de difuzare şi transmitere de programe), activităţi de servicii în tehnologia informaţiei (inclusiv activităţi de servicii informatice), activităţi de servicii anexe extracţiei, repararea, întreţinerea şi instalarea maşinilor şi echipamentelor; între 2,5% şi 4,5% în fabricarea produselor textile, fabricarea calculatoarelor şi a produselor electronice şi optice, tăbăcirea şi finisarea pieilor (inclusiv fabricarea articolelor de voiaj şi marochinărie, harnaşamentelor şi încălţămintei; prepararea şi vopsirea blănurilor), depozitare şi activităţi auxiliare pentru transport, alte activităţi industriale n.c.a., transporturi terestre şi transporturi prin conducte.
INS precizează că scăderile câştigului salarial mediu net faţă de luna precedentă au fost determinate de acordarea în luna august 2019 de prime ocazionale, drepturi în natură şi ajutoare băneşti, sume din profitul net şi alte fonduri (inclusiv bilete de valoare). De asemenea, scăderile câştigului salarial mediu net au fost cauzate de nerealizările de producţie ori încasările mai mici (funcţie de contracte/proiecte), precum şi de angajările în unele activităţi economice, de personal cu câştiguri salariale mai mici faţă de medie.
Cele mai semnificative scăderi ale câştigului salarial mediu net s-au înregistrat după cum urmează:
- cu 5,2% în extracţia minereurilor metalifere;
- între 3,0% şi 4,0% în silvicultură şi exploatare forestieră (inclusiv pescuit şi acvacultură), intermedieri financiare (cu excepţia activităţilor de asigurări şi ale fondurilor de pensii), fabricarea autovehiculelor de transport rutier, a remorcilor şi semiremorcilor, extracţia cărbunelui superior şi inferior, industria metalurgică, transporturi pe apă.
În sectorul bugetar s-au înregistrat creşteri ale câştigului salarial mediu net comparativ cu luna precedentă ca urmare a reluării plăţii unor drepturi salariale ce nu se acordă pe perioada concediilor de odihnă, astfel: învăţământ (8,5%, inclusiv acordarea sumelor reprezentând plata cu ora a cadrelor didactice) şi administraţie publică (1,2%). Câştigul salarial mediu net a înregistrat o uşoară scădere faţă de luna precedentă în sănătate şi asistenţă socială (-0,9%).
