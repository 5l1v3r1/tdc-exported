
# Ескалиращо напрежение в Наполи: Играчите бойкотираха шефовете, а Анчелоти абдикира

Published at: **2019-11-06T14:33:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/italy/eskalirashto-naprezhenie-v-napoli-igrachite-bojkotiraha-shefovete-a-ancheloti-abdikira-1403546.html)

Сериозен проблем назрява в Италия, свързан с отбора на Наполи, а ситуацията ескалира жестоко след срещата срещу РБ Залцбург, която завърши при пълен паритет 1:1. Медиите на Апенините информират, че ръководството на тима е дало нареждания за едноседмичен лагер сбор на тима и след срещата футболистите е трябвало да се насочат към определен хотел в близост до базата на тима, където да отседнат до срещата с Наполи. 
Футболистите обаче единодушно са взели решението да не изпълнят заръката на ръководството и всички са се прибрали по домовете след мача. Карло Анчелоти също е бил против това решение на ръководството на Наполи и обяви това публично след последния мач на Наполи в Серия А, а единствено той и треньорският екип се насочиха към хотела след срещата. Опитният треньор е разговарял с футболистите си преди да се стигне до решението да не бъде изпълнена заповедта на шефовете на клуба. 
Очаквано това е довело до сериозно напрежение между президента на тима Аурелио де Лаурентис и треньора Анчелоти, което може да доведе до крайни действия. Според "Gazzetta dello Sport" бившият треньор на Реал Мадрид е готов да напусне поста си във всеки един момент, докато "Mediaset" пишат, че ексцентричният бос на Наполи е готов да уволни Анчелоти, и то още в сряда. 
Самият треньор отказа задължителни медийни изяви след мача в Шампионска лига, а същото сториха и повечето играчи. Анчелоти дори не е дал обяснение на УЕФА защо изобщо не се е появил за пресконференцията след равенството срещу Залцбург. 
От клуба мълчат по темата и няма официално становище. Хотелските стаи на играчите до края на седмицата вече са освободени, а тепърва се очакват допълнителни подробности за ексалиращата ситуация на "Сан Паоло". С каква сума ще се раздели Анчелоти, ако напусне Наполи, вижте в тази статия. 
