
# Samsung Galaxy Fold arriverà in Italia entro la fine dell'anno

Published at: **2019-11-04T14:45:00+00:00**

Author: **Massimiliano Di Marco**

Original: [DDay.it](https://www.dday.it/redazione/32939/samsung-galaxy-fold-uscita-italia)

Samsung Galaxy Fold arriverà in Italia. Il dispositivo con schermo pieghevole era stato rimandato a causa di problemi tecnici e solo da poche settimane ha debuttato in selezionati mercati.
Secondo quanto appreso da DDAY.it, Galaxy Fold sarà disponibile nel nostro Paese entro la fine dell'anno. Al momento, non si conosce la data di uscita esatta. Il prezzo di lancio di Galaxy Fold resterà probabilmente quello annunciato mesi or sono, ossia circa 2.000 euro con 12 GB di RAM e 512 GB di spazio di archiviazione. 
Dopo la "scottatura" dei mesi scorsi, ossia quando la società coreana prima annunciò la commercializzazione di Galaxy Fold e poi dovette rinunciare al lancio sul mercato, Samsung ha optato per una distribuzione più controllata e a fasi. La casa asiatica ha operato alcune modifiche per rinforzare la cerniera e per impedire agli utenti di rimuovere la pellicola protettiva, uno dei principali elementi di criticità che erano stati evidenziati prima dell'estate. Il dispositivo è già disponibile in mercati come Corea del Sud e Stati Uniti. 
