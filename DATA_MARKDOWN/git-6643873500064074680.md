
# Vil ha sjakk-VM til norsk by

Published at: **2019-11-07T14:10:31+00:00**

Author: **Kurt B. M. Haugli**

Original: [Bergens Tidende](https://www.bt.no/sport/i/kJxxmL/Vil-ha-sjakk-VM-til-Oslo)

Bærum var nylig vertskap for VM i Fischersjakk nylig. Nå vil Oslo også ha et sjakkmesterskap.
– Det er jo helt naturlig at en by som Oslo stadig har noen store mesterskap foran seg, sier Øystein Sundelin, leder av Høyres gruppe i Oslo bystyre til Aftenposten.
Han synes det er helt naturlig at Oslo forsøker å bli arrangør av VM i hurtig- og lynsjakk i romjulen om et drøyt år.

        Les ogsåVM-fiasko for Carlsen: – Jeg skammer meg dypt
      
– Vi skal nå forsøke å oppnå en tverrpolitisk enighet om at vi vil dette. Vi vil starte med å åpne for en dialog om å være en kandidat til arrangementet, sier han.
De som sitter med makten i Oslo er heller ikke fremmed for tanken om Oslo som sjakk-VM-by. Byråd for kultur og idrett, Rina Mariann Hansen, ser ingen grunn til å være negativ nå.
– For det første må en idé som dette være forankret i idretten. Og så må vi se på hva dette innebærer av forpliktelser økonomisk. Jeg er avventende positiv til dette sier Hansen.
Selv om VM-matchen som Magnus Carlsen skal spille neste høst ikke har fått en arrangørby, så er det ikke aktuelt for Oslo å søke på den oppgaven.
Det er kun aktuelt å forsøke å bli arrangør av VM i hurtig- og lynsjakk.
VM har vært arrangert jevnlig siden 1988. Siden 2012 har det vært arrangert hvert år.
Magnus Carlsen har vært verdensmester i hurtigsjakk to ganger. Han har vunnet lynsjakk-VM fire ganger.
Carlsen er regjerende mester i lynsjakk. Russiske Daniil Dubov er regjerende mester i hurtigsjakk.
Forrige mesterskap gikk i St. Petersburg i Russland.
Det er usikkert hvor årets utgave av mesterskapet blir arrangert.

        Les ogsåFra VM-skuffelse til seier og smil på under 24 timer: – Greit å fokusere på noe annet
      
– Det er snakk om et langt billigere arrangement, men langt flere deltagere og gode muligheter for sponsorinntekter, sier Sundelin.
Et røft kostnadsoverslag ligger på rundt 15 millioner kroner. En VM-match har en kostnadsramme på rundt 50 til 60 millioner kroner.
– Vi støtter ideen om et mesterskap i hurtig- og lynsjakk i Norge, sier Morten L. Madsen, president i Norges Sjakkforbund.
Sjakken er ikke helt som annen internasjonal sport. Søknad om å arrangere et mesterskap trenger nødvendigvis ikke komme fra det nasjonale forbundet. Men Madsen mener at det vil være naturlig at en søknad om å arrangere VM i 2020 bør komme i samarbeid mellom forbundet, kommune, staten og eventuelt et privat selskap.
Finansieringen må staten, kommune og sponsorene stå for. FIDE ønsker også i utgangspunktet at det nasjonale forbundet er med.
– Et VM av denne typen er lettere å arrangere enn en VM-match. Det er snakk om en kortere periode, tidspunktet er gunstig for et TV-publikum og kostnadsrammen er lettere å håndtere, sier Madsen.

        Les ogsåFIDE: Carlsen skal forsvare VM-tittelen i Argentina eller Emiratene
      
Dersom Oslo skulle ønske å bli arrangør av et VM, er sjansene for at de får det betydelig. Presidenten i FIDE, Arkadij Dvorkovitsj, sa til NRK under VM i Fischersjakk på Høvikodden, at det ikke ville være unaturlig at Norge var arrangør av et stort mesterskap i fremtiden.
Nå er det ikke slik at FIDE har flust opp av villige søkerbyer til sine mesterskap. Det er ennå ikke avklart hvor årets VM i hurtig- og lynsjakk skal gå. Det blir trolig en avklaring i løpet av en uke eller to.
Da Wien og Stavanger hadde trukket seg som kandidater til VM-matchen mellom Magnus Carlsen og den som blir hans utfordrer neste høst, sto FIDE plutselig uten kandidater. Nå har dukket opp to kandidater som kan være villig til å ta kampen. De handler om de Forente Arabiske Emirater og Argentina.
