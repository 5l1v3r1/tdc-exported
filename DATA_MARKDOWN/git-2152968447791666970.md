
# Двама арестувани във Виетнам заради камиона с 39 жертви

Published at: **2019-11-01T19:12:00+00:00**

Author: **Нели Христова**

Original: [Dnes.bg](https://www.dnes.bg/world/2019/11/01/dvama-arestuvani-vyv-vietnam-zaradi-kamiona-s-39-jertvi.428262)

Виетнамската полиция арестува двама души за трафик на хора във връзка със смъртта на 39 мигранти, чиито тела бяха намерени в камион във Великобритания, като се предполага, че повечeто от тях са виетнамски граждани, предава AFP, цитирана от агенция "Фокус".
Информацията идва, след като британската полиция арестува четирима души заради трагедията и сега издирва двама братя от Северна Ирландия, които имат връзки с бизнеса с автомобилни превози и корабоплаването.Първоначално жертвите са били идентифицирани от британската полиция като китайски граждани, но сега се смята, че повечето са виетнамци, след като семейства в Централен Виетнам казаха, че техните близки са изчезнали и нямат връзка с тях.
Виетнам заяви, че в петък са арестувани двама души заради предполагаемо участие в случая, което е разкрило опасностите от незаконния трафик на хора от Виетнам до Европа.
Много от предполагаемите жертви произхождат от провинция Ха Тин, където полицията арестува двама души във връзка със "случая на 39 загинали, намерени в контейнер на камион във Великобритания", се казва в петъчно изявление на уебсайта на полицията в Ха Тин в Централен Виетнам .
Те са обвинени в "организиране и посредничество за други хора да заминат в чужбина и да останат там нелегално", се казва в доклада.
