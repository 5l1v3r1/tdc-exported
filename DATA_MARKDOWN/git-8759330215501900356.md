
# 'Real Madrid heeft 92,5 miljoen euro én Bale over voor Manchester City-ster'

Published at: **2019-11-04T14:08:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902371/-real-madrid-wil-manchester-city-overtuigen-met-bod-van-92-5-miljoen-n-bale-.html)


        Sensationeel transfernieuws uit Engeland: Manchester City kan binnenkort bericht verwachten van Real Madrid. In een poging Raheem Sterling naar Spanje te halen, biedt De Koninklijke 92,5 miljoen euro én Gareth Bale.
      
Dat meldt Sky Sports maandag. Real Madrid wil Manchester City 'testen' met het opmerkelijke voorstel. Een delegatie van de Madrileense grootmacht stapt later deze maand in het vliegtuig om Sterling te bekijken tijdens de interlands van Engeland tegen Montenegro en Kosovo, voordat het bod daadwerkelijk wordt uitgebracht.
De belangstelling van Real Madrid voor Sterling is niet nieuw. Afgelopen zomer sprak algemeen directeur José Angel Sanchez met de belangenbehartigers van de Engelse aanvaller, die opnieuw bezig is aan een indrukwekkend seizoen in het shirt van Manchester City. Om de prijs van Sterling niet nóg verder op te laten lopen, zou Real nu alsnog willen toeslaan.
Of de Real-plannen kans van slagen hebben, valt te bezien. Sky Sports meldt dat Manchester City het niet ziet zitten in Bale. De dertigjarige Welshman kampt regelmatig met blessures en is opnieuw op een zijspoor beland.
