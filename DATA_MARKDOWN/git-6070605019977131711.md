
# Nova Zelanda tanca el Mundial de rugbi aconseguint la tercera posició contra Gal·les

Published at: **2019-11-01T12:02:00+00:00**

Author: ****

Original: [Ara.cat](https://www.ara.cat/esports/rugbi_0_2336166471.html)

La selecció de Nova Zelanda ha aconseguit la tercera posició del Mundial de rugbi després de derrotar per 40-17 una Gal·les que no ha defallit mai. Els All Blacks, vigents campions i grans favorits, van caure fa una setmana contra els anglesos a les semifinals, però han pogut tancar el Mundial amb la tercera posició.
Els All Blacks, amb l'orgull ferit, han començat forts i ja als quatre minuts l'obertura Richie Mo'unga ha xutat un cop de càstig contra els pals. Però era qüestió de temps veure Nova Zelanda sumant punts, i als sis minuts el joc ofensiu dels All Blacks ha permès al pilar esquerre neozelandès Joe Moody anotar el primer assaig del partit (7-0).
Els gal·lesos han tornat a l'atac, però una errada ha permès al fullback neozelandès Beauden Barrett fer pujar al marcador el 14-0. Abans del descans, però, la bona feina dels dracs gal·lesos els ha permès anotar un assaig gràcies a Hallam Amos, amb conversió positiva de l'obertura Rhys Patchell (14-7). Un xut a pals de Patchell ha deixat el partit en un ajustat 14-10, però abans del descans Smith feia pujar el 28-10 després d'una nova errada gal·lesa.
La selecció neozelandesa ha sortit al terreny de joc en la segona meitat disposada a confirmar el seu domini i poc després, al minut 42, el centre exterior Ryan Crotty ha anotat un nou assaig (35-10). Gal·les, buscant la seva primera victòria davant Nova Zelanda des de 1953, ha topat contra la defensa rival, però després d'un atac prolongat de 20 fases, l'ala esquerre dels Dracs Vermells Josh Adams ha aconseguit anotar, amb posterior conversió de l'obertura Dan Biggar (35-17, m.61). Malgrat l'empenta, els europeus han vist com Richie Mo'unga decidia el partit a manca de vuit minuts fent pujar el definitiu 40-17.
La gran final es jugarà demà dissabte a Yokohama i serà entre Anglaterra, que busca ser campiona per segon cop, i Sud-àfrica, que busca la seva tercera corona (10 h / Vamos).
