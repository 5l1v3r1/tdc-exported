
# מחיר ההפגנות: הונג קונג נקלעה למיתון - הראשון מזה עשור

Published at: **2019-11-02T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3772900,00.html)

חודשים של מחאות אנטי סיניות בהונג קונג גררו סגירת חנויות, שיתוק בתחבורה הציבורית וירידה בתיירות, ולפי סקירה ב-CNN קיים חשש כבד לכלכלת המושבה הבריטית לשעבר.
לפי נתונים שפורסמו שלשום (ה') רשמה כלכלת הונג קונג התכווצות של 3.2% ברבעון השלישי, זאת בהשוואה לרבעון השני. זאת לעומת ירידה של 0.5% ברבעון השני, ונתון גרוע בהרבה מהתחזיות. מדובר במיתון הראשון שם מזה עשור, וכלכלנים חוששים כי הוא יימשך אל תוך השנה הבאה. בהשוואה לרבעון השלישי בשנה שעברה מדובר בירידה של 2.9%.
לדברי המושלת קארי לאם, "בכנות, אין מקום לאופטימיות". היא אמרה את הדברים באירוע עסקי.
המשבר הכלכלי נגרם בשל השפעת מלחמת הסחר בין סין וארה"ב, מההאטה בסין השולטת בהונג קונג וכאמור המחאה הבלתי פוסקת.
דובר מטעם הממשלה אמר שכלכלת הונג קונג רשמה צמיחה מאז השנה שעברה אך עתה מדובר ב"הידרדרות פתאומית כתוצאה מההשפעה החמורה של תקריות חברתיות מקומיות".
אנליסטים צופים בעקבות הנתונים כי הונג קונג תחמיץ את יעד הצמיחה שלה השנה - 0%-1%.
לדברי איריס פאניג, כלכלנית ב-ING, "סביר להניח שהצמיחה תהפוך שלילית ב-2019 וגם ב-2020. אינני רואה כיצד המחאות יסתיימו". להערכתה, הצמיחה בהונג קונג תרשום ירידה של 0.1%, ועלייה מזערית של 0.6% בשנה הבאה.
אחד הנזקים המשמעותיים הוא לתיירות, ונרשמה ירידה של 37% במספר התיירים ברבעון שעבר. למרות הנזקים הכבדים לכלכלה הריאלית, מדד האנג סנג רשם עלייה של 4% מראשית השנה, והמשקיעים עדיין רואים בהונג קונג שער חשוב לאסיה.
