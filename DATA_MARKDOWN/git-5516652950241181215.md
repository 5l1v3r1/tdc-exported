
# Νέα εκστρατεία συγκέντρωσης εγκαταλελειμμένων οχημάτων στη Ρόδο

Published at: **2019-11-06T17:10:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425242/nea-ekstrateia-sygkentrwshs-egkataleleimmenwn-oxhmatwn-sth-rodo)


        Συνεχίζονται οι επιχειρήσεις του αρμόδιου τμήματος της Διεύθυνσης Καθαριότητας του Δήμου Ρόδου για τον εντοπισμό, τον χαρακτηρισμό και την περισυλλογή των εγκαταλελειμμένων οχημάτων στο νησί, με τα χαρακτηρισμένα να υπολογίζονται στα 400 με 500 το χρόνο!
      
Σύμφωνα με τα όσα έγιναν γνωστά, αυτή την περίοδο η υπηρεσία, έπειτα από συνεννόηση με την Αντιδήμαρχο Καθαριότητας κα Τσαμπίκα Κιαχαγιά-Μαλόγλου, ξεκίνησε από τον Άγιο Ισίδωρο, πριν από περίπου δύο εβδομάδες, όπου και μάζεψαν 10 εγκαταλελειμμένα Ι.Χ. και τα μετέφεραν σε δημόσιο οικόπεδο.
Προχθές, μετέβησαν στον Αρχάγγελο όπου χαρακτήρισαν ως εγκαταλελειμμένα 10-15 αυτοκίνητα και μάζεψαν περί τα 6 τα οποία επίσης μετέφεραν σε δημόσιο οικόπεδο. Σύμφωνα με τον προγραμματισμό που έχει γίνει, την ερχόμενη εβδομάδα η υπηρεσία αναμένεται να κάνει το ίδιο και στο Γεννάδι.
Σημειώνεται ότι τα χαρακτηρισμένα οχήματα που βρέθηκαν είναι κάτι που έχει γίνει από παλαιότερο χρόνο.
Την όλη επιχείρηση φέρνει εις πέρας ο αρμόδιος εργοδηγός του Δήμου κ. Νίκος Πίτσης ο οποίος και χειρίζεται τον γερανό, υπό την εποπτεία του κ. Γιάννη Ντελλάκη.
Το πρώτο που κάνει η υπηρεσία σε μία τέτοια επιχείρηση είναι να εντοπίζει τα χαρακτηρισμένα οχήματα ή γνωρίζει που βρίσκονται έπειτα από συνεννόηση με τους ιδιοκτήτες είτε ακόμη και μετά από καταγγελίες και όταν τα συγκεντρώσει τα μεταφέρει στο κέντρο ανακύκλωσης.
Τα οχήματα αυτά μπορεί να είναι είτε με πινακίδες, τα οποία απομακρύνονται μετά από 90 ημέρες αφότου χαρακτηριστούν ως εγκαταλειμμένα ή εφόσον δεν έχουν πινακίδες ο νόμος λέει ότι απομακρύνονται μετά από τριάντα ημέρες. Κατά μέσο όρο η υπηρεσία απομακρύνει 120 με 130 χαρακτηρισμένα οχήματα στο νησί το χρόνο και από εκεί αναλαμβάνει η εταιρία ανακύκλωσης που έχει συμβληθεί με τον Δήμο.
Υπάρχουν βέβαια και οι περιπτώσεις που επιλαμβάνεται μόνος του ο ιδιοκτήτης ο οποίος, από τη στιγμή που καταθέτει τις πινακίδες, είναι υποχρεωμένος να μετακινήσει το όχημά του και να το φυλάσσει σε ιδιόκτητο χώρο.
