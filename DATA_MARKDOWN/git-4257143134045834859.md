
# Szigorították a menekült-törvényt a görögök

Published at: **2019-11-01T09:38:00+00:00**

Author: **Infostart / MTI**

Original: [infostart](https://infostart.hu/kulfold/2019/11/01/szigoritottak-a-menekult-torvenyt-a-gorogok)

Elfogadta a görög parlament péntek hajnalban a menedékkérőkre vonatkozó szigorúbb törvényt, amelynek tervezete ellen több emberi jogi szervezet is tiltakozott.
A parlament egy csütörtök reggeltől péntek hajnalig tartó maratoni vita végén szavazott a tervezetről, és fogadta el azt. A dpa hírügynökség a szavazati arányról nem tett említést.
Kiriákosz Micotákisz görög miniszterelnök júliusban hatalomra került konzervatív kormánya szerint a tervezet célja a menekültügyi kérelmek elbírálásának, valamint az elutasított kérelmezők kitoloncolásának egyszerűsítése, ugyanis az ország hatóságai a jelenlegi rossz hatásfokú intézkedési keretben nem tudnak megbirkózni a migrációs helyzettel. A szavazás előtti felszólalásában Micotákisz azt mondta: az új rendszer védelmet nyújt majd a menekülteknek, "de nem hagyja nyitva a kaput mindenki előtt". "Nem maradhatnak az országban azok, akik nem szorulnak menedékre" - szögezte le.
Jelenleg mintegy 35 ezer ember él a görögországi fogadótáborokban, ami a hatszorosa annak, ahány embert e táborok el tudnak látni.
A törvénynek már a tervezetét bírálta a Human Rights Watch (HRW) emberi jogi szervezet és az ENSZ Menekültügyi Főbiztossága (UNHCR). A HRW szerint a törvény korlátozza a Szíriából, Irakból és Afganisztánból érkezők menedékkérelemre vonatkozó jogait, munkavállalási esélyét, és kiszolgáltatottabbá teszi a különösen veszélyeztetett menedékkérőket, köztük a kísérő nélküli gyerekeket.
Dunja Mijatovic, az Európa Tanács emberi jogi biztosa csütörtökön Athénban, görögországi látogatása végén kijelentette: Görögországnak sürgősen javítania kell az égei-tengeri szigeteken tartózkodó menedékkérők helyzetén. Miután a migránsok helyzete drasztikusan romlott a görög szigeteken az elmúlt 12 hónapban, ezt azonnal orvosolni kell - szögezte le a biztos, aki befogadó létesítményeket látogatott meg Leszboszon, Számoszon és Korinthoszon.
Mijatovic kiemelte, hogy az EU pénzügyi támogatása nagyon fontos a helyzet megoldása érdekében, viszont görög hatóságoknak le kell küzdeniük az összes olyan bürokratikus akadályt, amely akadályozza az alapok hatékony felhasználását. Ugyanakkor - tette hozzá - az európai országoknak nagyobb felelősséget kell vállalniuk a menedékkérők áthelyezésével kapcsolatban, hogy Görögország lélegzetvételhez tudjon jutni, és legyen lehetősége javítani a szigeteken uralkodó körülményeken.
