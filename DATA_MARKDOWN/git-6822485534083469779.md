
# فروش ناامیدکننده «ترمیناتور» در گیشه/ «جوکر» در مرز یک میلیارد دلاری شدن

Published at: **2019-11-05T03:30:00+00:00**

Author: ****

Original: [جامعه خبری تحلیلی الف](https://www.alef.ir/news/3980814006.html)

«ترمیناتور: سرنوشت تاریک» با فروش ناامیدکننده ۷۲ میلیون دلاری زیر سایه فروش امیدوارکننده «جوکر» در مرز یک میلیارد دلاری می‌رود.
به گزارش فارس به نقل از ورایتی، فیلم سینمایی «ترمیناتور: سرنوشت تاریک» محصول سه کمپانی «پارامونت» «دیزنی» و «اسکای‌دَنس» با فروش ضعیف ۷۲ میلیون و ۹۰۰ هزار دلاری نتوانست کشش و جذابیتی برای مخاطبین اکرانش در ۴۸ کشور ایجاد کند.
این فیلم که ششمین فیلم از سری فیلم‌های ترمیناتور محسوب می‌شود از همان اکران اولیه و فروش ۲۹ میلیون دلاری نشان داد که از استقبال گذشته خبری نیست. این فیلم در مجموع تا کنون ۱۲۳ میلیون دلار فروش داشته است.
این آمار فروش برای فیلمی که بدون احتساب هزینه‌های توزیع جهانی و بازاریابی تنها ۱۸۵ میلیون دلار بودجه صرف ساختش شده، ناامید کننده است.
کمپانی دیزنی توزیع این فیلم را در تمام کشورهای خارجی برعهده دارد به‌جز کشور چین که اکران و توزیع این فیلم در این کشور برعهده شرکت «تِنسِنت پیکچرز»(Tencent Pictures) است. کمپانی پارامونت هم توزیع این فیلم در آمریکای شمالی را برعهده دارد.
هر سه کمپانی سرمایه‌گذار این فیلم هرگونه ضرر و زیان بالقوه را به نسبت مساوی عهده‌دار خواهند بود.
بهترین شروع فروش این فیلم در سه کشور چین با ۲۸ میلیون دلار، کره جنوبی با ۹ میلیون و ۸۰۰ هزار دلار و بریتانیا با ۶ میلیون و ۹۰۰ هزار دلار بوده است.
در بخش نمایش آی‌مکس ۹ میلیون دلار فروش بلیط جهانی را به خود اختصاص داده  که ۲.۹ میلیون دلار آن از چین دریافت شده است.
پس از تولید فیلم «ترمیناتور: روز داوری» در سال ۱۹۹۱ این اولین باری است که «جیمز کامرون» کارگردان، «لیندا همیلتون» و «آرنولد شوارتزِنِگِر» هنرپیشه گردهم می‌آیند. آنها برای تولید ششمین فیلم، به سه هنرپیشه جدید «مکنزی دِیویس» «ناتالیا رایز» و «گابریل لونا» پیوستند.
این درحالیست که «جوکر» همچنان پیشتازی می‌کند و تنها با اُفت ۲۴ درصدی در گیشه بین‌الملل ۳۷ میلیون دلار از ۷۹ مارکت کسب کرده است.
درخشش «واکین فینِکس» در این فیلم از دلایل اصلی فروش بالای «جوکر» است. این فیلم با فروش ۶۳۴ میلیون و ۴۰۰ هزار دلار در گیشه بین‌الملل، مجموع فروش خود را به ۹۳۴ میلیون دلار رساند تا در مرز عبور از یک میلیارد دلار گذشته و به باشگاه میلیاردی‌ها بپیوندد.
دیگر فیلم کمپانی برادران وانر «دکتر اسلیپ» نام دارد. این فیلم با فروش ۵ میلیون و ۶۰۰ هزار دلار در ۹ کشور اکران خود را آغاز کرد. این فیلم دنباله فیلم «درخشش» اثر «استفن کینگ» است که بهترین اکران افتتاحیه را با فروش ۱ میلیون و ۹۰۰ هزار دلاری در بریتانیا داشت. «دکتر اسلیپ» همچنین در اکران افتتاحیه خود در ایتالیا ۱ میلیون و ۳۰۰ هزار دلار، در فرانسه ۹۸۶ هزار دلار و در اسپانیا ۷۴۸ هزار دلار فروش داشت.
