
# Fano, l'appello. Salvate più anatre

Published at: **2019-11-05T23:14:09+00:00**

Author: **MARCO D&#39;ERRICO**

Original: [il Resto del Carlino](https://www.ilrestodelcarlino.it/fano/cronaca/anatre-salvate-1.4871634)

Fano, 6 novembre 2019 - «Adottate un numero maggiore di uccelli acquatici, salvateli dai cacciatori, nel Canale Albani troverebbero il loro habitat ideale». Lo dice Francesca Santarella, presidente della sezione di «Italia nostra» di Ravenna, associazione di tutela del patrimonio naturale, che ha partecipato al salvataggio degli anatidi sopravvissuti alla strage avvenuta a Valle Mandriole, a nord della città romagnola, nel settembre scorso. «Adottare qualche decina di anatidi – spiega Santarella –, come ho saputo dall’oasi faunistica fanese, non è sufficiente, a fronte dei 150 sopravvissuti e rimessi in sesto dalle preziosissime cure di Alberto Grandi, del Cras di Cà Ponticelle di Ravenna. A meno di un mese dalla strage, è stato revocato il divieto di caccia agli uccelli acquatici attorno a Valle Mandriole: quindi la reintroduzione degli anatidi sarebbe certamente più garantita, sicura e auspicabile a Fano».
L’esponente di «Italia nostra» esprime la sua valutazione sull’oasi faunistica: «Il progetto Ugo Canale Albani è interessante, sia dal punto naturalistico che didattico, è stato condiviso dall’Amministrazione comunale fanese e viene gestito sotto l’attenta vigilanza dei veterinari. Ma ciò che è più importante è che sia molto partecipato e supportato dalla stessa cittadinanza». Giuseppe Curina, presidente del sodalizio del Canale Albani, si dice disponibile: «Dev’essere una decisione concordata col Comune e gli altri soggetti interessati, dovendo rispettare il numero di animali stabilito dal protocollo di intesa, ma ritengo che l’ambiente sia idoneo anche per un numero di cento anatidi». Samuele Mascarin, assessore all’Ambiente, ritiene la proposta fattibile, anche se il numero non dovrebbe superare i 50 esemplari: «Valuteremo con urgenza il da farsi, dopo che avremo sentito Enel Green Power, proprietaria del Canale, ma è nostra intenzione rispondere alla richiesta non appena sarà formalizzata. Attendiamo la certificazione veterinaria, per essere certi che l’immissione dei nuovi uccelli si svolga in sicurezza».
Iscriviti alla newsletterRimani sempre aggiornato sulle notizie nazionaliAccedi per Iscriverti
