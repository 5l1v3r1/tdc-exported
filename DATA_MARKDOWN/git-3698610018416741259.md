
# Прокуратура повідомила нові подробиці у справі загибелі співробітника АПУ у березні

Published at: **2019-11-01T05:50:00+00:00**

Author: ****

Original: [DT.ua](https://dt.ua/UKRAINE/prokuratura-povidomila-novi-podrobici-u-spravi-zagibeli-spivrobitnika-apu-u-berezni-328088_.html)

Прокуратура заявила про нові подробиці у розслідуванні загибелі співробітника тоді ще Адміністрації президента України Олександра Бухтатого, тіло якого 14 березня вранці виявили у Києві, на вулиці Багговутівській; в крові Бухтатого у результаті досліджень був виявлений сильний психотропний препарат клозапін, 31 жовтня розповіла речник Київської міської прокуратури Надія Максимець у коментарі виданню "Українська правда".
Максимець зазначила, що препарат виявили завдяки додатковій токсикологічній експертизі. Експертизу, у свою чергу, призначили, оскільки попереднє дослідження показало, що травми, від яких, як раніше вважало слідство, міг померти Бухтатий, нанесені за годину до його фактичної смерті.
"Результати показали наявність в організмі потерпілого клозапіну та етилового спирту, що потрапили до його організму одночасно приблизно за 3-5 години до настання смерті", – пояснила речник.
При цьому, хоча слідство має достатньо доказів провини двох нападників на Бухтатого у той вечір з метою пограбування, однак не може встановити, чи причетні ці ж особи до потрапляння у кров Бухтатого психотропу. На даний момент їхні дії кваліфіковано за 2 с. 187 КК України – розбій, вчинений за попередньою змовою групою осіб з метою заволодіння чужим майном, поєднаний із насильством, небезпечним для життя особи, яка зазнала нападу, санкція якої передбачає від семи до 10 років позбавлення волі.
Відомо, що злочинці часто підмішують у алкогольні напої неуважним жертвам сильнодіючі медичні речовини – клофелін або клозапін, із метою подальшого пограбування. Іноді при цьому бувають випадки, що ударна доза препарату призводить до смерті потерпілого.
Нагадаємо, вранці 14 березня в Шевченківському районі Києва біля недобудованої церкви перехожі виявили мертвого чоловіка в крові. В речах загиблого знайшли посвідчення працівника Адміністрації президента України. У поліції зазначили, що за усіма ознаками загибель не пов'язана зі службовою діяльністю потерпілого.
Пізніше стало відомо, що поліція затримала і допитує двох осіб, яких підозрюють у причетності до вбивства співробітника адміністрації президента України Олександра Бухтатого. Зокрема, як зазначають у правоохоронних органах, одна з версій вбивства — корисливий мотив.
