
# Чоловіча збірна України з біатлону розпочала останній збір перед стартом Кубка світу

Published at: **2019-11-01T10:19:00+00:00**

Author: ****

Original: [ZIK.UA](https://zik.ua/news/2019/11/01/cholovicha_zbirna_ukrainy_z_biatlonu_rozpochala_ostanniy_zbir_pered_startom_1681347)


        Національна чоловіча збірна України з біатлону відправилася на заключний тренувальний збір перед сезоном. Українські біатлоністи тренуватимуться в Норвегії та Швеції.
      
У норвезькому Бейтостолені підопічні Юрая Санітри проводитимуть повноцінну лижну підготовку, після чого 14 листопада переїдуть до шведського Ідре, повідомляє xsport.ua.
У Швеції команда пробуде аж до перших стартів, після чого основні біатлоністи вирушать на перший етап Кубка світу в Естерсунді (Швеція), а решта спортсменів виступатимуть на етапі Кубка IBU в Шушені (Норвегія).
Напередодні вильоту до Норвегії команда проходила функціональне тестування на олімпійській базі «Конча-Заспа». Через невелику застуди його пропустив капітан команди Дмитро Підручний, який сподівається, що захворювання не завадить подальшій підготовці.
Разом з командою на другий збір поспіль вирушив Руслан Бригадир, який влітку тренувався з юніорською збірною. Крім Бригадира на зборі в Норвегії і Швеції готуватимуться: Дмитро Підручний, Артем Прима, Руслан Ткаленко, Артем Тищенко, Антон Дудченко, Віталій Труш, Тарас Лесюк, Богдан Цимбал.
Додамо, що жіноча збірна України з біатлону зараз проводила збір у фінському Вуокатті. А сьогодні, 1 листопада, спортсменки переїдуть в норвезький Шушен, де проведуть заключну частину підготовки і змагатимуться в традиційних передсезонних стартах Кубка Норвегії.
 
