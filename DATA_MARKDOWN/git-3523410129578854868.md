
# 
        تحریم‌ها علیه ایران به نادرستی شکل گرفته و باید برداشته شود
      

Published at: **2019-11-03T21:31:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637908/%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%A8%D9%87-%D9%86%D8%A7%D8%AF%D8%B1%D8%B3%D8%AA%DB%8C-%D8%B4%DA%A9%D9%84-%DA%AF%D8%B1%D9%81%D8%AA%D9%87-%D9%88-%D8%A8%D8%A7%DB%8C%D8%AF-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D9%88%D8%AF)

به گزارش بولتن نیوز، عباس رضایی در دیدار فیلیپ تیه بو سفیر فرانسه در ایران با وی ضمن بیان ظرفیت‌های استان در زمینه‌های مختلف از جمله صنعت، گردشگری و دانشگاهی اظهار داشت: امنیت و آرامش خوبی در سراسر استان حاکم است.
استاندار اصفهان با بیان اینکه اصفهان هم تاریخی، هم توریستی و هم فرهنگی است که این ظرفیت‌ها می‌تواند روابط دوجانبه را به شهرهای فرانسه درپی داشته باشد تصریح کرد: توسعه روابط گردشگری دو طرف ظرفیت خوبی برای همکاری‌های دوجانبه است.
وی افزود: توسعه گردشگر و تبادل توریست باعث نزدیکی بیشتر ملت‌ها و فرهنگ جاری در زندگی آن‌ها می‌شود که امیدوارم بیش از پیش محقق شود.
رضایی انسجام امروز ملت ایران را علی‌رغم همه تحریم‌های ظالمانه امریکا مثبت ارزیابی کرد و گفت: انتظار داریم دولت فرانسه نگاه واقع‌بینانه‌ای نسبت به ملت ایران داشته باشد .
استاندار اصفهان تسهیل در ارائه روادید از سوی فرانسه را نکته‌ای مهم دانست گفت: این مسئله می‌تواند روابط دو کشور در بخش‌های گردشگری و اقتصادی را توسعه دهد.
وی افزود: مردم علی‌رغم تحریم‌های ناجوانمردانه آمریکا در آرامش به زندگی خود مشغول هستند و این دولت امریکا است که شکست واقعی را برابر مقاومت ملت ایران خورده است و امروز با انسجام و همدلی بین دولت و ملت، 200 واحد اقتصادی و صنعتی که تعطیل‌شده بودند به چرخه تولید بازگشتند و درصد اشتغال نیز نسبت به سال قبل افزایش داشته است.
رضایی با بیان اینکه دولت و ملت ایران هیچگاه چیزی اضافه از حق خود نخواستند و در برجام نیز طبق آن حرکت کردند و امریکا در برابر برجام بدعهدی نشان داده و به تعهدات خود عمل نکرده است، عنوان کرد: ملت ایران امروز اعتقاد دارد چه تعهدی وجود دارد اگر توافق جدید شکل گرفت طرف مقابل دوباره بدعهدی نکند و امروز اروپا باید استقلال خود را در اجرای تعهدات برجام نشان دهد.
استاندار اصفهان خاطرنشان کرد: هماهنگی‌های بیشتر و نزدیک‌تر وزارت خارجه فرانسه با وزارت خارجه ایران می‌تواند مسائل را حل کند زمینه‌های سرمایه‌گذاری فراهم گردد بنابراین اگر فرانسه آماده باشد چند طرح مهم مانند فرودگاه، قطار سریع‌السیر و آب‌رسانی برای سرمایه‌گذاری داریم که کارهای مطالعاتی و کارشناسی آن‌ها انجام شده است.
در امنیت و آرامش اصفهان تردیدی نیست
فیلیپ تیه بو نیز در این دیدار اظهار داشت: تردیدی در وجود امنیت و آرامش در اصفهان نیست و مایه فخر و مباهات است که به اصفهان نصف جهان سفر کرده‌ام و با استاندار شهر فرهنگ و هنر دیدار می‌کنم.
سفیر فرانسه در ایران ادامه داد: زمینه‌های توسعه همکاری اصفهان و فرانسه را بررسی می‌کنم و بر همین مبنا توسعه همکاری‌های دانشگاهی و دیگر فعالیت‌های مشترک را در دستور کار قرار می‌دهم چراکه اهمیت و اولویت‌های همکاری در استوارنامه من ذکر شده است.
وی تأکید کرد: در ماه‌های گذشته سعی داشتیم تا تنش‌ها را کاهش دهیم و تحریم‌ها رفع شوند و همچنان نیز مایل به گفتگوهای ادامه‌دار در این خصوص هستیم و امیدواریم روابط اقتصادی، فرهنگی و ... بین ایران، فرانسه و دیگر کشورها، روز به روز پویاتر شود.
تیه بو اضافه کرد: معتقدیم فضای تحریم‌ها به نادرستی شکل گرفته است و باید برداشته شوند زیرا ایران و مردمش می‌توانند کمک بزرگی برای بخش‌های بین‌المللی کشورهای مختلف و حل مسائل منطقه‌ای و جهانی باشد.
سفیر فرانسه در ایران تصریح کرد: معتقدیم باید از جنگ تمدن‌ها دوری کنیم و به گفتگوی تمدن‌ها روی آوریم که این موضوع می‌تواند هدف خوبی برای از سرگیری روابط بین کشورها باشد تا فعالیت‌های اقتصادی و حمل و نقلی نیز به تدریج گسترش یابد.
وی ادامه داد:‌از کیفیت و سطح دانشگاه‌های اصفهان آگاهی دارم و شرایط خوبی برای بورسیه دانشجوهای ایرانی نیز وجود دارد البته تردیدی وجود ندارد که استاندار اصفهان نیز فردی دانشگاهی و عالی‌رتبه است.
تیه بو عنوان کرد: از مسائل کلی بین آمریکا و ایران آگاهی داریم و از آنجایی که فرانسه نیز عضو برجام است سعی در حفظ برجام دارد زیرا آن را توافق خوبی می‌دانیم که منافع ایران را نیز تأمین می‌کند.
سفیر فرانسه در ایران خاطرنشان کرد: من به خلاقیت‌های ایران برای عبور از بحران‌ها ایمان دارم و معتقدم با وجود عدم پایبندی یک طرف به برجام می‌توان همکاری‌های خود را با کشورها گسترش داد.
