
# فرجام گام‌های برجامی ایران؛ اقدام متقابل گروه ۱+۴ چه خواهد بود؟

Published at: **2019-11-06T17:53:48+00:00**

Author: **یورونیوز فارسی **

Original: [euronews](https://farsi.euronews.com/2019/11/06/iran-nuclear-steps-what-4-1-countries-reactions-could-be)

گام‌های ایران در مسیر کاهش تعهدات برجامی و آغاز عملیات هسته‌ای در نهایت به کجا ختم می‌شود؟ در مقابل اگر اعضاء گروه ۱+۴ به عنوان امضاء کنندگان توافق هسته‌ای با ایران معتقد باشند که گام‌های ایران به معنای خروج از برجام است، چه اقدام متقابلی می‌توانند انجام دهند و با تائید خروج ایران از برجام چه اتفاقی رخ خواهد داد؟
ایران تاکنون در اعتراض به خروج یکجانبه آمریکا از برجام و به دلیل آن چه که «بی‌عملی اروپا به تعهداتش در برجام» عنوان کرده، چهار گام در جهت کاهش تعهدات برجامی خود برداشته است. این گام‌ها که با فاصله‌های زمانی ۶۰ روزه و با امید به موافقت اروپا با خرید نفت ایران و آغاز دوباره تجارت دو جانبه بدون توجه به تحریم‌های آمریکا علیه ایران برداشته شده، در دو فاز نهایی یعنی در گام‌های ششم و هفتم با ابطال مجوز بازرسی‌های گسترده آژانس انرژی اتمی و خروج از اِن‌پی‌تی به پایان خود خواهد رسید.
به گفته مقام‌های ارشد ایرانی گام‌های نهایی بر خلاف گام‌های اولیه، غیرقابل بازگشت خواهند بود.
در صورتی که هر یک اعضاء گروه ۱+۴ معتقد باشند که ایران در هر یک از گام‌های برجامی خود از تعهدات خود عدول کرده، می‌توانند ۶ گام متقابل را پیش بگیرند که در نهایت با ارجاع پرونده ایران به شورای امنیت سازمان ملل متحد می‌تواند منجر به بازگشت تحریم‌های جهانی علیه ایران و یا برخورد سخت‌گیرانه‌تر این نهاد شود.

        بیشتر بخوانید:
        واکنش‌ها به چهارمین گام کاهش تعهدات هسته‌ای ایران
      
