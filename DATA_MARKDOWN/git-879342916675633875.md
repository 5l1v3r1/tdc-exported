
# Столтенберг оцінив необхідність ПДЧ для України

Published at: **2019-11-01T15:20:02+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/stoltenberh-oczinyv-neobxidnist-pdch-ukrayiny)


        Україні немає сенсу подавати нову заявку про План дій щодо членства, тому що у неї є низка інших інструментів для співпраці з НАТО.
      
Про це сказав в інтерв'ю Європейській правді генсек НАТО Єнс Столтенберг.
«Немає потреби з української сторони робити що завгодно. Єдине, що важливо, і на чому Україна повинна концентруватися зараз, - це реформи. Це модернізація вашої оборони, боротьба з корупцією, поліпшення системи правосуддя - все це покликане полегшити життя людей», - сказав він.
На питання про те, чи є необхідність Україні подавати нову заявку замість представленої на Бухарестському саміті в 2008 році і чи зашкодить це процесу, генсек сказав: "Ні, але навіщо? Немає сумнівів, що Україна прагне до членства, але зараз ані питання вашого вступу в НАТО, ані питання ПДЧ не стоїть у фокусі уваги".
Водночас Столтенберг підтвердив, що ПДЧ, дійсно, є обов'язковою частиною процесу отримання членства.
«Однак я вважаю, що зараз треба фокусуватися не так на цих формальностях, як на реальності. А реальність полягає в тому, що посилення інститутів безпеки відповідно до стандартів НАТО, підвищення сумісності українських збройних сил, тобто, їх здатності діяти разом з силами НАТО – це суть того процесу, коли держава йде до членства. А називається це «ПДЧ», або оформлено у вигляді інших форматів і програм - це вже не так важливо», - сказав він.
Нагадаємо, під час візиту Північноатлантичної ради НАТО проінформували про визначені Україною 5 стратегічних напрямів подальшої взаємодії з Альянсом.
Хочете обговорити цю новину? Долучайтеся до телеграм-чату CHORNA RADA
