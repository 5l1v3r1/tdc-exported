
# Nest-Sotra unngikk konkurs

Published at: **2019-11-05T13:20:53+00:00**

Author: **Joar Offerdal Vatlestad**

Original: [Aftenbladet](https://www.aftenbladet.no/sport/i/wPk09M/nest-sotra-unngikk-konkurs)

I oktober begjærte kemneren i Fjell, Sund og Øygarden Nest-Sotra konkurs. Tirsdag 5. november skulle konkursbegjæringen behandles i Bergen tingrett, men rettsmøtet ble aldri noe av.
– Kravene ble gjort opp før helgen med hjelp og støtte fra flere sponsorer, skriver Ole Kårtveit, styreleder i Nest-Sotra, i en SMS til BT.
Dermed ble begjæringen trukket. Konkursbegjæringen kom fire måneder etter den forrige. Også den gangen unngikk klubben rettsmøtet. Gjelden ble slettet av sponsorer før saken kom opp.
Forrige uke ble det klart at Nest-Sotra bytter navn til Øygarden FK neste sesong.
Nylig møttes åtte klubber på strilelandet for å skape støtte rundt Øygarden FK og for å diskutere en samarbeidsavtale mellom klubbene.
For samarbeidsprosjektet Øygarden FK var tirsdagens nyhet viktig, sier Toralf Rugland.
Rugland er nestleder i Nest-Sotra og Øygarden FK, og har rollen som fasilitator for samtalene mellom klubbene i samarbeidsprosjektet.
– En viktig byggestein i prosjektet er 1.-divisjonslaget i den regionale satsingen, sier Rugland.
Etter at nyheten om navnebyttet kom, presiserte Norges Fotballforbund følgende på Twitter: «Lisensen til Nest-Sotra overføres ikke til annen klubb. Nest-Sotra bytter navn til Øygarden FK. Alle forhold som har med klubblisens vil fortsette som nå når klubben heter Nest-Sotra, men under nytt navn».
– Det er knallhard jobbing fremdeles, og det er ekstremt viktig for Nest-Sotra å oppfylle lisenskravene og handlingsplanen. De har ikke endret seg selv om laget endrer navn til Øygarden, sier Rugland.
