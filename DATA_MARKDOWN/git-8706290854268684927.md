
# Το ΣτΕ οριστικοποίησε την απόλυση των Μουφτήδων Ξάνθης και Κομοτηνής

Published at: **2019-11-01T19:03:00+00:00**

Author: ****

Original: [enikos.gr](http://www.enikos.gr/society/681683/to-ste-oristikopoiise-tin-apolysi-ton-mouftidon-xanthis-kai-komot)

Εκτός Μουφτείας παραμένουν οριστικά οι Μουφτήδες Ξάνθης και Κομοτηνής καθώς η Ολομέλεια του Συμβουλίου της Επικρατείας απέρριψε ως αβάσιμες τις αιτήσεις ακύρωσης που είχαν καταθέσει οι δύο μουσουλμάνοι Ιερωμένοι κατά των αποφάσεων του υπουργού Παιδείας, με τις οποίες διαπιστώθηκε η αυτοδίκαιη λύση της υπηρεσιακής τους σχέσης ως Μουφτήδων, λόγω παρελεύσεως του ορίου ηλικίας τους που είναι το 67ο έτος.
Η Ολομέλεια του ΣτΕ με τις αποφάσεις της (2100/2019 και 2101/2019) έκρινε ομόφωνα ότι οι διατάξεις του νόμου 4559/2018 περί της αυτοδίκαιης εξόδου από την υπηρεσία με τη συμπλήρωση του 67ου έτους της ηλικίας τους αποτελούν αντικειμενική ρύθμιση που αφορά τους Μουφτήδες και Τοποτηρητές Μουφτήδες και επισήμαναν ότι το όριο εξόδου από την υπηρεσία που τίθεται «εντάσσεται στο γενικό καθεστώς αποχωρήσεως από την υπηρεσία με τη συμπλήρωση ορισμένου ορίου ηλικίας των δημοσίων υπαλλήλων και λειτουργών και αντιστοιχεί, άλλωστε, προς το κατ’ άρθρο 88 παράγραφος 5 του Συντάγματος όριο ηλικίας υπηρεσίας των δικαστικών λειτουργών και δη των ανωτάτων».
Ακόμη, το ΣτΕ απέρριψε όλους τους ισχυρισμούς των Μουφτήδων περί της παραβιάσεως της κατοχυρούμενης στο άρθρο 13 του Συντάγματος θρησκευτικής ελευθερίας και της συνταγματικής αρχής της αναλογικότητας, όπως απέρριψε και τους ισχυρισμούς περί παραβιάσεως των άρθρων 9 και 14 της Ευρωπαϊκής Σύμβασης των Δικαιωμάτων του Ανθρώπου (Ε.Σ.Δ.Α.) και περί παραβιάσεως των άρθρων 18, 26 και 27 του Διεθνούς Συμφώνου για τα ατομικά και πολιτικά δικαιώματα, ενώ απέρριψε και τους ισχυρισμούς τους περί παραβιάσεως της Ευρωπαϊκής νομοθεσίας.
Πηγή: dikastiko.gr
