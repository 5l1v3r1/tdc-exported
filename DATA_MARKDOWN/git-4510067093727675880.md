
# Echipa de cadeţi de la LPS CSS Bihorul Oradea este din nou campioană naţională la judo

Published at: **2019-11-05T19:55:00+00:00**

Author: **Florin Mihalca**

Original: [Bihoreanul](https://www.ebihoreanul.ro/stiri/ultima-or-31-2/echipa-de-cadeti-de-la-lps-css-bihorul-oradea-este-din-nou-campioana-nationala-la-judo-152584.html)


        Tinerii sportivi de la LPS CSS Bihorul au cucerit titlul naţional la întrecerile Finalei Campionatului Naţional de judo, pentru echipe de cadeţi (sportivi sub 18 ani), de la Deva.
      
Competiţia, desfăşurată pe 2 noiembrie, în Sala Sporturilor din Deva, a reunit la start 10 echipe, printre ele şi campioana naţională en-titre, LPS CSS Bihorul Oradea, care avea ca obiectiv păstrarea titlului naţional, cucerit în 2018.
Judoka orădeni au avut evoluţii convingătoare, câştigând în grupă cu LPS "Mircea Eliade" Bucureşti, cu un scor categoric, 5-0. Apoi, în semifinale, au întâlnit echipa CSU LPS Focşani, în faţa căreia s-au impus tot cu categoricul scor de 5-0.
"A urmat o finală foarte disputată", după cum a declarat antrenorul Emil Morar, între LPS CSS Bihorul Oradea şi CSM FC Argeş Piteşti, ambele formaţii având în componenţă sportivi valoroşi şi experimentaţi, majoritatea dintre ei componenţi ai loturilor naţionale de cadeţi.
În cele din urmă, orădenii s-au impus cu scorul de 3-2, păstrând la Oradea titlul de campioană naţională de echipe cadeţi, câştigat anul trecut la Miercurea Ciuc.
În finală, punctele decisive au fost câştigate de Robert Boldiş (66 kg), David Fodor (73 kg) şi Alex Creţ (+ 81 kg).
În clasamentul final, LPS CSS Bihorul Oradea a ocupat locul I şi a cucerit titlul de campioană naţională. Pe poziţia secundă s-a clasat CSM FC Argeş Piteşti, iar pe locul III, CSU LPS Focşani şi CSM CSS CFR Ploieşti. 
Echipa orădeană - pregătită de prof. Emil Morar, Dan Faşie şi Alexandru Goncearenco - a avut următoarea componenţă: Andrei Pasare şi Paul Morar (la 60 kg), Robert Boldiş şi Raul Costin (66 kg), David Fodor şi Angel Vasiloni (73 kg), David Mitran şi Arian Fălăuş (81 kg), Alex Creţ şi David Turc (+ 81 kg).
Duminică, tot în Sala Sporturilor din Deva, s-a desfăşurat Finala Campionatului Naţional de Judo Ne Waza (luptă la sol) pentru cadeţi, unde din nou orădenii şi-au păstrat blazonul, reuşind să obţină patru medalii, dintre care două de aur, una de argint şi una de bronz.
Campioni naţionali au devenit Alex Creţ (+ 81 kg) şi Robert Boldiş (66 kg). Vicecampioană naţională a devenit Sarolta Lungu (+ 63 kg). În fine, locul III şi medalia de bronz a fost adjudecată de David Fodor (81 kg).
