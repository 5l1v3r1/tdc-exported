
# Κιάνου Ριβς: Ο άνθρωπος που είναι πιο σύνθετος κι από το... Matrix

Published at: ****

Author: ****

Original: [CNN.gr](https://www.cnn.gr/style/psyxagogia/story/196477/kianoy-rivs-mia-periptosi-anthropoy-pio-syntheti-ki-ap-to-matrix)

Μαρία Δεδούση, CNN Greece 10:50 , 07 November 2019
Η φωτογραφία έκανε το γύρο του κόσμου και σχολιάστηκε ποικιλοτρόπως. Ευθέως ή και όχι τόσο ευθέως, ανάλογα με το βαθμό «κομψότητας» του κάθε σχολιαστή και του κάθε ΜME.
Οι λόγοι είναι προφανείς και καλό θα είναι να τους πούμε με το όνομά τους: Η Αλεξάντρια Γκριν είναι μια γυναίκα που δεν θα περίμενε να δει κανείς στο πλευρό ενός από τους ωραιότερους σταρ του Χόλιγουντ. Και είναι και η διαφορά ηλικίας μεταξύ τους: Μια δεκαετία, όπως πολύ σωστά υπολόγισαν και σχολίασαν κάποιοι.
Μόνο που η δεκαετία αυτή που όντως τους χωρίζει, είναι ανάποδα απ' ότι πίστεψαν οι περισσότεροι βλέποντας τη φωτογραφία. Και απ' ό,τι τους βόλεψε στο σχολιασμό τους. Και το τι «θα περίμενε κανείς να δει δίπλα στο πλευρό ενός από τους ωραιότερους σταρ του Χόλιγουντ», είναι μάλλον μια προβολή των γούστων της κοινωνίας, για τα οποία ο Κιάνου Ριβς αδιαφορεί διαχρονικά, χωρίς όμως να αδιαφορεί για την ίδια την κοινωνία. Και μάλλον αυτό είναι που τον έχει κάνει τόσο αγαπητό στο κοινό, πιο πολύ από τις ταινίες του. 
Η 46χρονη Αλεξάντρια Γκριν δεν έχει καμία σχέση με το Χόλιγουντ, γι’ αυτό ενδεχομένως και δεν αισθάνεται την ανάγκη να δείχνει νεότερη απ' ό,τι είναι. Το πρόσωπό της είναι εμφανώς απείραχτο, το ντύσιμό της άβολα λαμπερό, το χαμόγελό της ειλικρινές και απροβλημάτιστο στο πόσες ρυτίδες θα αποκαλύψει. Ο Κιάνου Ριβς, πάλι, λίγο το Χόλιγουντ, λίγο το γονίδιο, δείχνει πράγματι πολύ νεότερος από τα 55 του χρόνια. Κανένας από τους δύο τους δεν δείχνει να ενδιαφέρεται ούτε για όσα φαίνονται αλλά -κυρίως- για όσα λέγονται. Όπως καταδεικνύεται, από τις μαρτυρίες των λίγων ανθρώπων που γνωρίζουν κάτι για την προσωπική ζωή του σταρ -ο οποίος είναι εξίσου διάσημος για τις ταινίες του όσο και για την εμμονική ιδιωτικότητά του- οι δύο τους είναι ζευγάρι εδώ και κάμποσο καιρό, κοντά μια δεκαετία λένε οι πληροφορίες. Το βέβαιο είναι ότι τόσο διαρκεί η γνωριμία τους, η σχέση τους -η οποία έχει διάφορες μορφές, μεταξύ των οποίων και αυτή της επαγγελματικής συνεργασίας- και ό,τι τέλος πάντων είναι αυτό που οι δύο τους έχουν αποφασίσει να έχουν μεταξύ τους και τους κάνει ευτυχισμένους.
Ο Κιάνου Ριβς, επειδή αυτός είναι το θέμα μας και όχι η σύντροφός του, ακόμα και με αυτή του την επιλογή συνεχίζει τη μαγική ακροβασία του ανάμεσα στο σταριλίκι και το δικαίωμα να είναι ένας κανονικός άνθρωπος. Πράγματα τα οποία συνήθως είναι αμοιβαίως αποκλειόμενα. Κανονικός άνθρωπος, παρεμπιπτόντως, είναι αυτός που καθορίζει εκείνος τη δημόσια εικόνα του και όχι η δημόσια εικόνα του εκείνον.
Και υπ' αυτή την έννοια, θα μπορούσε να δώσει πολλά χρήσιμα μαθήματα σε όλους μας, την εποχή των social media, στην οποία η υπερέκθεση κάνει τους πάντες να πιστεύουν ότι είναι κάποιου είδους σταρ. Έστω και στο μικρόκοσμό τους.
Ο Ριβς έκανε πάντα αυτό που ήθελε. Βαριά δυσλεξικός, προερχόμενος από μια -εξίσου βαριά- δυσλειτουργική οικογένεια (η μητέρα του έκανε πέντε γάμους και ο πατέρας του μπήκε φυλακή για διακίνηση ηρωίνης), πιθανότατα με σύνδρομο διάσπασης αν όχι κάτι περισσότερο, υπήρξε εξαιρετικά δυσλειτουργικός και δυσπροσάρμοστος και ο ίδιος ως έφηβος. Δεν μπορούσε να σταθεί σε κανένα σχολείο, ήταν θυμωμένος και αντιδραστικός. Και, όπως συμβαίνει συχνά σε τέτοιες περιπτώσεις, βρήκε καταφύγιο στην σχεδόν εμμονική ενασχόλησή του με κάποιες δραστηριότητες: Χόκεϊ επί πάγου και υποκριτική εν προκειμένω.
Και μάλλον στο πρώτο ήταν καλύτερος, με προοπτική να κάνει τεράστια καριέρα, ιδιαίτερα στο Τορόντο του Καναδά όπου είχε εγκατασταθεί η οικογένειά του.
Εκείνος, όμως, μάλλον και πάλι αντιδραστικά, επέλεξε να γίνει ηθοποιός, παρατώντας σχολείο και χόκεϊ στα 17 του. Σαν ηθοποιός είναι πολύ μέτριος. Ούτε κλαίει, ούτε γελάει. Μεταφορικά αλλά και κυριολεκτικά. Θα μπορούσε να γράψει κανείς πραγματείες ολόκληρες για τον τρόπο που παίζει ο Ρόμπερτ ντε Νίρο, ας πούμε, αλλά για τον Ριβς θα αρκούσε μια λέξη: Άχρωμα. Μόνο που αυτό δεν είχε ποτέ καμία σημασία, καθώς ο Ριβς δεν κατέκτησε τον κινηματογράφο με το υποκριτικό του ταλέντο, αλλά απλώς μπαίνοντας στην οθόνη. Η μείξη της εξωτικής του εμφάνισης (συνέπεια της πολυεθνικής του καταγωγής) και της εκπληκτικής του φωτογένειας είναι μοναδική.
Κατά μια έννοια καλύτερα που δεν παίζει. Αρκεί να μπαίνει στο πλάνο και να στέκεται ακίνητος, φορώντας το μακρύ δερμάτινο παλτό του Matrix. Η ταινία θα ήταν επιτυχία και ο ίδιος σταρ, ακόμα και αν δεν είχε πει σε αυτήν ούτε μισή λέξη. Λέγοντας πολλές λέξεις, μειώνει το εφέ.
Εξάλλου το να είσαι σταρ είναι από μόνο του ένα ταλέντο. Πόσο μάλλον αγαπητός σε όλους σταρ. 
Ο ίδιος δεν διεκδίκησε ποτέ τον τίτλο του καλού ηθοποιού. Αντιθέτως, είναι μια πολύ παράδοξη περίπτωση σταρ για τον οποίο φαίνεται ότι έχει πολύ μεγαλύτερη σημασία η ίδια η ταινία παρά η δική του εμπλοκή και συνεισφορά σε αυτήν. Κάτι που δείχνει και τεράστιο βαθμό αυτογνωσίας και επίγνωσης.
Σε τουλάχιστον δύο περιπτώσεις έχει προσφερθεί να μειώσει (έως και κατά 90%) τη δική του αμοιβή, προκειμένου στην ταινία να συμμετάσχει ένα μεγάλο όνομα. Η πρώτη φορά ήταν στο «Δικηγόρο του Διαβόλου» και το μεγάλο όνομα ήταν φυσικά ο Αλ Πατσίνο. Η δεύτερη ήταν οι «Αντικαταστάτες» με το Τζιν Χάκμαν. Τον προσέξαμε πιο πολύ στην πρώτη, ήταν και blockbuster, «θα ήθελα να έχω κάνει περισσότερα blockbusters στη ζωή μου», έχει παραδεχτεί, αλλά την ίδια στιγμή αν κοιτάξει κανείς το βιογραφικό του είναι γεμάτο από ανεξάρτητες παραγωγές.
