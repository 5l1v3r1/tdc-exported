
# Zelená v Břeclavi doblikala. Unikátní test? Máme kladné reakce, říká policie

Published at: **2019-11-02T04:47:00+00:00**

Author: **Iva Haghofer**

Original: [Deník.cz](https://www.denik.cz/regiony/zelena-v-breclavi-doblikala-unikatni-test-mame-kladne-reakce-rika-policie-20191102.html)

Mnozí řidiči si již na blikající zelenou zvykli. Její vypnutí a změna na klasický režim zelená-oranžová-červená je proto překvapila. Policisté přesto nezaznamenali žádné kolize nebo dopravní nehody. „Ani v rámci průzkumu během testování, ani ve čtvrtek, jsme nezaznamenali, že by mělo nastavení semaforů jakýkoli vliv na nehodovost,“ potvrdila mluvčí břeclavských policistů Kamila Haraštová.
Z ulic zmizely už i cedule, které měly řidiče na změnu nastavení semaforů upozornit. „Z naší strany i ze strany řidičů převažují spíš kladné reakce,“ řekla Haraštová.
K jakým výsledkům se centrum nakonec dobere, zajímá také úředníky na tamní radnici. „Blikající zelená je zcela v jejich režii. Sami jsme zvědaví, s čím přijdou,“ sdělil mluvčí městského úřadu Jiří Holobrádek. Blikající zelenou testovalo Centrum dopravního výzkumu v Břeclavi jako ve vůbec prvním městě v zemi od začátku září.
