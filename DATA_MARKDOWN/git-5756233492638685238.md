
# واکنش عضو هیأت‌مدیره استقلال به اظهارات استراماچونی

Published at: **2019-11-06T21:13:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620280/%D9%88%D8%A7%DA%A9%D9%86%D8%B4-%D8%B9%D8%B6%D9%88-%D9%87%DB%8C%D8%A3%D8%AA%E2%80%8C%D9%85%D8%AF%DB%8C%D8%B1%D9%87-%D8%A7%D8%B3%D8%AA%D9%82%D9%84%D8%A7%D9%84-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C)


        یک عضو هیات‌مدیره باشگاه استقلال نسبت به صحبت‌های سرمربی و بازیکنان استقلال که از وضعیت مالی در این باشگاه ابراز نارضایتی کرده بودند، واکنش نشان و حق را به آن‌ها داد.
      

        آفتاب‌‌نیوز :
      
میرشاد ماجدی، رییس کمیته آموزش فدراسیون فوتبال در حاشیه دیدار تیم ملی فوتبال جوانان ایران و قرقیزستان، اظهار کرد: به عنوان عضو کمیته فنی باید در همه مسابقات حضور داشته باشم. من هم به بازیکنان ایران تبریک می‌گویم. واقعا خوب بازی کردند. امیدواریم که در دور دوم و همچنین جام‌ جهانی آن‌ها را ببینیم.
او درباره وضعیت تیم فوتبال استقلال هم بیان کرد: من صحبت‌های استراماچونی را شنیدم. حق با او و بازیکنان است ولی از امسال که پرداختی داشتیم حدود ۱۱ میلیارد تومان بوده است. جلسه هیات‌مدیره هم داشتیم و در هفته آینده مقداری از جاهای دیگر طلب داریم که آن‌ها را وصول می‌کنیم و باید پرداخت کنیم.
عضو هیات مدیره باشگاه استقلال در پاسخ به این پرسش که "آیا تا دو هفته آینده مبلغی به کادر فنی و بازیکنان استقلال پرداخت می‌شود یا خیر؟"، گفت: بله قطعا این اتفاق باید بیفتد و این روند رو به رشد نباید به خاطر یک‌سری مسائل از بین برود.ماجدی درباره نارضایتی هواداران استقلال از فتحی، مدیرعامل این باشگاه توضیح داد: من نمی‌دانم بحث آقای فتحی از کجا نشات می‌گیرد ولی ایشان هم زحمت می‌کشد و در تمام مسابقات همراه تیم است و سر تمرینات هم می‌رود. فعلا آقای فتحی مدیرعامل هستند و وظیفه ما و دوستان هم این است که از ایشان حمایت کنیم. اتفاقی اگر بعدا بیفتد را نمی‌دانم ولی تا زمانی که ایشان هستند باید حمایت کنیم. اصلا بحث فتحی و ماجدی و دیگران نیست و الان بحث استقلال است که روی یک چرخه پیروزی افتاده است و خوب نتیجه می‌گیرد. وظیفه هیات مدیره و هواداران و وزارت ورزش و فدراسیون فوتبال این است که کمک کنند که این اتفاق خوب تا پایان فصل ادامه پیدا کند.
گفتنی است، آندره‌آ استراماچونی سرمربی استقلال روز سه‌شنبه(۱۴ آبان) بعد از پیروزی پنج بر صفر تیمش مقابل صنعت نفت آبادان، گفته بود، با توجه به مشکلات مالی تیمش، ادامه همکاری‌اش با این باشگاه شاید پایان یابد.
