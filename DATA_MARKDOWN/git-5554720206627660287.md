
# VIDEO: वकीलों के हमले के खिलाफ सड़क पर उतरे दिल्ली पुलिस के जवान, कांग्रेस ने पूछा- क्या ये है भाजपा का ‘न्यू इंडिया’

Published at: **2019-11-05T07:20:26+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/delhi-police-personnel-protests-outside-police-headquarter-against-lawyers/271413/)

तीस हजारी कोर्ट परिसर में दो नवंबर को पार्किंग को लेकर शुरू हुए विवाद के बाद वकीलों और पुलिसकर्मियों के बीच भड़की हिंसा के विरोध में दिल्ली पुलिस के जवान आज आईटीओ स्थित पुलिस मुख्यालय पर विरोध प्रदर्शन कर रहे हैं। हाथों पर काली पट्टी बांधकर किए जा रहे इस विरोध प्रदर्शन में कांस्टेबल से लेकर इंस्पेक्टर तक शामिल हैं। पुलिस वाले हाथों में तख्तियां लेकर नारेबाजी कर रहे हैं। इन तख्तियों पर ‘सेव पुलिस’ और ‘हम भी इंसान हैं’ जैसे नारे लिखे हैं।
पुलिस हेडक्वार्टर के सामने जमा होकर विरोध जता रहे पुलिसकर्मी वकीलों के खिलाफ कार्रवाई की मांग कर रहे हैं। उनका कहना है कि वकीलों की ज्यादती के खिलाफ हम शांतिपूर्ण ढंग से प्रदर्शन करेंगे और कमिश्नर से अपनी बात कहेंगे। पुलिस हैडक्वार्टर के बाहर विरोध प्रदर्शन कर रहे पुलिसकर्मियों ने ‘वी वांट जस्टिस’ के नारे भी लगाए है।
बता दें कि, पुलिसकर्मियों पर वकीलों के हमले के कई विडियो सामने आए हैं, जिससे पूरे विभाग में नाराजगी है। पुलिसवालों ने मांग की है कि उनकी कोई गलती नहीं थी, वकीलों पर मुकदमे दर्ज किए जाएं और उनके साथ इंसाफ हो।
