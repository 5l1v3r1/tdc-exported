
# S. Teresa. I Sikilia pluripremiati in Umbria alla Rassegna “Sipario d’Ottobre”

Published at: **2019-11-04T10:25:10+00:00**

Author: **Carmelo Caspanello**

Original: [Tempostretto](https://www.tempostretto.it/news/s-teresa-i-sikilia-pluripremiati-in-umbria-alla-rassegna-sipario-dottobre.html)


        "Terremigranti", dopo gli applausi i riconoscimenti: Cettina Sciacca migliore regia; Cucuzzella e Scorza migliori attore e attrice
      
S. TERESA – A Cettina Sciacca il premio per la migliore regia; a Diego Cucuzzella e Giulia Scorza quello quali migliori attore e attrice.
Dopo gli applausi e le emozioni, per Terremigranti, che lo scorso ottobre aveva conquistato il pubblico della Rassegna teatrale “Sipario d’Ottobre”, giunta alla quarta edizione, arrivano i riconoscimenti.
I Sikilia hanno fatto incetta di premi in Umbria, dove al teatro Clitunno di Trevi (Perugia) si è consumata la cerimonia conclusiva della kermesse.
“I premi – dice visibilmente commossa la direttrice artistica della compagnia teatrale di S. Teresa di Riva – sono il frutto di un lavoro certosino e professionale, svolto con grandi sacrifici e impegno. Dedico questi riconoscimenti ai miei ragazzi. Sono loro il motivo per il quale vale la pena andare avanti e credere nei sogni”.
Il musical (di Cettina Sciacca e Antonio Pizzi) racconta il grande esodo seguito al terremoto che nel dicembre del 1908 devastò Messina
Terre migranti è andato in scena al Teatro Clitunno di Trevi (Perugia) nel contesto della Rassegna “Sipario d’Ottobre”, da quest’anno trasformata nel Primo premio Ray Lovelock, dedicato all’attore scomparso proprio a Trevi nel novembre di due anni fa. Terre migranti era stato scelto tra 82 rappresentazioni provenienti da tutta Italia.

        Carmelo Caspanello
      
