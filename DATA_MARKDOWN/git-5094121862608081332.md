
# Vyroste kukuřice? Město odmítá projekt věží na Žižkově od Evy Jiřičné

Published at: **2019-11-05T04:55:00+00:00**

Author: **Denisa Holajová**

Original: [Deník.cz](https://www.denik.cz/regiony/vyroste-kukurice-mesto-odmita-projekt-vezi-na-zizkove-od-evy-jiricne-20191104.html)

Projekt Centrum Nového Žižkova, přezdívaný v odborných kruzích „kukuřice“, vzešel letos z mezinárodní architektonické soutěže, kterou developer Central Group uspořádal na vlastní náklady. Zadání soutěže ale předem nekonzultoval s městem ani urbanisty z IPR.
Soutěžící, mezi nimiž byly i hvězdy světové architektury Sou Fujimoto nebo Ian Ritchie, měli vytvořit rezidence do výšky až 100 metrů. Přestože to územní plán neumožňuje.
Návrh Metropolitního plánu zatím v lokalitě počítá s maximální výškou 20 podlaží. Stávající Ústřední telekomunikační budova umístěná na pozemku má v nejvyšším bodě i s anténou 96 metrů. Central Group v první fázi soutěže zvažoval, že stanoví maximální výškovou hladinu 78 metrů.
Porota soutěže, v níž zasedli architekti Josef Pleskot, Zdeněk Fránek a David Vávra, autor návrhu Metropolitního plánu Roman Koucký a developer Dušan Kunovský, ale záhy dospěla k názoru, že u některých věží může výstavba gradovat až do 100 metrů.
„Je to promarněná šance investora. Je mi líto úsilí a energie, ale výsledek neodpovídá představě města, i pokud jde o řešení ulic Olšanská a Želivského,“ míní architektka Lada Kolaříková, členka Gremiální rady IPR. „Pokud je workshop konzultován se všemi zainteresovanými stranami, přináší dobrý výsledek,“ dodala Pavla Melková, spolumajitelka ateliéru MCA a ředitelka Kanceláře veřejného prostoru IPR.
Další ze členů Gremiální rady Jan Jehlík nicméně soudí, že architektonické soutěže jsou od toho, aby překračovaly stávající limity: „Soutěže ve světě mají ukázat možnosti, jaké území zvládne. Když to nezkusíme, tak nevíme.“
Proti realizaci návrhu trojice bílých kruhových věží od Evy Jiřičné a jejího pražského ateliéru AI Desig, se v září postavila městská část. Praha 3 požaduje, aby hlavní město nejdřív připravilo urbanistickou a dopravní studii, která prověří ideální kapacitu výstavby v území včetně sousedního nákladového nádraží.
Central Group se záměru v současné podobě nevzdává a pokračuje v sérii debat, jimiž se snaží získat podporu veřejnosti. V polovině listopadu pořádá veřejnou diskusi v Paláci Akropolis.
„Architektka Jiřičná bude diskutovat o možných úpravách svého návrhu a investor Central Group představí své finanční příspěvky a další plnění pro městskou část v souvislosti s připravovanou výstavbou. Rovněž zde bude prezentovat možnost finančního zvýhodnění nových bytů v připravovaném projektu pro občany Prahy 3 a ty kupující, kteří se v nových bytech přihlásí k trvalému pobytu, z čehož by pak měla profitovat městská část,“ uvádí firma Central Group v pozvánce k debatě.
