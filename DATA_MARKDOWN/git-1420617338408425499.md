
# Roma, macchina semi distrutta e “coca” negli slip: 46enne finisce in manette

Published at: **2019-11-07T15:54:49+00:00**

Author: **Redazione**

Original: [Il Corriere della Città](https://www.ilcorrieredellacitta.com/news/roma-macchina-semi-distrutta-e-coca-negli-slip-46enne-finisce-in-manette.html)

Ha palesato un eccessivo nervosismo durante un controllo alla circolazione stradale eseguito dai Carabinieri della Stazione Roma Prenestina lungo viale Palmiro Togliatti e la causa del suo atteggiamento è venuta alla luce durante la perquisizione.
La protagonista della vicenda è una romana di 46 anni, incensurata. La donna era a bordo di un’utilitaria, con la carrozzeria particolarmente malridotta e con un finestrino “rattoppato”,  insieme ad altre 3 persone quando sono passati proprio di fronte alla “gazzella” ferma a lato strada. I militari, notando il veicolo in quelle condizioni, hanno deciso di fermarlo per effettuare un controllo.
Durante l’identificazione degli occupanti e la verifica dei documenti di circolazione, l’attenzione dei Carabineiri è stata attirata dal forte stato di agitazione della 46enne. Portata in caserma, la donna è stata perquisita da personale femminile dei Carabinieri, attività che ha portato al rinvenimento di oltre 100 g di cocaina nascosti nei suoi indumenti intimi. Per la 46enne è scattato l’arresto con l’accusa di detenzione ai fini di spaccio di sostanze stupefacenti. Ora si trova agli arresti domiciliari in attesa dell’udienza di convalida.
