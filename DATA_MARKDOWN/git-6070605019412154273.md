
# L'Iran torna a injectar urani en gas a les seves centrifugadores

Published at: **2019-11-05T12:15:11+00:00**

Author: ****

Original: [Ara.cat](https://www.ara.cat/internacional/Iran-anuncia-injeccio-urani-centrifugadores-gas_0_2338566226.html)

El govern iranià tornarà a injectar urani en gas a 1.044 centrifugadores de la seva planta de Fordow, a l'oest del país. Ho ha anunciat aquest dimarts per televisió el president del país, Hassan Rouhani, i representa un pas més en la retirada de l'acord signat amb els Estats Units i les principals potències nuclears –França, Alemanya, Rússia, la Xina i el Regne Unit–. El president dels EUA, Donald Trump, va ser el primer a retirar-se'n el maig del 2018.
La injecció, que segons Rouhani començarà aquest dimecres, suposaria l'enriquiment de l'urani i, per tant, el trencament de l'acord nuclear, que només permet el funcionament de centrifugadores sense gas a dins. A més, Teheran havia anunciat el dia abans que doblaria el nombre de centrifugadores en aquesta planta.
A l'aparició televisiva, Rouhani s'ha dirigit als signataris de l'acord europeus: "Sabem que tenen sensibilitat respecte a la planta de Fordow, respecte a les centrifugadores, ho sabem. Quan ells compleixin la seva part de l'acord, nosaltres suspendrem la injecció de gas... Així que és possible capgirar aquesta fase. No podem acceptar unilateralment que nosaltres complim totes les condicions i ells no segueixin el que s'ha pactat".
Des de la retirada dels EUA de l'acord i la represa de les sancions, l'Iran té problemes per exportar el seu petroli, una de les principals fonts d'ingressos del país. Així, el govern de Rouhani fa temps que amenaça  les potencies europees perquè pressionin Trump a aixecar les sancions.

        6 claus sobre la crisi entre l'Iran i els Estats Units per l'acord nuclear
      
L'Iran ja va reprendre l'enriquiment d'urani el juliol passat i va arribar al 4,5%, xifra que supera el límit del 3,67% que li imposava l'acord. El cap de l'agència per a l'energia atòmica iraniana, Ali Akbar Salehi, també ha anunciat que científics iranians estan desenvolupant un prototip de centrifugadora d'última generació, l'anomenada IR-9, que pot girar a molta més velocitat que les que hi ha actualment a Fordow.

        La Unió Europea rebutja l’ultimàtum de l’Iran
      
