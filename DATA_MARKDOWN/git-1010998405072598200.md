
# 1300 полета ще бъдат отменени  заради двудневна стачка на персонала на „Луфтханза”

Published at: **2019-11-07T07:28:00+00:00**

Author: ****

Original: [bTV Новините](https://btvnovinite.bg/bulgaria/1300-poleta-sa-otmeneni-zaradi-dvudnevna-stachka-na-personala-na-lufthanza.html)

Двудневна стачка обяви кабинният персонал на германската авиокомпания „Луфтханза”. Това внася хаос по летищата в Германия и в чужбина.  
Очаква се да бъдат засегнати 1300 полета и 180 000 пътници. За днес са отменени 700 от планираните 3000 полета, а за утре 600 полета ще бъдат анулирани.
Отменени са и два полета от Мюнхен до София, като пътниците са премаршутирани с други авиокомпании или са с презаверени билети за други дни.
Повечето от полетите на Луфтханза, потеглящи от Германия са анулирани, включително много междуконтинентални връзки от Франкфурт и Мюнхен.
Синдикатът на стюардите настоява за увеличаване на заплащането и запазването на придобивките от предишните години.
Има бонуси и компенсации, които не са се повишавали от 90-те години. Младите колеги започват със заплата под 1000 евро и то в компания, която печели милиарди, заявиха от синдиката
„Смятаме, че стачката е незаконна, защото правото на този профсъюз да води преговори е спорно, което сме заявявали и преди. Днес главното обаче е как тази ситуация ще се отрази на пътниците", обяви говорителят на „Луфтханза” Мартин Лойтке.
Филиалите на компанията, като „Юроуингс” и „СънЕкспрес” може също да бъдат засегнати, обявиха от синдиката.
„Луфтханза" изготвя алтернативно разписание и пътниците ще могат да намерят информация за полета си на сайта на превозвача.
