
# پیکر مظاهر مصفا در تفرش به خاک سپرده شد

Published at: **2019-11-01T20:20:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619280/%D9%BE%DB%8C%DA%A9%D8%B1-%D9%85%D8%B8%D8%A7%D9%87%D8%B1-%D9%85%D8%B5%D9%81%D8%A7-%D8%AF%D8%B1-%D8%AA%D9%81%D8%B1%D8%B4-%D8%A8%D9%87-%D8%AE%D8%A7%DA%A9-%D8%B3%D9%BE%D8%B1%D8%AF%D9%87-%D8%B4%D8%AF)


        پیکر «مظاهر مصفا» از شاعران بنام، استاد ادبیات فارسی و مصحح و پژوهشگر کشور روز جمعه در آرامستان روستای بن‌نسا شهرستان تفرش از توابع استان مرکزی به خاک سپرده شد.
      

        آفتاب‌‌نیوز :
      
در آیین تشییع و خاکسپاری استاد مصفا جمع کثیری از اهالی اندیشه و قلم، مسئولان استان مرکزی و این شهرستان و گروه‌های مردمی حضور داشتند و پیکر وی پس از تشییع به خاک سپرده شد.
در آیین خاک‌سپاری این پیشکسوت برجسته ادبیات مدیرکل ‌فرهنگ و ارشاد اسلامی استان‌های قم و مرکزی، نماینده مردم تفرش، آشتیان و فراهان، جمعی از دانشگاهیان و اصحاب ادب و هنر با دکتر مصفا وداع کردند.
«مظاهر مصفا» دانش‌آموخته مکتب اساتیدی چون «بدیع‌الزمان فروزان‌فر» بود و بخش بزرگی از زندگیش را در کسوت معلمی صرف تربیت و بالندگی شاگردان و جوانان علاقه‌مند به ادبیات در مجامع و محافل ادبی کشور کرد.
اصالت استاد مصفا به تفرش که به دیار نخبگان ایران شهرت داد برمی‌گردد و پس از تحصیل در دارالفنون و دانش‌سرای عالی، درجه دکتری خود را از دانشگاه تهران و زیر نظر بدیع‌الزمان فروزانفر دریافت کرد.
این اندیشمند فقید عرصه ادب در سال ۱۳۱۱ چشم به جهان گشود و در هشتم آبان‌ماه سال ۱۳۹۸ در سن ۸۷ سالگی دار فانی را وداع گفت.
ابوالفضل مصفا (برادر بزرگتر دکتر مصفا و خواهر وی خانم مصفا (مادر فؤاد حجازی آهنگساز) از استادان زبان و ادبیات فارسی هستند.
«علی مصفا» فرزند این استاد فقید بازیگر سینما و تئاتر است.
استان مرکزی با گنجینه غنی ۲ هزار نفری از اندیشمندان، سیاستمداران، برجستگان علمی و ادبی و هنری به عنوان قطب مشاهیر ایران شهرت دارد.
