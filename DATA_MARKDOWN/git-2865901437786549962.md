
# Taj-brejk majstor Kecmanović

Published at: **2019-11-05T00:00:00+00:00**

Author: ****

Original: [MozzartSport](https://mozzartsport.com/tenis/vesti/taj-brejk-majstor-kecmanovic/341695)

Naš, ali i jedan od najtalentovanijih svetskih tenisera, 20-godišnji Miomir Kecmanović odličnim nastupom otvorio je novo izdanje završnog turnira za najbolje igrače do 21 godine koji se održava u Milanu.
On je u prvom meču na takmičenju koje se igra na tvrdoj podlozi u zatvorenom za nagradni fond od 1,4 miliona dolara savladao svog dobrog prijatelja, momka sa kojim deli hleb i vodi bitke širom sveta već skoro deceniju, Kaspera Ruda rezultatom 4:3 (5), 4:3 (5) i 4:2. To je druga pobeda Kecmanovića u isto toliko okršaja sa Norvežaninom na ATP turu, ujedno i očekivana pošto Srbinu leže uslovi igranja u Milanu, dok je njegov protivnik/prijatelj specijalista za šljaku.
Bez većih problema oba tenisera su držala svoje gemove u prvom delu meču, ali se u taj-brejku, koji se na ovom turniru igra na 3:3, mnogo bolje snašao Beograđanin. Sličan scenario je viđen i u drugom setu u kojem su i Beograđanin i momak iz Osla čuvali svoje servise, da bi sve bilo rešeno u taj-brejku. Istina, ovaj put je Kecmanović bio taj koji je morao da juri prednost protivnika, ali je uspeo da je "ujuri". Završni set nije ušao u taj-brejk pošto je naš došao do brejka u petom gemu, nakon čega je samo potvrdio trijumf.
U zavisnosti od preostalih rezultata, u suštini Miša bi mogao sa još jednom pobedom da računa na polufinale, što je samo po sebi veliki uspeh. Još nije poznat raspored mečeva za sutra, a u Kecmanovićevoj Grupi A nalaze se još Australijanac Aleks de Minor, najveći favorit turnira i aktuleni vicešampion (titulu ne brani Stefanos CicIpas koji učestvuje naredne sedmice na završnom mastersu u Londonu) i Španac Alehandro Davidovič Fokina.
O pravilima i specifičnostima ovog takmičenja, koje pokušava da pokaže u kom pravcu će se kretati beli sport, pročitajte OVDE.

        (Foto: Reuters)
      
