
# Рома пречупи Наполи и се доближи до лидерите в Серия А

Published at: **2019-11-02T17:58:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/italy/roma-prechupi-napoli-i-se-doblizhi-do-liderite-v-seriq-a-1391120.html)

Отборът на Рома успя да надвие Наполи с 2:1 в дербито от 11-ия кръг на италианската Серия А. "Вълците" държаха двубоя под свой контрол и заслужено се поздравиха с трите точки, които ги изкачиха до третото място в шампионата.
В 19-ата минута Николо Дзаниоло успя да изведе своя отбор напред в резултата, който се запази непроменен до почивката. В 55-ата минута Жордан Верету удвои за домакините от дузпа, осигурявайки спокойствие на римляните.
В 72-рата минута Аркадиуш Милик намали разликата на 2:1, но това не бе достатъчно за "малките магаренца", за да се преборят за нещо от този двубой. В последните минути пък играта загрубя, а главният арбитър показа общо осем жълти картона, като два от тях бяха за играча на Рома Йълдъръм Мерт Четин, който бе принуден да напусне терена в 95-ата минута.
Така Рома постигна трета поредна победа в Серия А, след като в предишните два кръга отборът надигра Милан и Удинезе. "Вълците" вече имат 22 точки, докато Наполи остава с 18 на седмото място.
