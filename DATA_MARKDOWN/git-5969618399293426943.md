
# Κόντης: Δεν συμβιβάζομαι με την παραμονή της Hatta FC στην πρώτη κατηγορία

Published at: **2019-11-05T10:29:00+00:00**

Author: **Ηλίας Καλλονάς**

Original: [www.sport24.gr](https://www.sport24.gr/football/EllinesExoterikou/konths-den-symvivazomai-me-thn-paramonh-ths-hatta-fc-sthn-1h-kathgoria.5632792.html)

Το περασμένο καλοκαίρι, ο Χρήστος Κόντης αποφάσισε να αποχωρήσει από την Ελλάδα και να συνεχίσει την προπονητική καριέρα του στα Ηνωμένα Αραβικά Εμιράτα και συγκεκριμένα στη Hatta FC. Τέσσερις μήνες μετά την ανάληψη της τεχνικής ηγεσίας της ομάδας, ο 44χρονος τεχνικός παραχώρησε μία μεγάλη και ενδιαφέρουσα συνέντευξη στο τηλεοπτικό δίκτυο "Dubai Sports I", όπου μίλησε για την εμπειρία του στα ΗΑΕ.
Παράλληλα, έκανε μία αναδρομή στην ποδοσφαιρική καριέρα του, αναφέρθηκε στο έμφραγμα που υπέστη ως ποδοσφαιριστής στον ΑΠΟΕΛ, το οποίο είχε περιγράψει με ανατριχιαστικό τρόπο στη μεγάλη συνέντευξη που είχε δώσει στο Sport24.gr, αλλά και στην κατάκτηση του Euro 2004 από την Ελλάδα. Επίσης, ανέλυσε τον τρόπο που βλέπει το ποδόσφαιρο, στάθηκε στον προπονητικό πατέρα του, Ιβάν Γιοβάνοβιτς, ενώ αποκάλυψε με ποια θέση θα είναι ο ίδιος ευχαριστημένος στο τέλος της σεζόν.
Για το πώς του φαίνεται η πόλη: "Βρίσκομαι στη Hatta περίπου τέσσερις μήνες. Είναι μεγάλη χαρά μου να βρίσκομαι εδώ. Μου αρέσει πολύ. Έχω κάνει μερικές -όχι ακριβώς- εξορμήσεις στα ρεπό μου, αλλά έχω πάει βόλτα με το αυτοκίνητο και έχω δει τα αξιοθέατα και τις ομορφιές της πόλης. Είμαι βέβαιος πως θα είναι πολύ ωραία τον χειμώνα. Για να σας πω την αλήθεια, το σημαντικότερο είναι πως μπορείς να επικεντρωθείς στο ποδόσφαιρο. Η Hatta δεν έχει το θόρυβο ή την κίνηση του Ντουμπάι, του Άμπου Ντάμπι, επομένως είναι σημαντικό που μπορώ να ασχοληθώ με τη δουλειά μου. Μόνο όταν κοιμάμαι δεν σκέφτομαι το ποδόσφαιρο. Όλα είναι κοντά. Δεν καθυστερείς να πας ή να φύγεις από την προπόνηση".

        Για την ποδοσφαιρική καριέρα του:
         "Άρχισα να αγωνίζομαι σε επαγγελματικό επίπεδο με τη φανέλα του Εθνικού το 1994 και έμεινα στην ομάδα για πέντε χρόνια. Ο Ολυμπιακός με αγόρασε και με έδωσε δανεικό σε Εθνικό και Πανιώνιο".
      

        Για το τι θυμάται από τον Ολυμπιακό: 
        "Θυμάμαι τους σπουδαίους παίκτες, με τους οποίους είχα την τύχη να αγωνιστώ. Τζιοβάνι, Ζε Ελίας, Ζέτεμπεργκ, Καρεμπέ είναι μόνο μερικοί εξ αυτών. Ο Τζόρτζεβιτς, επίσης, ήταν ένας φανταστικός ποδοσφαιριστής. Πλέον, τον αισθανόμαστε Έλληνα, επειδή ζει πολλά χρόνια στη χώρα και έχει παντρευτεί Ελληνίδα. Με τον Ολυμπιακό κατέκτησα τρία πρωταθλήματα σε τρία χρόνια. Βέβαια, δεν αγωνιζόμουν όσο θα ήθελα. Έπαιζα περίπου 22-25 αγώνες ανά σεζόν. Ήταν καλά γιατί ήμουν νέος και ήταν σημαντικό να αγωνίζομαι σε μία τόσο ιστορική και μεγάλη ομάδα".
      

        Για την ΑΕΚ: 
        "Έπαιξα για δύο χρόνια στην ΑΕΚ, η οποία είναι επίσης μία μεγάλη ομάδα της Ελλάδας. Αγωνίστηκα σε μία καλή περίοδο για την ομάδα, με προπονητή τον Φερνάντο Σάντος, ο οποίος είναι τώρα Ομοσπονδιακός τεχνικός στην Πορτογαλία. Έμαθα πολλά δίπλα του. Στη συνέχεια πήγα στη Λευκωσία και τον ΑΠΟΕΛ".
      

        Για την κατάκτηση του Euro 2004 από την Ελλάδα: 
        "Ήταν ένα πάρα πολύ καλό σύνολο παικτών κι ένα εξαιρετικό προπονητικό επιτελείο, το οποίο μας οδήγησε στην κορυφή της Ευρώπης. Οι περισσότεροι παίκτες έπαιζαν μαζί από τις μικρές εθνικές ομάδες και έφτασαν μέχρι την κατάκτηση του Euro. Προσωπικά, έπαιξα με κάποιους εξ αυτών στις μικρές εθνικές ομάδες, καθώς είναι ποδοσφαιριστές της γενιάς μου. Ήταν όλοι πολύ ταλαντούχοι παίκτες που είχαν δίψα να πετύχουν σημαντικά πράγματα στην καριέρα τους. Πέτυχαν κάτι σπουδαίο για τη χώρα και το ελληνικό ποδόσφαιρο".
      
Για την απόφαση να πάει στον ΑΠΟΕΛ: "Η δεύτερη σεζόν στην ΑΕΚ δεν εξελίχθηκε όπως τα περίμενα. Έπαιξα λίγο και είχα μερικά προβλήματα με κάποιους ανθρώπους στην ομάδα. Χρειαζόμουν μία αλλαγή. Είχα προτάσεις κι από ομάδες της Ελλάδας, αλλά ήθελα να πάω σε μία ομάδα με υψηλούς στόχους επειδή στην καριέρα μου έπαιζα πάντα στο κορυφαίο επίπεδο. Ο ΑΠΟΕΛ είναι μία από τις μεγαλύτερες ομάδες της Κύπρου και ήθελα να αποτελέσω μέλος του. Ο προπονητής ήταν Έλληνας (σ.σ. Μαρίνος Ουζουνίδης) και μου έκανε μία πολύ καλή πρόταση. Είπα στη γυναίκα μου πως πρέπει να πάμε για να κάνουμε μία αλλαγή στη ζωή μας. Ήταν εύκολο να προσαρμοστώ από την στιγμή που μιλούμε την ίδια γλώσσα. Ο Ιβάν (σ.σ. Γιοβάνοβιτς) ήρθε στην ομάδα περίπου 1,5 χρόνο αργότερα".

        Για την καρδιακή προσβολή που υπέστη μετά τον αγώνα με την ΑΕΚ Λάρνακας το 2011: 
        "Μία ημέρα πριν από τον αγώνα ένιωσα ένα κάψιμο στο στήθος, αλλά θεώρησα πως ήταν κάποια ίωση. Πήγαμε στο ξενοδοχείο, μίλησα με τον γιατρό της ομάδας και μου είπε ότι θα κάνουμε εξετάσεις μετά τον αγώνα. Πήγα κανονικά στο γήπεδο, ξεκίνησα την προθέρμανση, αλλά ένιωσα ξανά αυτό το κάψιμο. Έπαιξα τον αγώνα, αλλά δεν τα πήγα καλά, ενώ φέραμε ισοπαλία. Ήμουν αρκετά νευρικός μετά το παιχνίδι, πράγμα σπάνιο για εμένα.
      

        Μετά τον αγώνα, πήγα στο νοσοκομείο, έκανε καρδιολογικές εξετάσεις, αλλά δεν φάνηκε κάτι. Επέστρεψα σπίτι μου και μετά από δύο ώρες ένιωσα ξανά έναν πόνο στον στήθος, σαν να σε πατάει ελέφαντας. Δεν κατάλαβα τι συνέβη. Ο γιατρός ήρθε σπίτι και τελικά αποδείχθηκε πως είχα πάθει έμφραγμα. Όταν ο γιατρός μού είπε ότι πρέπει να σταματήσω το ποδόσφαιρο δεν με πείραξε απ' την στιγμή που ήμουν καλά στην υγεία μου. Ήμουν 36 ετών, γεμάτος απ' όσα είχα πετύχει και δεν με πείραξε ιδιαίτερα".
      

        Για το καλό ξεκίνημα με τη Hatta FC στο πρωτάθλημα:
         "Προσπαθούμε να δημιουργήσουμε μία νέα ομάδα. Είμαι καινούργιος για τους παίκτες και οι παίκτες είναι καινούργιοι για εμένα. Είναι ένα νέο πρότζεκτ, το οποίο θέλουμε να ακολουθήσουμε βήμα-βήμα. Ο στόχος της ομάδας είναι να παραμείνει στην πρώτη κατηγορία. Προφανώς έχω τον ίδιο στόχο, αλλά παράλληλα θέλω να χτίσω μία ομάδα που θα παλεύει σε κάθε παιχνίδι και θα μπαίνει στον αγωνιστικό χώρο για να πάρει τη νίκη. Έχουμε κάνει ένα καλό ξεκίνημα και ελπίζω στο μέλλον να τα πάμε ακόμα καλύτερα".
      
Για το αν θα είναι ευχαριστημένος αν η Hatta FC τερματίσει 12η σε σύνολο 14 ομάδων και αποφύγει τον υποβιβασμό: "Όχι, δεν θα είμαι χαρούμενος. Δεν συμβιβάζομαι με κάτι τέτοιο. Ο προσωπικός μου στόχος είναι υψηλότερος. Αν είμαστε ικανοποιημένοι μόνο με την παραμονή στην κατηγορία, τότε δεν θα βοηθήσουμε τους ποδοσφαιριστές να έχουν μεγαλύτερους στόχους στην καριέρα τους και να πετυχαίνουν περισσότερα πράγματα. Οι παίκτες πρέπει να καταλάβουν πως κάθε παιχνίδι είναι και μία νέα πρόκληση. Αν σκεφτόμαστε μόνο την αποφυγή του υποβιβασμού, δεν θα καταφέρουμε τίποτα".

        Για την ομάδα που του έχει κάνει εντύπωση:
         "Η Sharjah συνεχίζει με φόρα από πέρυσι και θα δώσει μεγάλη μάχη για να κατακτήσει και φέτος το πρωτάθλημα. Έχει καλή αμυντική λειτουργία και καταφέρνει να κερδίζει τα ματς έστω και με 1-0. Η Al Ain και η Al Ahli δεν βρίσκονται στην καλύτερη κατάσταση τη δεδομένη στιγμή, αλλά δεν ξέρω πώς θα εξελιχθεί η σεζόν".
      

        Για τους ξένους παίκτες της ομάδας: 
        "Όταν έχεις συνηθίσει να αγωνίζεται σε θερμοκρασίες 10, 16 και 18 βαθμών, δεν είναι εύκολο να παίξεις στους 35+ και με 70% ή 80% υγρασία. Προφανώς χρειάζονται χρόνο για να προσαρμοστούν στις νέες συνθήκες. Θυμάμαι, το 2013, που ήρθα για πρώτη φορά στα ΗΑΕ, δεν ήταν εύκολο, παρότι ήμουν προπονητής κι όχι ποδοσφαιριστής. Έκανα έξι μήνες για να προσαρμοστώ. Πλέον, είναι εύκολο για εμένα, επειδή έχω βρεθεί ξανά στη χώρα".
      
Για το γεγονός πως αρκετοί στα ΗΑΕ λένε πως ο Κόντης ήταν ο άνθρωπος-κλειδί πίσω από την επιτυχία της Al Nasr, παρότι ο Γιοβάνοβιτς ήταν προπονητής: "Πρόκειται για ομαδική δουλειά. Ο Ιβάν (σ.σ. Γιοβάνοβιτς) είναι πάντα το αφεντικό. Οι πρώτοι προπονητές παίρνουν τις αποφάσεις και υπάρχουν οι συνεργάτες προκειμένου να γίνεται η δουλειά στις προπονήσεις, αλλά κι η ανάλυση των αντιπάλων. Είναι ομαδικό το άθλημα. Όσον αφορά στον Ιβάν, θα έλεγα πως ξεχωρίζει για την αποφασιστικότητά του και είναι εργασιομανής. Έχει πολύ καλή επαφή με τους παίκτες του κι αυτό είναι πολύ σημαντικό. Έχει ωραίες ιδέες για το ποδόσφαιρο".

        Για τη Hatta FC:
         "Για να σας πω την αλήθεια, πριν έρθω στη Hatta είχα μία ανησυχία για το τι θα συναντήσω, παρότι ήμουν χαρούμενος για την ευκαιρία που μου δίνεται. Ωστόσο, όταν ήρθα, βρήκα ένα φανταστικό γκρουπ ανθρώπων που αγαπούν το σύλλογο και δουλεύουν για την ομάδα 24 ώρες το 24ωρο. Ό,τι κι αν ζητήσω, μου το προσφέρουν απλόχερα. Φυσικά στην αρχή έπρεπε να χτίσουμε σχέση εμπιστοσύνης. Θεωρώ πως έχουμε προχωρήσει σημαντικά σε όλους τους τομείς σε σχέση με τέσσερις μήνες πριν".
      

        Για το γεγονός πως η Hatta FC έχει ένα απ' τα μικρότερα μπάτζετ της πρώτης κατηγορίας:
         "Δεν έχει ένα απ' τα μικρότερα. Έχει το μικρότερο. Ωστόσο, τα λεφτά δεν παίζουν ποδόσφαιρο. Αν αγαπάς τη δουλειά σου μπορείς να βρεις καλούς παίκτες με χαμηλό συμβόλαιο. Θα πρέπει, όμως, να υπάρχει καλό σκάουτινγκ και σωστές επιλογές".
      

        Για το αν μπορεί η Hatta FC να κάνει ένα θαύμα ανάλογο της Εθνικής το 2004: 
        "Δεν θα είναι θαύμα αν πετύχουμε κάτι σημαντικό. Βρήκα στην ομάδα ένα φανταστικό ρόστερ. Πρόκειται για εξαιρετικούς παίκτες, τους οποίους αγαπώ για τον τρόπο που δουλεύουν καθημερινά κι εγώ από την πλευρά μου προσπαθώ να τους πιέζω για να γίνονται διαρκώς καλύτεροι. Πρωταρχικός στόχος μου είναι να βελτιώσω τους παίκτες μου. Αν τα καταφέρω, τότε θα έχω μία καλύτερη ομάδα που θα παρουσιάζει ένα καλύτερο ποδόσφαιρο".
      

        Με ποια θέση θα είναι ο ίδιος ευχαριστημένος στο τέλος της σεζόν: 
        "Αν βγούμε 7οι ή 8οι θα είμαι ευχαριστημένος. Για να τα καταφέρουμε, όμως, θα πρέπει να νικήσουμε καλές ομάδες με μεγαλύτερο μπάτζετ και περισσότερο βάθος στο ρόστερ. Ωστόσο, όπως προείπα, δεν παίζουν ρόλο μόνο τα μπάτζετ".
      

        Για το ποδόσφαιρο των ΗΑΕ: 
        "Υπάρχουν πολλοί ταλαντούχοι παίκτες, αλλά θα πρέπει να γίνουν πιο επαγγελματίες. Πρέπει να επικεντρωθούν στο ποδόσφαιρο. Ξέρω πως δεν είναι εύκολο, καθώς έχω παίκτες που μένουν στο Ντουπάι και έρχονται κάθε μέρα στη Χάτα για προπόνηση. Δεν είναι φυσιολογικό. Γι' αυτό το λόγο, πρέπει να αλλάζω τον τρόπο προπόνησης προκειμένου να μην τους δημιουργώ πρόβλημα. Η ένταση μίας προπόνησης δεν είναι εύκολη για έναν προπονητή, ειδικά κάτω απ' αυτές τις συνθήκες".
      

        Δείτε τη συνέντευξη:
      
