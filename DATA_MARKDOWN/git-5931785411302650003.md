
# Gavrilović: Izbeći Realovu zamku

Published at: **2019-11-06T12:44:34+00:00**

Author: **Darko**

Original: [Sportska centrala](https://www.sportskacentrala.com/2019/11/06/gavrilovic-izbeci-realovu-zamku/)

Košarkaši Crvene zvezde će u 7. kolu Evrolige dočekati madridski Real u „Štark areni“, a trener crveno-belih Andrija Gavrilović otkriva recept kojim će se suprotstaviti „kraljevskom klubu“.
– Dobro znamo šta znači ime Reala – najveći mogući brend i ekipa koja bez obzira na formu uvek ima najviše ciljeve u svakoj sezoni. Izašli su iz težeg perioda pobedom u prošlom kolu Evrolige, ali izuzetno je važno da kontrolišemo utakmicu jer je njihov stil igre dobro poznat. Izuzetno brza igra, sa puno šuteva za 3 poena. Zato nam je potrebna izuzetno velika koncentracija kako ne bi upali u zamku brze košarke. Još jednu stvar je važno da napomenem: Naši navijači su nam mnogo pomogli u prethodnim utakmicama. Gde god da igramo da li je “Štark Arena” ili hala “Aleksandar Nikolić” mi to čujemo, reagujemo na to, mnogo nam znači u svakoj utakmici, posebno ovakvoj protiv protivnika ovog renomea, rekao je trener crveno-belih, koji će spisak 12 igrača koji će istrčati na parket Arene odrediti na dan utakmice.
I Ognjen Dobrić veruje da Zvezda uz pomoć sa tribina može do pobede:
– Očekuje nas još jedna velika utakmica u Areni, protiv ekipe i kluba za koji se zna šta predstavlja u evropskoj košarci. Ekipa Reala nije pretrpela velike izmene u odnosu na prošlu sezonu, ali i dalje imaju veliki kvalitet, dobro se poznaju, uigrani su, igraju izuzetno brzo. Uz sve to, znaju se ciljevi takvog kluba u svakoj sezoni. Polako hvatamo ritam, zabeležili smo dve izuzetno važne pobede, a utakmica sa Realom je sama po sebi nešto više i još veći izazov. Moramo da odigramo odličnu utakmicu, da se držimo dogovora iz svlačionice, da budemo čvrsti u odbrani, a uz punu Arenu i podršku naših navijača uz ogromnu energiju na terenu i sa tribina, verujem da imamo našu šansu, izjavio je Dobrić.
Utakmica između Crvene zvezde i Reala se igra u četvrtak od 19 časova.
