
# Presa franceză: Dacia va comercializa primul său model electric în 2021

Published at: **2019-11-04T10:17:06+00:00**

Author: **Dragos Băltățeanu**

Original: [AutoExpert](https://www.autoexpert.ro/presa-franceza-dacia-va-comercializa-primul-sau-model-electric-in-2021/)


        Publicația franceză L’Argus spune că modelul electric Renault K-ZE va fi comercializat și în Europa din 2021 sub sigla Dacia.
      
Renault a confirmat deja ca va duce în Europa crossover-ul de oraș K-ZE, comercializat momentan doar pe piața din China, dar nu a dat nici un fel de detalii suplimentare.
Conform primelor zvonuri publicate de presa franceză, K-ZE ar urma să fie vândut sub sigla mărcii Dacia. 
Cel mai probabil, noul model electric va fi promovat ca un model low-cost și vânzarea sub sigla Dacia ar fi decizia logică. Conform informațiilor publicate de către L’Argus, modelul electric K-ZE va avea un preț de vânzare de aproximativ 15.000 euro.
Apoi, un model electric vândut de către marca Dacia i-ar permită constructorului din România să scadă nivelul mediu al emisiilor de CO2. Din 2021, media pe constructor va fi de 95 grame/km. Nivelul mediu al mărcii Dacia era în 2018 de 125 g CO2/km.
Cel mai probabil, un model electric low-cost Dacia va fi preferat și de către serviciile de car sharing, la fel ca Renault Zoe.
Versiunea pentru piața din China a modelului Renault K-ZE este echipată cu un motor electric de 33 kW (45 CP) și poate atinge o viteză maximă de 105 km/oră. Pentru a alimentat motorul electric, K-ZE folosește o baterie de 26.8 kWh.
