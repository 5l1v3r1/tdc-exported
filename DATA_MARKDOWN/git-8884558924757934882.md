
# Upokojenci brezplačno iz kraja v kraj

Published at: **2019-11-02T06:00:00+00:00**

Author: **Katja Gleščič**

Original: [Primorske novice](https://www.primorske.si/slovenija/upokojenci-brezplacno-iz-kraja-v-kraj)


        Upokojenci oziroma starejši od 65 let, gibalno ovirani študenti in invalidi, registrirani športniki in dijaki ter vojni veterani bodo od 1. julija leta 2020 imeli brezplačen medkrajevni javni potniški promet.
      
SLOVENIJA > “Edina večja skupina, ki doslej ni imela večjih ugodnosti v javnem prevozu, so starejši od 65 let, ki niso več v delovnem razmerju, upokojenci, ki niso v delovnem razmerju, in invalidi, ki niso v delovnem razmerju. Brezplačne vozovnice za to skupino pomenijo vabilo, naj neomejeno in varno potujejo z javnim potniškim prometom. Tako bomo zagotovili njihovo mobilnost, povečali možnosti samostojnega življenja in ohranjanja socialnih stikov in potovanj,” je predstavila ministrica za infrastrukturo Alenka Bratušek. V DZ so novelo zakona o javnih prevozih v cestnem prometu s to spremembo podprli soglasno.
Za upokojence bo novost začela veljati 1. julija prihodnje leto, a jih že zdaj zanima, kako bo to konkretno potekalo v praksi, kako bodo uveljavljali brezplačni prevoz. Pri avtobusnem prevozniku Arriva Slovenija so včeraj povedali, da o tem uradno še niso bili obveščeni. “Rok za uvedbo je 1. julij prihodnje leto, kar vsem omogoča zadosti časa za ureditev tega področja,” pravijo v Nomagu. “V zadnjem obdobju smo v Sloveniji že sprejeli nekatere ukrepe, kot sta enotna vozovnice za vse potnike, in hitre linije, ki so večja slovenska mesta povezala s prestolnico. Skupaj z zadnjo odločitvijo bodo ukrepi verjetno že srednjeročno pozitivno vplivali na zmanjšanje zastojev, popularizacijo javnega potniškega prometa in večjo mobilnost upokojencev,” ocenjuje glavni izvršni direktor Nomaga Sandi Brataševec.
Na ministrstvu so razložili, da sprejeti zakon ureja tudi pravno podlago za to, da bo ministrstvo vodilo osebne podatke potnikov za različne vrste vozovnic. “To je nujen ukrep za uvedbo ugodnosti, kot so brezplačni prevozi za upokojence in športnike,” pojasnjujejo.
Ukrep ne prinaša večjih dodatnih stroškov, saj medkrajevne povezave že danes sofinancira država, tudi če so vlaki in avtobusi na pol prazni ali čisto prazni, zatrjujejo na ministrstvu. Sicer pa se pripravljajo na nov razpis za podelitev koncesij avtobusnim prevoznikom, ki se jim koncesije iztečejo 2. decembra letos.
Novelo pozdravljajo v Olimpijskem komiteju Slovenije (OKS) - Združenju športnih zvez: “Marsikateremu mlademu športniku lahko prevoz na kraj vadbe pomeni finančno in časovno obremenitev in tako obremenjuje nemoten razvoj športnika.” Novost bo veljala za celotno Slovenijo, tako da bo vključevala tudi prevoz na tekmovanja.
