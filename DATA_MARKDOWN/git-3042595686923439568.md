
# Rosenborg trenger hjelp

Published at: **2019-11-04T21:11:00+00:00**

Author: **Morten P KOMMENTAR**

Original: [Dagbladet.no](https://www.dagbladet.no/sport/rosenborg-trenger-hjelp/71781701)


        Odd-Mjøndalen 3–2 (1Lerkendal1)
      
MJØNDALEN LEDET TO ganger, hadde to i stanga og forsvarte seg som løver. Odd kjørte kampen, hadde ballen det meste av tida og marginene da de trengte dem.
Straffesparket som ga 2-2 (78) kan nemlig diskuteres.
Torgeir Børvens tøffhet, da han tok mannen som var årsaken Mjøndalens sjølmål (3-2/78), kan diskuteres enda mer.
MEN DET FORANDRER ingen verdens ting. Odd er fortsatt Eliteseriens beste hjemmelag (11-3-0). Mjøndalen er et av de mest uheldige. Og summen av det er det som opptar veldig mange i Fotball-Norge.
Rosenborgs sesong 2019.
ODD ER ROSENBORGS nemesis i sesonginnspurten 2019, i hvert fall så lenge trønderne klarer å holde Viking på avstand. Det er tredjeplassen Eirik Horneland og kompani festet øynene på da alt begynte å gå den riktige veien etter de åtte første kampene på vårparten.
Det var målet om tredjeplassen som fikk RBK til å ta utgiften det er å hente Bjørn Maars Johnsen på lån fra AZ Alkmaar.
TRE SERIERUNDER FØR slutt – Bodø/Glimt (H), Viking (B) og Ranheim (H) – må veldig mye gå Rosenborgs vei for at Norges største fotballag skal lande på beina denne sesongen. Per nå er trønderne med én eneste trønder i startoppstillingen i siste seriekamp, Gjermund Aasen mot Strømsgodset, seks poeng bak Bodø/Glimt (2) og fire bak Odd (3).
Når du ikke har det i egne hender betyr det at du må ha hjelp.
Alle som kjenner lusa på gangen vet hva det betyr.
Trøbbel, frustrasjon og nerver.
ETTER SKUFFELSEN I Drammen, den foreløpig siste i en uvant, vond og plundrete sesong på Lerkendal, sa Eirik Horneland at Rosenborg må vinne de tre siste kampene for å ha en sjanse på topp tre og Europa 2020. Det tror jeg ham på. Rosenborg kan ikke regne med noe som helst.
De må bare ta for seg.
VI TRENGER IKKE vente veldig lenge. Allerede fredag skal Odd til Bergen. Lørdag er det et lite cupfinalevorspiel mellom Haugesund og Viking i Rogaland, og søndag kveld kommer Bodø/Glimt til Trondheim. Euro-2020 tabellen bak Champions League-kandidaten Molde, ser slik ut:
GÅR ALT ROSENBORGS vei i serierunde 28 vil de plutselig ha los på sølv, for ikke å snakke om at de vil ha Europa 2020 i egne hender. Går alt i potta – det vil si at Odd slår Brann og Bodø/Glimt vinner på Lerkendal – vil de to siste serierundene være uten betydning.
Det første, to borteseirer, kan fort skje, der Rosenborg er nå er skjørhet og mangel på flyt lagets varemerke.
Det andre, at Rosenborgs sesong kan være over i betydningen uinteressant en måned før cupfinalen, er et bortimot umulig scenario å ta in over seg.
LIKE FULLT ER det et faktum, hvilket plager RBK mer enn godt er. Samtidig som det trigger Odd og Bodø/Glimt. For ikke å snakke om resten av Fotball-Norge. Nils Arne Eggen har rett når han sier mye av kritikken som rettes mot Lerkendal handler om misunnelse. Men den handler også om en nasjon stappmett på RBK-suksess. For det er faktisk ikke sånn at den trønderdefinerte sannheten som ble opplest og vedtatt på 90-tallet, at alt som er bra for Rosenborg er bra for norsk fotball, gjelder i 2019.
Utafor Trøndelag er det faktisk sånn at det er greit at noen andre vinner også.
Og at andre også får muligheten i Europa.
MJØNDALEN (15) HAR Ranheim (16) hjemme førstkommende søndag. Begge lag har 24 poeng og ligger to bak Strømsgodset og fire bak Tromsø. Laget som taper den kampen rykker ned.
Blir det uavgjort, og Mjøndalen har spilt uavgjort 12 ganger, rykker mest sannsynlig begge lagene ned.
