
# Jag söker samtal, inte samlag

Published at: **2019-11-04T05:00:00+00:00**

Author: ****

Original: [Samtidigt med Linda Skugge](https://bloggar.aftonbladet.se/samtidigtmedlindaskugge/2019/11/jag-soker-samtal-inte-samlag/)

Enligt en ny undersökning av dejtingsajten Match.com vill männen ha riktig kärlek och ett meningsfullt förhållande medan kvinnorna mest är ute efter ett tidsfördriv. Men det är bara att sätta sig på första bästa bar för att inse att det inte kan stämma. Då upptäckter man att det för männen som vanligt verkar handla om endast en sak.
Som paret jag nyligen satt bredvid på en av de där trendiga hotellbarerna där en massa unga människor jobbar ihjäl sig framför sina laptops. Det var uppenbart att paret tindrade och att det inte var första dejten, trots att de var så omaka som ett par kan vara.
Hon berättade att hon nu hade flyttat till ett rum i ett lägenhetshotell i Sollentuna. Hon frågade lite om hans lärarjobb på Berghs reklamskola. Hon pratade högt och var helt obesvärad. Han var fåmäld och brydd. Antagligen för att jag satt vid samma bord och med spetsade öron skrev ner vartenda ord de sa.
Hon verkade helt besatt av vilka nya teveserier skådisarna i ”Games of thrones” var med i. Han hade inte sett Game of thrones. Det var ett av det absolut tråkigaste, mest intelligensbefriade samtal jag behövt lyssna på. Jag hade inte stannat en sekund om den där kvinnan var min dejt.
Hon hade ett väldigt vackert ansikte, den förmodligen över femton år gamla profilbilden på Tinder gör henne nog till högvilt.
Men räcker verkligen ett snyggt utseende? Måste inte personen kunna säga i alla fall en enda intressant mening?
Är sex verkligen så kul att det är värt att lägga tid, som man inte har, på att genomlida en massa dejter med personer som inte är särskilt lika sina gamla profilbilder och som inte ens kan uttala Game of thrones?
Och är det sexigt med människor man inte har något gemensamt med? Som inte utmanar ens intellekt?
Själv söker jag en impotent man som gillar bibliotek och antikvariat. Han bör vara helt nykter och inte ha något emot att jag går och lägger mig väldigt tidigt. Inga eller vuxna barn.
Jag söker samtal, inte samlag.
