
# ارتش سوریه یکی از میادین نفتی را به کنترل خود درآورد

Published at: **2019-11-05T23:14:00+00:00**

Author: ****

Original: [جامعه خبری تحلیلی الف](https://www.alef.ir/news/3980814203.html)

ارتش سوریه توانست میدان نفتی «الرمیلان» واقع در استان الحسکه را (شمال شرق) به کنترل خود درآورد.
به گزارش فارس، ارتش سوریه توانست میدان نفتی «الرمیلان» واقع در استان الحسکه را به کنترل خود درآورد.
رسانه‌های غیررسمی سوریه از جمله «رادیو شام اف ام» شامگاه سه‌شنبه (۱۴ آبان) گزارش دادند که ارتش سوریه در ادامه پیشروی و استقرار در شمال شرق این کشور، امروز وارد منطقه الرمیلان در استان حسکه شده و کنترل میدان نفتی مذکور را بعد از سال‌ها به دست گرفته است.
بر اساس این گزارش‌ها، نیروهای ارتش سوریه کنترل میدان نفتی «مُلا عباس» که جزو میدان بزرگ نفتی رمیلان است، در دست دارند.
میدان نفتی ملا عباس در نزدیکی شهر الرمیلان (واقع در ریف شمال شرقی استان حسکه) قرار دارد. ارتش سویه امروز در منطقه شمال قامشلی که نزدیک به مرز با ترکیه است، مستقر شد.
استقرار ارتش سوریه در شمال شرق سوریه بر اساس توافق شبه‌نظامیان کرد این کشور با دمشق صورت می‌گیرد. طرفین بعد از آغاز عملیات نظامی اخیر ترکیه علیه این شبه‌نظامیان، توافق کردند که نیروهای ارتش سوریه با استقرار در امتداد مرزهای شمالی مانع از پیشروی بیشتر نیروهای ترکیه شوند.
با آنکه سوریه کشور نفت‌خیزی نیست ولی عمده مناطق و میادین نفتی این کشور در شمال شرق است که از آغاز بحران و جنگ داخلی سوریه در ابتداء به کنترل داعش و سپس به کنترل شبه‌نظامیان کرد سوری درآمد که مورد حمایت آمریکا طی این مدت بودند.
طی سال‌های گذشته داعش و شبه نظامیان کرد نفت سوریه را استخراج و به طرف‌های خارجی فروخته‌اند. اخیرا رئیس‌جمهور آمریکا که نیروهای کشورش با عملیات نظامی ترکیه در شمال سوریه، این کشور را ترک کردند، اعلام کرد که تعدادی از این نیروها (بیش از ۲۰۰ نظامی) در سوریه و برای حفاظت از این میادین نفتی باقی خواهند ماند.
رئیس‌جمهوری سوریه در واکنش به این اظهارات دونالد ترامپ گفت که او «صادق‌ترین رئیس‌‌جمهور آمریکا» خواند؛ چرا که بی‌پرده از سیاست‌های استعماری و اشغالگرانه واشنگتن سخن می‌گوید.
