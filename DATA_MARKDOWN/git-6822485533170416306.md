
# اولین شبکه انتخاب مخاطبان برای دیدن برنامه های طنز

Published at: **2019-11-04T23:57:00+00:00**

Author: ****

Original: [جامعه خبری تحلیلی الف](https://www.alef.ir/news/3980813202.html)

بر اساس نظرسنجی مرکز تحقیقات صداوسیما در زمینه برنامه‌های طنز و سرگرم‌کننده، شبکه نسیم در صدر شبکه‌های تلویزیون در جذب مخاطبان این برنامه‌ها قرار گرفت.
به گزارش فارس، در نظرسنجی مرکز تحقیقات رسانه ملی که از افراد بالای ۱۱ سال و بالاتر در تهران و سایر استان‌ها به انجام رسیده، در مجموع ۶۳.۲ درصد پاسخگویان پیگیر برنامه‌ها و مطالب طنز و سرگرم‌کننده یا مسابقه‌های غیر ورزشی از سیمای جمهوری اسلامی یا سایر رسانه‌ها هستند که از این میزان ۴۰.۵ درصد این برنامه‌ها را فقط از سیمای رسانه ملی و ۷.۴ درصد فقط از سایر رسانه‌ها و ۱۵.۳ درصد نیز از سیما و سایر رسانه‌ها دنبال می‌کنند.
شبکه نسیم در میان شبکه‌های مختلف تلویزیون با ۳۰.۸ درصد بیشترین بیننده را داشته و شبکه سه با ۲۰.۷ درصد رتبه دوم را به دست آورده است.
شبکه های آی‌فیلم، شبکه شما، شبکه دو و شبکه یک به ترتیب در رتبه‌های بعدی این نظرسنجی قرار دارند.
پاسخگویان به غیر از شبکه‌های سیما، ۱۱.۴ درصد غالباً از شبکه‌های اجتماعی و ۵.۷ درصد از ماهواره برنامه‌ها و مطالب طنز و سرگرم‌کننده یا مسابقه‌های غیرورزشی را دنبال می‌کنند.
میانگین مدت تماشای برنامه‌ها و مطالب طنز و سرگرم‌کننده یا مسابقه‌های غیر ورزشی در بین پاسخگویان ۴۰ دقیقه در شبانه‌روز است؛ این درحالی‌ است که میانگین مدت استفاده از سایر رسانه‌ها برای پیگیری برنامه‌ها و مطالب طنز و سرگرم‌کننده یا مسابقه‌های غیرورزشی، ۱۶ دقیقه در شبانه‌روز است.
