
# Ani Egove Žijeme len raz ani FÍHA tralala. Ktorá slovenská skladba má najviac pozretí na YouTube?

Published at: **2019-11-01T11:13:00+00:00**

Author: **Viktor Kniš**

Original: [REFRESHER](https://refresher.sk/76092-Ani-Egove-Zijeme-len-raz-ani-FIHA-tralala-Ktora-slovenska-skladba-ma-najviac-pozreti-na-YouTube)


        Pesnička o slonoch od PACI PAC čoskoro ako prvá na Slovensku prekoná hranicu 100 miliónov views.
      
YouTube je pre mnohých nielen mladých ľudí plnohodnotnou náhradou televízie, a preto je zaujímavé pozrieť sa na to, ktoré kanály fungujú v rámci našej krajiny najviac. Samozrejme, nie je to len o tom, koľko majú odberateľov, záleží aj od frekvencie pridávania videí a ich atraktivity pre divákov. Tá sa dá merať primárne na základe počtu pozretí, dopozeranosti jednotlivých videí a pomeru lajkov, resp. dislajkov. 
Podľa rebríčka Socialblade sú na tom najlepšie práve kanály dvoch slovenských televízií – Markíza a JOJ, ďalšie miesta už obsadili interpreti tvoriaci pesničky pre detské publikum. V tejto súvislosti je obzvlášť zaujímavé štvrté miesto. PACI PAC má síce „len“ 369-tisíc odberateľov, zároveň na tomto profile nájdeme najsledovanejšie video na celom slovenskom YouTube. 

        Rebríček desiatich najkvalitnejších slovenských YouTube kanálov podľa socialblade.com
      
Skladba Slon má k začiatku novembra 93 miliónov pozretí a s veľmi veľkou pravdepodobnosťou sa stane prvým videom, ktoré prekročí magickú 9-cifernú hranicu v našich končinách. Video bolo pridané skoro presne pred tromi rokmi a svoju zásluhu na počte views môže mať aj skutočnosť, že má len 95 sekúnd. Sledovatelia preto majú tendenciu pustiť si ho viackrát po sebe. 
Na druhom mieste je BUM BÁC od FÍHA Tralala, ktorá má viac ako 77 miliónov views. Egove Žijeme len raz spoločne s kanálom Ruka Hore už možno navždy z obľúbenej červenej platformy zmizlo.
