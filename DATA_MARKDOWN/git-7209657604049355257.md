
# Pianoro, schede sui bambini. La Procura chiede l'archiviazione

Published at: **2019-11-05T14:00:23+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/bologna/cronaca/schede-bambini-pianoro-archiviazione-1.4870847)

Bologna, 5 novembre 2019 - Nessuna violazione al codice della privacy, per questo l'inchiesta aperta dopo il ritrovamento dei documenti nel locale assegnato dal Comune di Pianoro ad uso esclusivo dei gruppi consiliari, e relativi a una serie di minorenni, deve essere  archiviata.
Questa la richiesta che arriva dalla Procura, firmata dal pm Bruno Fedeli, dopo la bufera politica scoppiata nei giorni scorsi e che aveva visto le denunce presentate dai consiglieri Luca Vecchiettini e Gianluca Vinci, poi dal sindaco Franca Filippini. Per la Procura "non emergono elementi sufficienti per sostenere l'accusa in giudizio, né tale elementi posso essere acquisiti attraverso ulteriore prosieguo delle indagini della polizia giudiziaria".
Il caso era venuto alla luce dopo la scoperta effettuata dal capogruppo leghista Vecchiettini di un armadio pieno di schede sui bambini di Pianoro. L'armadio conteneva profili psicologici, giudizi lapidari sui genitori e valutazioni sui disturbi comportamentali degli alunni. Si trattava di centinaia di nomi e relativi appunti, dal 2004 al 2016, relativi al progetto Patchwork, un’iniziativa dell’assessorato all’Istruzione per fornire supporto psicologico a genitori e insegnanti nella gestione della criticità educativa dall’asilo alla scuola media. L’armadio era aperto e si trovava in una sala che, da diverso tempo, era stata assegnata ai cinque gruppi consiliari per l’attività politica.
Iscriviti alla newsletterRimani sempre aggiornato sulle notizie nazionaliAccedi per Iscriverti
