
# Співробітників Служби безпеки викрили на незаконному прослуховуванні – СБУ

Published at: **2019-11-06T17:52:00+00:00**

Author: ****

Original: [DT.ua](https://dt.ua/UKRAINE/spivrobitnikiv-sluzhbi-bezpeki-vikrili-na-nezakonnomu-prosluhovuvanni-sbu-328738_.html)

Деякі діючі та колишній співробітники Служби безпеки України займалися незаконним прослуховуванням абонентів й збутом отриманої інформації. Як повідомили у пресцентрі СБУ, співробітники спецслужби підшукували собі клієнтів через особисті зв'язки.
Вказується, що експрацівник підбирав замовників, діючі працівники СБУ забезпечували зняття інформації. Один абонентський номер прослуховували за 9 тисяч доларів за два місяці. Наразі встановлюється точна кількість абонентів, яких незаконно прослуховували співробітники Служби безпеки.  
У межах провадження, розпочатого за частиною 3 статті 368 Кримінального кодексу (одержання хабара в особливо великому розмірі або службовою особою, яка займає особливо відповідальне становище), триває досудове слідство. У СБУ повідомили, що зараз тривають слідчо-оперативні дії, приймається рішення щодо оголошення підозри співробітникам відомства.
Раніше повідомлялося про те, що співробітник Нацагентства з питань запобігання корупції незаконно копіював конфіденційну інформацію із декларацій чиновників і, ймовірно, передавав її третім особам. Чоловік завантажував на окремий носій ідентифікаційні коди, серії та номери паспортів, місце проживання, дати народження, місцезнаходження об'єктів, які наводяться в декларації.
