
# ОАЕ обмисля да купи летище, пристанище и земи в България

Published at: **2019-11-03T10:09:00+00:00**

Author: **Анисия Иванова**

Original: [Dnes.bg](https://www.dnes.bg/business/2019/11/03/oae-obmislia-da-kupi-letishte-pristanishte-i-zemi-v-bylgariia.428361)

Абу Даби обмисля да купи летище, пристанище и земи в България. Емирствата имат интерес и към българския туризъм.
“България има намерение да се обърне към високия клас туризъм и смятаме, че с потенциала, който имате, това е напълно възможно. С вашата страна можем да развиваме също логистика, транспорт и земеделие.”, заяви държавният министър в кабинета на Обединените арабски емирства (ОАЕ) Ахмед Али ал Сайег пред "24 часа".
Той бе в София дни преди официалната визита у нас на престолонаследника на Абу Даби шейх Мохамед бин Зайед ал Нахаян, който се очаква да пристигне в сряда.
Ахмед Али ал Сайег се срещна с вицепремиера и министър на външните работи Екатерина Захариева и с министрите на финансите, икономиката, транспорта и културата. След това разгледа “София Тех парк”, където му бе представена работата на няколко от високотехнологичните компании, базирани там.
След срещите на министър Ал Сайег в София стана ясно, че ОАЕ имат интерес към плановете на правителството за развитие на пътната инфраструктура, пристанища и летища, както и за купуването на земеделска земя у нас.
Предстоящата в сряда среща на престолонаследника на Абу Даби шейх Мохамед бин Зайед ал Нахаян и премиера Бойко Борисов ще бъде третата им поред в рамките само на година.
