
# Ліга Європи. Олександрія у Львові відігралася після 0:2 у матчі з Сент-Етьєном

Published at: **2019-11-07T22:07:08+00:00**

Author: ****

Original: [Українська правда](https://www.pravda.com.ua/news/2019/11/8/7231322/)

У четвертому турі групового турніру Ліги Європи "Олександрія" з рахунком 2:2 завершила матч проти французького "Сент-Етьєна". Для українського клубу це третя поспіль нічия у турнірі при одній поразці.
Матч пройшов у четвер 7 листопада у Львові.
Стартові хвилини першого тайму пройшли за переваги українського клубу. Двічі воротар французів Стефан Рюффьє парирував удари Євгенія Банада. 
Втім на 23-й хвилині команда Володимира Шарана пропустила контратаку. 
Юрій Паньків мусив фолити на Вахабі Хазрі у власному штрафному майданчику. Суддя призначив пенальті, а сам постраждалий переграв з 11-ти метрів Паньківа - 0:1.
Стартові хвилини другого тайму пройшли без моментів біля обох воріт, а на 73-й хвилині у ворота "Олександрії" залітає другий м’яч. Провалився захист "Олександрії" і Махді Камара ударом метрів з десяти пробиває у кут воріт - 0:2.
Навіть після другого голу "Олександрія" не здалася. На 84-й хвилині після кількох рикошетів у штрафному французів Денис Безбородько з лінії воротарського майданчика пробив і відквитав один гол - 1:2.
На першій доданій хвилині до основного часу "Олександрія" добивається заслуженого результату. Рюффьє після подачі у штрафну вибиває м’яч кулаками і Максим Задерака ударом з метрів 18-ти пробиває у верхній кут воріт - 2:2. 
"Олександрія" билася і досягла важливої нічиєї і продовжує боротьбу за путівку у плей-офф.
В іншому матчі групи І бельгійський "Гент" на виїзді з рахунком 3:1 переміг німецький "Вольфсбург". Один з голів "Гента" в цій грі на рахунку форварда збірної України Романа Яремчука. 
Після чотирьох турів "Гент" з 8 очками лідирує в групі. У "Вольфсбурга" друга позиція та 5 пунктів. "Сент-Етьєн" та "Олександрія" набрали по три очки.
Наступний матч "Олександрія" проведе 29 листопада у Львові проти "Вольфсбурга".
