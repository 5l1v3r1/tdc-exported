
# Koniec kary zawieszenia dla Messiego. Kapitan Argentyny powołany do kadry

Published at: **2019-11-01T22:52:00+00:00**

Author: ****

Original: [TVN24](https://eurosport.tvn24.pl/pilka-nozna,105/argentyna-brazylia-lionel-messi-wraca-po-zawieszeniu,982304.html)

Kapitan kadry narodowej pauzował za ostre komentarze pod adresem sędziów i organizatorów turnieju Copa America, który odbył się na przełomie czerwca i lipca.
Puściły nerwy
- Powinniśmy grać w finale, ale niestety nie pozwolono nam na to. Korupcja i sędziowie niszczą piłkę nożną na naszym terenie - mówił bez ogródek.
Argentyńczycy w półfinale turnieju ulegli Brazylii 0:2. W spotkaniu o trzecie miejsce pokonali reprezentację Chile 2:1, lecz gwiazdor FC Barcelona nie dograł nawet do końca pierwszej połowy. Już w 36. minucie wyleciał z boiska za przepychankę z Garym Medelem. Po zakończeniu meczu Messi zbojkotował ceremonię wręczenia medali.
W nadchodzących potyczkach towarzyskich z Brazylią (15 listopada) i z Urugwajem (18 listopada) selekcjoner Argentyny będzie miał duże pole manewru w ofensywie. Do zespołu powraca bowiem nie tylko Messi, ale również Sergio Aguero. Piłkarz Manchesteru City, podobnie jak kapitan kadry, po raz ostatni wystąpił w biało-błękitnej koszulce podczas Copa America.
Obaj strzelili dotychczas łącznie ponad 100 goli dla swojej drużyny narodowej - Messi 68, Aguero 40. Poza tym powołani zostali m.in. Lautaro Martinez (Inter) oraz Paulo Dybala (Juventus).
Autor: jac / Źródło: eurosport.pl
