
# ΣΥΡΙΖΑ: Η μόνη μέριμνα του υπουργείου Παιδείας είναι η συρρίκνωση της δημόσιας εκπαίδευσης

Published at: **2019-11-07T17:50:00+00:00**

Author: ****

Original: [enikos.gr](http://www.enikos.gr/politics/682896/syriza-i-moni-merimna-tou-ypourgeiou-paideias-einai-i-syrriknosi-)

«Το μόνο έργο που έχει να επιδείξει το υπουργείο Παιδείας & Θρησκευμάτων, από τον Ιούλιο και έπειτα, είναι η αναίρεση βημάτων προόδου, καθώς και η ακύρωση πολιτικών ενίσχυσης της δημόσιας εκπαίδευσης που είχαν δρομολογηθεί από την κυβέρνηση του ΣΥΡΙΖΑ».
Αυτό αναφέρει σε ανακοίνωση του ο ΣΥΡΙΖΑ, προσθέτοντας ότι «μετά την αναστολή λειτουργίας των διετών προγραμμάτων επαγγελματικής εκπαίδευσης, την κατάργηση της Νομικής Σχολής του Πανεπιστημίου Πατρών, την κατάργηση της δυνατότητας ελεύθερης πρόσβασης των μαθητών στην Τριτοβάθμια Εκπαίδευση, σήμερα ανακοίνωσε την αναστολή λειτουργίας 37 νέων Τμημάτων, τα οποία ιδρύθηκαν και θα ξεκινούσαν την ακαδημαϊκή τους λειτουργία το Σεπτέμβριο του 2020».
Κατηγορεί την κυβέρνηση της ΝΔ ότι «δείχνει πόσο λίγο υπολογίζει το αυτοδιοίκητο των Πανεπιστημίων». Αναφέρει ειδικότερα πως: «Ο σχεδιασμός και η λειτουργία των Τμημάτων αυτών εντασσόταν στο σχέδιο ανάπτυξης των ιδρυμάτων και στη μεγάλη τους πλειοψηφία είχαν νομοθετηθεί μετά από προτάσεις των πανεπιστημιακών αρχών. Επιπρόσθετα, η ακαδημαϊκή έναρξη λειτουργίας τους ήταν στην αποκλειστική ευθύνη των ιδρυμάτων, τα οποία γνωρίζουν τις δυνατότητες και τις προοπτικές τους, ενώ είχαν ξεκινήσει τις διαδικασίες για τη στελέχωσή τους».
Ο ΣΥΡΙΖΑ τονίζει πως «η διεύρυνση των δυνατοτήτων μόρφωσης της νεολαίας στο δημόσιο Πανεπιστήμιο δέχεται ένα ακόμη πλήγμα», όπως «και η ελληνική περιφέρεια, τα περιφερειακά πανεπιστήμια και η ανάπτυξη που θα μπορούσε να επιφέρει η λειτουργία των νέων τμημάτων». «Αντί ανάπτυξης, κλειστές πόρτες και κατεδάφιση», σχολιάζει.
«Η μόνη μέριμνα του υπουργείου Παιδείας & Θρησκεύματος είναι η συρρίκνωση της δημόσιας εκπαίδευσης, το κλείσιμο των σχολών, οι περικοπές των δαπανών και η μείωση του αριθμού εισακτέων», αναφέρει ο ΣΥΡΙΖΑ και παραπέμπει σε δήλωση του υπό διορισμό νέου προέδρου του ΙΕΠ, πως «το ρολόι των μεταρρυθμίσεων στην εκπαίδευση πρέπει να γυρίσει πίσω στο 2014 και να ξαναχτιστεί αυτό που γκρεμίστηκε στην τετραετία 2015-2019».
