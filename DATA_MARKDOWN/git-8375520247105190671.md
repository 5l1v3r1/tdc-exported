
# Махінації на мільйон: в СБУ розповіли, на чому попався заступник мера Ужгорода

Published at: **2019-11-05T15:04:05+00:00**

Author: ****

Original: [ГЛАВКОМ](https://glavcom.ua/news/mahinaciji-na-milyon-v-sbu-rozpovili-na-chomu-popavsya-zastupnik-mera-uzhgoroda-637882.html)

Служба безпеки України викрила заступника голови Ужгородської міської ради на масштабних зловживаннях, внаслідок яких у громади міста було відчужено земельні ділянки, що призначені під житлову забудову.
Про це 5 листопада повідомляє пресцентр СБУ.
«Співробітники спецслужби встановили, що у 2014 році, будучи членом земельної комісії міськради, посадовець оформив на підставних осіб три земельні ділянки загальною площею 0,3 га. Пізніше землю було протиправно передано у  розпорядження його дружині, яка влітку цього року продала її знайомому за 1 мільйон 200 тисяч гривень», - заявили в СБУ.
У межах кримінального провадження, відкритого за ч. 2 ст. 364 (зловживання владою або службовим становищем) Кримінального кодексу  України у приміщенні Ужгородської міської ради та за місцями роботи і проживання фігуранта провадження були проведені обшуки.
Вирішується питання про оголошення заступнику голови міськради підозри у вчиненні злочину.
Раніше повідомлялося, що у міській раді Ужгорода 5 листопада працівники ДБР та СБУ проводять обшуки.
