
# 
        هیچ گونه دخالتی در امنیت عراق نداشتیم
      

Published at: **2019-11-03T14:40:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637802/%D9%87%DB%8C%DA%86-%DA%AF%D9%88%D9%86%D9%87-%D8%AF%D8%AE%D8%A7%D9%84%D8%AA%DB%8C-%D8%AF%D8%B1-%D8%A7%D9%85%D9%86%DB%8C%D8%AA-%D8%B9%D8%B1%D8%A7%D9%82-%D9%86%D8%AF%D8%A7%D8%B4%D8%AA%DB%8C%D9%85)

به گزارش بولتن نیوز، عبدالرضا رحمانی فضلی وزیر کشور پیش ازظهر امروز در جلسه ستاد مرکزی اربعین اظهار کرد: این اتفاق (راهپیمایی اربعین) با رضایت نسبی زوار انجام شد اما باید تلاش کنیم این موضوع را هر سال با شکوه تر و با نظم تر پیش ببریم.
وزیر کشور گفت: امسال سه حادثه بزرگ داشتیم که با هماهنگی، همدلی و هم افزایی توانستیم هر سه را خوب مدیریت کنیم.
وی گفت: اولین حادثه، اتفاق سیل بود که در ابتدای سال در کشور به وجود آمد که به لطف خدا و با هماهنگی دستگاههای اجرایی توانستیم کاری را پیش ببریم و انشاالله قول هایی که به مردم در مناطق سیل زده داده ایم تا پایان سال به مرحله اجرا در می آید.
رحمانی فضلی تصریح کرد: حادثه دوم مقابله با تحریم بود. توانستیم با درایت مقام معظم رهبری و همچنین هماهنگی هیئت دولت، مجلس و دیگر نهادها در برابر این تحریم های ظالمانه ایستاد گی کنیم.
وی ادامه داد: حادثه سوم هم موضوع اربعین بود. توانستیم بحث اربعین را خوب مدیریت کنیم و به صورت منسجم و هماهنگ شده در یک موعد محدود (۲۵ روزه) این مراسم را به خوبی برگزار کنیم.
رحمانی فضلی گفت: رهبر انقلاب به موضوع فرهنگی موکب ها تاکید داشتند. روند کار تا به الان قابل قبول بوده ولی مطلوب نبوده است. ما باید در حوزه فرهنگی با تمام تلاش برای سال آینده برنامه ریزی کنیم تا اقدامات فرهنگی را در سال آینده به صورت مطلوب تری داشته باشیم.
وزیر کشور ادامه داد: یک مقدار از وضعیت داخلی عراق نگران بودیم و همچنین از وضعیت مرز خسروی به دلیل اینکه چند سال تردد از این مرز انجام نمی شد هم نگرانی هایی داشتیم که بحمدالله در هیچ کدام از این دو موضوع مشکلی برای ما پیش نیامد.
وی گفت: باید تشکر ویژه ای از مردم داشته باشیم چرا که هر وقت نیاز شد مردم پای کار ما ایستادند و هماهنگی خوبی با آنها داشتیم. نظم پذیری مردم در این شرایط برای ما مهم بود و این موضوع بسیار گرانبها است. همچنین باید بگویم که هیچ اختلافی در بین دستگاهها در اجرا نبود و با کمترین زحمت، هماهنگی های لازم انجام شد.
وزیر کشور اظهار داشت: امسال خدمات بسیاری به زائران خارجی ارائه داده شد و حدود ۱۷۰ هزار زائر خارجی از مرزهای ایران وارد و از مرزهای دیگر خارج شدند. هم در طول مسیر در داخل کشور و هم لحظه خارج شدنشان و هم شرکت در مراسم، خدمات را در کنار زائران ایرانی دریافت کردند.
رحمانی فضلی تصریح کرد: یک پیشنهادی که به ما دادند این بود که تمامی اقدامات و خدمات را در حوزه اربعین الکترونیکی کنیم که در حال بررسی هستیم و احتمال هم می دهیم که بتوان خدمات اربعین سال آینده را الکترونیکی ارائه داد.
وی خاطرنشان کرد: ایران به هیچ عنوان در امنیت عراق دخالت نکرد چرا که امنیت عراق در اوج بود. نه عراقی ها از ما خواستند که کمک آنها کنیم و نه ما در امنیت و مسائل عراق دخالت کردیم.
وزیر کشور افزود: مراسم اربعین سال آینده دو تفاوت اصلی با اربعین امسال و سالهای قبل دارد. اول اینکه میزان جمعیت است که احتمال می دهیم بیشتر باشد و دوم بحث افزایش دما. برای اضافه شدن جمعیت که باید خدمات و تجهیزاتمان را بیشتر کنیم و برای افزایش دما پیشنهاد می دهم مسیر ۸۰ کیلومتر نجف تا کربلا را بین استانهایمان تقسیم کنیم و هر چند کیلومتر را به یک استان بدهیم تا به عنوان مثال هر استان در طول مسیر خدماتی مانند سایه بان، مه پاش و دیگر خدمات را ارائه دهند.
