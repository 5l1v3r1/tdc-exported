
# Ταλαιπωρία δεκάδων μαθητών-Άλλαξαν δρομολόγιο λεωφορείου που τους μεταφέρει

Published at: **2019-11-05T20:07:00+00:00**

Author: **sigmalive**

Original: [SIGMALIVE](https://www.sigmalive.com/news/local/595904/talaiporia-dekadon-mathitonallaksan-dromologio-leoforeiou-pou-tous-metaferei)

Κραυγή αγωνίας για γονείς μαθητών που επηρεάστηκαν μετά την απόφαση του Οργανισμού Συγκοινωνιών Επαρχίας Λευκωσίας(ΟΣΕΛ) να αποσύρει δρομολόγιο που εξυπηρετούσε μαθητές, ιδιωτικού σχολείου στην Λευκωσία.
Σύμφωνα με πληροφορίες του SigmaLive, το λεωφορείο 250 ήταν το λεωφορείο που μετέφερε δεκάδες παιδιά του σχολείου, από και προς αυτό, ωστόσο μετά την απόφαση η οποία πάρθηκε πριν μέρες τα παιδιά ταλαιπωρούνται καθημερινά.
Η νέα διαδρομή που χρειάστηκε να χρησιμοποιούν για να φτάνουν στο σχολείο τους προϋποθέτει αλλαγή λεωφορείου, με αποτέλεσμα την αναμενόμενη ανησυχία των γονιών για την ασφάλεια τους, αφού τα περισσότερα από αυτά, είναι ηλικίας 12 ετών.
Το SigmaLive, αφού έγινε δέκτης παραπόνων από ανάστατους γονείς, επικοινώνησε με τον πρόεδρο των Ιδιωτικών Σχολείων, κ. Γιώργο Κρητικό, ο οποίος επιβεβαίωσε τα γεγονότα.
«Ταλαιπωρούνται τουλάχιστον 30-35 παιδιά. Αυτό που θα ήθελα να μεταφέρω είναι ότι είμαστε σε συνεχή επικοινωνία με τον Υπουργείο Συγκοινωνιών, πήραμε διαβεβαιώσεις ότι το ζήτημα που έχει προκύψει στο σχολείο θα διευθετηθεί και αύριο θα έχουμε συνάντηση», είπε.
Σημείωσε μάλιστα πως το αρμόδιο Υπουργείο έδειξε την καλή θέληση για άμεση επίλυση του ζητήματος .
