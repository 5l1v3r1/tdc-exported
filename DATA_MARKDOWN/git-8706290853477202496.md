
# Ένταση σε Γιαννιτσά και Σέρρες κατά την άφιξη λεωφορείων με πρόσφυγες - ΒΙΝΤΕΟ

Published at: **2019-11-03T08:58:00+00:00**

Author: ****

Original: [enikos.gr](http://www.enikos.gr/society/681951/entasi-se-giannitsa-kai-serres-kata-tin-afixi-leoforeion-me-prosf)

Ένταση προκλήθηκε κατά τη διάρκεια της νύχτας στην περιοχή των Γιαννιτσών, καθώς κάτοικοι ξεσηκώθηκαν όταν ενημερώθηκαν ότι στην περιοχή φτάνουν λεωφορεία με πρόσφυγες.
Περίπου 40 άτομα συγκεντρώθηκαν σε βοηθητική οδό κοντά σε ξενοδοχείο, στο 5ο χμ της Ε.Ο. Γιαννιτσών-Θεσσαλονίκης, για να εμποδίσουν την έλευση των προσφύγων κι ανάρτησαν πανό.
Τελικά τα λεωφορεία αναγκάστηκαν να προσεγγίσουν το ξενοδοχεία μέσω παράπλευρης οδού και με αυτό τον τρόπο, πρόσφυγες και μετανάστες κατέλυσαν τελικά στον χώρο.
Οι συγκεντρωθέντες αποχώρησαν φωνάζοντας συνθήματα κατά των αλλοδαπών.

        Αντιδράσεις και στις Σέρρες
      
Αντιδράσεις προκάλεσε η έλευση προσφύγων και στην περιοχή των Σερρών.
Λίγο πριν τις 3 τη νύχτα κάτοικοι του νομού συγκεντρώθηκαν στον κάθετο άξονα της Εγνατίας Οδού, στο ύψος των νέων διοδίων και πραγματοποίησαν διαμαρτυρία κατά της φιλοξενίας προσφύγων στις Σέρρες.
Ένα λεωφορείο που μετέφερε πρόσφυγες σε ξενοδοχείο, στην περιοχή του Σιδηροκάστρου, σταμάτησε για λίγη ώρα πριν τα διόδια και μετά την αποχώρηση των ατόμων, συνέχισε για τον προορισμό του.
