
# A magyar rendőrség cáfolja az Eurostat magyar emberölési adatait

Published at: **2019-11-07T10:21:00+00:00**

Author: **Infostart**

Original: [infostart](https://infostart.hu/bunugyek/2019/11/07/a-magyar-rendorseg-cafolja-az-eurostat-magyar-emberolesi-adatait)

Az Eurostat által közölt, százezer lakosra jutó 1,6-tal szemben csupán 0,92 szándékos, befejezett emberölés történt 2017-ben Magyarországon - közölte az Országos Rendőr-főkapitányság csütörtökön a rendőrség honlapján.
A tájékoztatás szerint Magyarországon a rendőri eljárásban regisztrált szándékos, befejezett emberölések száma 2017-ben 90 volt. Százezer lakosra lebontva és 9,79 millió lakossal számolva az arány 0,92, szemben az Eurostat által közzétett 1,6-os értékkel.
A rendőrség szerint mindebből az következik, hogy az Eurostat által közzétett adatok hitelessége - a magyar rendőrséggel összefüggésben - megkérdőjelezhető­.
Nem először fordul elő, hogy az oldal nem a valóságnak megfelelő statisztikát közöl. Ezeket az adatokat nem a magyar rendőrség szolgáltatja az Eurostat részére - közölték.
Arról is beszámolnak, hogy a statisztikák szerint 2011-óta - amikor 140 gyilkosság történt - csökkenő tendenciát mutat Magyarországon az emberölések száma.
2018-ban 78 szándékos befejezett emberölést regisztráltak rendőri eljárásban, ami százezer lakosra számítva 0,79 százalékos arányt jelent.
Ugyanakkor 2018-ban a magyar rendőrök minden emberölést felderítettek, egyetlen elkövető sem maradt ismeretlen - tartalmazza a közlemény.

        Nyitókép: Pixabay.com
      
