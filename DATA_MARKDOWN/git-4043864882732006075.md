
# Чверть українців упевнені, що ТБ російською допоможе повернути Донбас

Published at: **2019-11-01T10:51:19+00:00**

Author: ****

Original: [Українська правда](https://www.pravda.com.ua/news/2019/11/1/7230727/)

Загалом 41,9% українців вважають, що створення телевізійного російськомовного каналу сприятиме інтеграції непідконтрольних уряду територій.
Про це свідчать результати вересневого опитування Київського міжнародного інституту соціології, повідомляє "Інтерфакс-Україна".
Із таким твердженням повністю згодні 25,4% респондентів, частково згодні 16,5%, частково не згодні 8,8%, повністю не згодні 16%, згодні й не згодні – 14,1%, не змогли відповісти 19,3%.
Із твердженням, що більшість культурного продукту (книги, серіали, фільми) і ЗМІ на Донбасі має бути українською мовою згодні 46% опитаних, не згодні 33,2%, 14,6% відповіли, що згодні й не згодні одночасно, а 6,1% не змогли відповісти.
Крім того, 61,4% респондентів вважають, що Донбас має більше культурної та історичної спадщини з Україною, ніж із Росією, 14,6% не згодні з цим, 13,6% відповіли, що і так, і ні, а 10,4% не змогли відповісти.
41,6% опитаних упевнені, що для інформаційної реінтеграції окупованого Донбасу необхідна окрема структура (відомство), 22,3% не згодні з цим, 9,8% вважають "і так, і ні", а 26,3% не змогли відповісти.
КМІС проводив дослідження на замовлення Школи політичної аналітики з 27 серпня до 23 вересня 2019 року. Польовий етап тривав із 8 до 20 вересня.
У 110 населених пунктах у всіх областях України, крім непідконтрольних регіонів Криму і Донбасу, зібрали 2 035 анкет. Статистична похибка не перевищує 1,4% - 3,3%.
