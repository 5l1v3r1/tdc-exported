
# Samochody zderzyły się i spadły ze skarpy. Zatrzymały się tuż przed ruchliwą trasą

Published at: **2019-11-07T11:06:48+00:00**

Author: **mag//rzw**

Original: [TVN24](https://www.tvn24.pl/katowice,51/katowice-dwa-samochody-po-zderzeniu-spadly-ze-skarpy,983605.html)

Dwa samochody zderzyły się w środę po południu na ulicy Bocheńskiego w Katowicach - w miejscu, gdzie droga przebiega na skarpie.
Według wstępnych ustaleń policji, kierowca forda przy zmianie pasa ruchu uderzył w prawidłowo jadącego volkswagena. - Oba samochody koziołkowały i spadły ze skarpy - przekazała mł. asp. Agnieszka Żyłka, rzeczniczka katowickiej policji.
Kierowcy zostali zabrani do szpitala. Mieli sporo szczęścia, skończyło się na ogólnych potłuczeniach.
Jak podkreśliła Żyłka, niewiele brakowało, by zdarzenie miało znacznie bardziej niebezpieczny przebieg. Na dole skarpy przebiega bowiem ruchliwa trasa.
- To droga dojazdowa do autostrady A4 w kierunku Wrocławia. Na szczęście samochody wytraciły swoją prędkość i zatrzymały się na skarpie - powiedziała.
