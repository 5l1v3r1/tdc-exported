
# 
        هشدار دارالفتوای مصر درباره افزایش حملات داعش
      

Published at: **2019-11-03T20:17:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637891/%D9%87%D8%B4%D8%AF%D8%A7%D8%B1-%D8%AF%D8%A7%D8%B1%D8%A7%D9%84%D9%81%D8%AA%D9%88%D8%A7%DB%8C-%D9%85%D8%B5%D8%B1-%D8%AF%D8%B1%D8%A8%D8%A7%D8%B1%D9%87-%D8%A7%D9%81%D8%B2%D8%A7%DB%8C%D8%B4-%D8%AD%D9%85%D9%84%D8%A7%D8%AA-%D8%AF%D8%A7%D8%B9%D8%B4)

به گزارش بولتن نیوز، مرکز دیدبان «فتاوای تکفیری و عقاید افراطی» وابسته به «دارالفتوای مصر» امروز (یکشنبه) در بیانیه‌ای در خصوص تلاش‌های تروریست‌های داعش برای بازسازی خود پس از مرگ «ابوبکر البغدادی» هشدار داد.
به نوشته وبگاه مصری القرار العربی، در این بیانیه آمده است که گروهک‌ها و سازمان‌های تروریستی در کشور «مالی» در تلاش برای ایجاد یک سازمان واحد و انجام عملیات‌های تروریستی شدیدتر هستند.
دارالفتوای مصر همچنین هشدار داد که گروهک داعش تلاش دارد در مرحله حاضر و پس از کشته شدن «ابوبکر البغدادی»، عملیات‌های خونباری را طراحی و اجرا کند و برای اثبات قدرت خود دست به جنایت‌های وسیع بزند.
این نهاد دینی مصری، خواستار همکاری و هماهنگی تمامی کشورها و مقابله با تروریسم در همه سطوح شد  و ضرورت بر لزوم خشکاندن ریشه‌های فکری داعش تأکید کرد.
صدور این بیانیه در حالی صورت می‌گیرد که گروهک تروریستی «داعش» روز شنبه (دیروز) با صدور بیانیه‌ای مسئولیت حمله مرگبار اخیر به گروهی از نظامیان در شمال شرق مالی را بر عهده گرفت. 
بنا بر اعلام مقام‌های دولتی در مالی، بر اثر بمب‌گذاری که روز جمعه در یک مقر نظامی رخ داد، دستکم ۵۳ نظامی و یک غیرنظامی کشته و تعداد زیادی هم زخمی شده‌اند. در میان کشته‌ها، نام یک نظامی فرانسوی هم دیده می‌شود.
