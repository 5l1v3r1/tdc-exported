
# حمله با چاقو به گردشگران در اردن؛ ۶ نفر زخمی شدند

Published at: **2019-11-06T17:13:20+00:00**

Author: **یورونیوز فارسی **

Original: [euronews](https://farsi.euronews.com/2019/11/06/jordan-says-3-mexicans-1-swiss-wounded-in-stabbing-at-tourist-spot)

شش نفر از جمله سه جهانگرد مکزیکی و یک زن سوئیسی روز چهارشنبه در جریان حمله فردی مسلح به چاقو در «جرش» یک مکان تاریخی در شمال اردن مجروح شدند.
عامر سرتاوی، سخنگوی اداره کل امنیت کشور اردن با اعلام خبر تصریح کرد که در جریان این حمله یک تور لیدر اردنی و یک افسر اداره امنیت نیز که برای متوقف کردن فرد مهاجم وارد عمل شده بودند، دچار جراحت شدند.
اطلاعات بیشتری از جزئیات حمله، از جمله انگیزه و هویت اصلی فرد مهاجم هنوز در دست نیست و مقامات اطلاعاتی در اردن تنها به محل وقوع این حادثه که یک مکان باستانی در پنجاه کیلومتری شمال امان، پایتخت این کشور است، اشاره کرده اند.
در بیانیه اداره کل امنیت کشوری در اردن آمده است که مجروحان حادثه به بیمارستان منتقل شده اند و فرد مهاجم بلافاصله دستگیر شده است. این بیانیه در خصوص شدت جراحات وارده به قربانیان حمله توضیحی نداده است.
