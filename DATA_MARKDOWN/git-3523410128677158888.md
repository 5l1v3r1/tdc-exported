
# 
        وحشت فرمانده نیروی هوایی رژیم صهیونیستی از حملات پهپادی و موشک‌های کروز
      

Published at: **2019-11-04T10:27:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637986/%D9%88%D8%AD%D8%B4%D8%AA-%D9%81%D8%B1%D9%85%D8%A7%D9%86%D8%AF%D9%87-%D9%86%DB%8C%D8%B1%D9%88%DB%8C-%D9%87%D9%88%D8%A7%DB%8C%DB%8C-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A7%D8%B2-%D8%AD%D9%85%D9%84%D8%A7%D8%AA-%D9%BE%D9%87%D9%BE%D8%A7%D8%AF%DB%8C-%D9%88-%D9%85%D9%88%D8%B4%DA%A9%E2%80%8C%D9%87%D8%A7%DB%8C-%DA%A9%D8%B1%D9%88%D8%B2)

به گزارش بولتن نیوز، فرمانده نیروی هوایی رژیم صهیونیستی طی مراسمی به مناسبت دانش آموختگی افسران پدافند هوایی ارتش این رژیم از چالش‌های فرارو خبر داد.
به نوشته وبگاه «جی ان اس» سرلشکر «آمیکام نورکین» فرمانده نیروی هوایی (رژیم ) اسرائیل چهارشنبه گذشته در جمع دانش آموختگان پدافند هوایی با هشدار گفت: «چالش‌های امنیتی پیچیده‌تر می‌شود و اینک علاوه بر موشک‌ها و راکت‌ها، حملات پهپادی و موشک‌های کروز نیز وجود دارد.»
وی در جمع نظامیان صهیونیستی به اهمیت پدافند هوایی و دفاع برابر تهدید‌های موجود و بالقوه اشاره کرد. نورکین در بخشی از سخنان خود گفت، باید با تمرین و آموزش به شدت خود را آماده نگه داریم.
این در حالی است که «بنیامین نتانیاهو» نخست وزیر رژیم صهیونیستی نیز هفته گذشته بعد از دیدار با «استیو منوشین» وزیر خزانه داری آمریکادر جمع خبرنگاران به توانمندی‌های موشکی ایران اشاره کرد. (جزئیات بیشتر)
چندی قبل وبگاه «تایمز اسرائیل» به توانمندی‌های نیروهای مسلح ایران در ساخت کیت‌های جدید تبدیل راکت توپخانه به موشک‌های سطح به سطح اشاره کرد. «یوزی رابین» پدر موشکی رژیم صهیونیستی در این زمینه به این نشریه گفت، ایرانی‌ها سالهاست که این کار را انجام می‌دهند و قبلا نیز کیت‌های تبدیل موشک فاتح 110 را نمایش دادند.
رابین گفت، آنچه که در این کیت جدید به نظر می‌رسد آیرودینامیک باله‌هاست که بسیار منحصر به فرد است و تاکنون در هیچ کشور دیگری مشاهده نشده است. حرکت به سمت طراحی بومی به جای کپی کردن از دیگران، نشانگر اعتماد به نفس ایرانی‌هاست. هدف از این آیرودینامیک جدید و منحصر به فرد نیز احتمالاً افزایش مانور راکت‌های تبدیل شده است.
