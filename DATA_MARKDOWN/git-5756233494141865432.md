
# ۳۰ درصد ایرانی ها کبد چرب دارند

Published at: **2019-11-06T12:42:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620197/%DB%B3%DB%B0-%D8%AF%D8%B1%D8%B5%D8%AF-%D8%A7%DB%8C%D8%B1%D8%A7%D9%86%DB%8C-%D9%87%D8%A7-%DA%A9%D8%A8%D8%AF-%DA%86%D8%B1%D8%A8-%D8%AF%D8%A7%D8%B1%D9%86%D8%AF)


        معاون تحقیقات و فناوری وزارت بهداشت، درمان و آموزش پزشکی گفت: ۳۰ درصد ایرانی ها کبد چرب و ۲۰ تا ۲۵ درصد ایرانی ها درد بالای معده و بالای ناف دارند.
      

        آفتاب‌‌نیوز :
      
رضا ملک زاده روز چهارشنبه در حاشیه نوزدهمین کنگره بین المللی بیماری های گوارش و کبد ایران در جمع خبرنگاران افزود: چاقی، پرخوری و عدم تحرک از دلایل بروز کبد چرب هستند؛ متاسفانه ۸۵ درصد ایرانی ها تحرک بدنی کافی ندارند.
وی اضافه کرد: سرانه مصرف کالری اغلب ایرانی ها بالا است و موجب می شود چاق شوند و چربی در رگ، مغز، قلب و کبد رسوب کند؛ کبد چرب گاهی تا ۴۰ سال طول می کشد اما گاهی افراد جوان را در معرض سکته های مغزی قرار می دهد.
ملک زاده یادآور شد: علت نیمی از موارد ناتوانی و مرگ و میرها به ویژه مرگ های زودرس، سکته های مغزی و قلبی است.
۲۵ درصد ایرانی ها درد بالای معده دارند
ملک زاده که ریاست پژوهشکده گوارش و کبد دانشگاه علوم پزشکی تهران را نیز عهده دار است، گفت: ۲۰ تا ۲۵ درصد ایرانی ها، درد بالای معده و بالای ناف همراه با ترشی و احساس سنگینی و سوزش معده دارند و از ریفلاکس شکایت می کنند که اغلب منشاء درد آنها به انتهای مری بازمی گردد.
وی با اشاره به ارائه خدمات پیشرفته درمانی در مراکز مجهز گوارش و کبد در سراسر کشور، افزود: مهم ترین علل درد بالای معده و ناف، چاقی و پرخوری به طور مثال مصرف چای زیاد است.
چای لیوانی ممنوع
معاون وزیر بهداشت با اشاره به فرهنگ مصرف زیاد چای بین ایرانیان و تاثیر آن در بروز ناراحتی های گوارشی، گفت:‌ چای باید معمولا در حجم کم مصرف شود؛ قبلا چای در استکان صرف می شد اما امروز مردم در روز گاهی چند لیوان چای می نوشند.
ملک زاده افزود: مصرف فست فودها، لواشک، ترشی و میوه های ترش مانند گوجه سبز در بروز بیماری های گوارش نقش دارد.
۳۰ درصد غذاهای مصرفی، اضافی است
معاون وزیر بهداشت به مردم توصیه کرد: چند لقمه غذا کمتر بخورند تا از چاقی و اضافه وزن پیشگیری شود؛ چراکه ۳۰ درصد غذاهای مصرفی، اضافی است.
ملک زاده از مردم خواست تا اعتدال در خوردن را رعایت کنند و افزود: ورزش و تحرک بدنی نقش موثری در پیشگیری از بیماری های گوارش و کبد دارد.
وی ادامه داد: افراد باید حداقل هفته ای پنج روز و روزانه ۳۰ دقیقه ورزش و تحرک بدنی داشته باشند و ورزش آنها طوری باشد که به نفس نفس بیفتند و عرق کنند.
افزایش سرطان های گوارشی بین ایرانیان
معاون وزیر بهداشت گفت: سرطان های سیستم گوارش و سرطان معده طی سال های اخیر بین ایرانیان افزایش یافته است اما هنوز شیوع آن از متوسط جهانی کمتر است.
ملک زاده افزود: ۲۷ درصد کل میزان موارد بروز سرطان در ایران از نوع سرطان های گوارشی است. شایع ترین سرطان بین مردان، سرطان معده و بین زنان، سرطان سینه است.
وی خاطرنشان کرد: سالانه ۱۰ هزار مورد بروز جدید سرطان معده در کشور داریم؛ همچنین سالانه هشت هزار نفر به دلیل سرطان معده جان خود را از دست می دهند.
شیوع ۵۰ درصدی ابتلا به هلیوباکتر در ایرانیان
معاون وزیربهداشت از نوعی باکتری به اسم هلیوباکتر به عنوان مهم ترین عامل سرطان معده نام برد و گفت: زمانی شیوع ابتلا به هلیوباکتر در ایرانی ها ۹۰ درصد بود که این رقم امروز به ۵۰ درصد رسیده است.
ملک زاده اظهار داشت: پیش بینی می کنیم میزان بروز سرطان معده بین ایرانیان طی سال های آینده کاهش یابد.
وی، مصرف سیگار، قلیان و تریاک را از علل ابتلا به سرطان معده برشمرد و گفت: مصرف نمک و عدم مصرف سبزی و میوه نیز از دیگر علل ابتلا به سرطان معده است.
کارگاه زنده انجام پیشرفته آندوسکوپی با نمایش هشت عمل جراحی در بیمارستان فیروزگر از برنامه های امروز این همایش بود که به طور همزمان در سالن اصلی همایش های رازی به نمایش درآمد.
نوزدهمین کنگره بین المللی بیماری های گوارش و کبد ایران از ۱۴ تا ۱۷ آبان ماه جاری در سالن همایش های رازی برگزار می شود و در این همایش مهمانانی از کشورهای آفریقای جنوبی، لیتوانی، آمریکا، سوریه، ترکیه، لبنان و هند حضور دارند.
برگزاری نمایشگاهی از تجهیزات و لوازم پزشکی، آزمایشگاهی و دارویی، برگزاری سمپوزیوم هایی با محوریت درمان های جدید و داروهای بیماری های التهابی روده و سخنرانی های با موضوعات ریفلاکس و بوی بد دهان، سوءهاضمه و یبوست عملکردی، کبد، قلب و سندرم متابولیک و همچنین آسیت و هلیکوباکتر از برنامه های جنبی این همایش به شمار می رود.
