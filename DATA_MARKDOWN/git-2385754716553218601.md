
# Δεκάδες παιδιά-θύματα - Παραβιάσεις διαταγμάτων γονικής μέριμνας

Published at: **2019-11-06T19:35:00+00:00**

Author: **Κυριάκος Πενηνταέξ**

Original: [SIGMALIVE](https://www.sigmalive.com/news/local/596081/dekades-paidiathymata-paraviaseis-diatagmaton-gonikis-merimnas)

Δεκάδες παιδιά πέφτουν θύματα  των μεγάλων καθυστερήσεων στην εκδίκαση περιπτώσεων παρακοής διαταγμάτων γονικής μέριμνας.   
Έρευνα του ΣΙΓΜΑ καταδεικνύει  τα κενά στις κρατικές διαδικασίες με τη διαπίστωση πως δεν υπάρχει θεσμοθετημένος φορέας, που να επιβλέπει και να καταγγέλλει τις παραβιάσεις των διαταγμάτων.
 Ως αποτέλεσμα, μεγάλος αριθμός παιδιών στερούνται της επικοινωνίας με τον έναν γονέα,  ακόμη και για χρόνια.
Η γραφειοκρατία στα δικαστήρια και τα κενά στις κρατικές διαδικασίες  αναγκάζουν παιδιά χωρισμένων γονιών να στερούνται τον έναν από τους δύο.
Η έρευνα του ΣΙΓΜΑ έγινε με  αφορμή παράπονα γονέων που δεν γνώριζαν πού να αποταθούν για να καταγγείλουν τον πρώην ή την πρώην σύντροφό τους για παρακοή διατάγματος γονικής μέριμνας. 
Τα παράπονα σκορπίζονται σε διάφορους φορείς, είτε στις Υπηρεσίες Κοινωνικής Ευημερίας, είτε στην Αστυνομία, είτε το Γραφείο της Επιτρόπου Προστασίας των Δικαιωμάτων του Παιδιού.
"Υπάρχουν αρκετές περιπτώσεις που καταλήγουν στα δικαστήρια, αλλά υπάρχουν πάμπολες περιπτώσεις, κατά τις οποίες γίνεται αναφορά στο γραφείο μου. Από την λίγη πείρα που έχω, συνάντησα πολλά παράπονα για παρακοή διαταγμάτων γονικής μέριμνας", δήλωσε η Δέσπω Μιχαηλίδου.
Διαπιστώνεται πως δεν υπάρχει  θεσμοθετημένος φορέας, που να επιβλέπει και να καταγγέλλει τις παραβιάσεις των διαταγμάτων, με αποτέλεσμα το "βαρίδι" να πέφτει, αποκλειστικά στον παραπονούμενο γονέα.
Η Επίτροπος εισηγείται νομοθετική ρύθμιση, ώστε να διορίζεται από το δικαστήριο κοινωνικός λειτουργός, ο οποίος να επιβλέπει την εφαρμογή των διαταγμάτων και να καταγγέλλει εκείνος στο δικαστήριο και όχι ο παραπονούμενος γονέας τυχόν παραβιάσεις.
Οι καθυστερήσεις στην εκδίκαση περιπτώσεων παρακοής διαταγμάτων είναι μεγάλες, τόσο στα ποινικά, όσο και στα οικογενειακά δικαστήρια, δηλώνει η Αστυνομία.
Μακροχρόνιες δικαστικές διαδικασίες θυματοποιούν τα παιδιά, δηλώνουν οι Υπηρεσίες Κοινωνικής Ευημερίας.
Όλοι οι εμπλεκόμενοι φορείς παραπέμπουν στην υπό εξέλιξη συζήτηση στη βουλή για νέες  τροποποιήσεις του νόμου, οι οποίες στοχεύουν, μεταξύ άλλων, και στην επίλυση του προβλήματος της μη εφαρμογής των διαταγμάτων γονικής μέριμνας.
Η συζήτηση πρέπει να ολοκληρωθεί το συντομότερο, καθώς η θυματοποίηση αθώων παιδιών συνεχίζεται και επιδεινώνεται καθημερινά.
