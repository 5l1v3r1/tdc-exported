
# И Гърция поиска Фолксваген

Published at: **2019-11-02T19:30:00+00:00**

Author: ****

Original: [Plovdiv24.bg](https://www.plovdiv24.bg/novini/mejdunarodni/I-Gurciya-poiska-Folksvagen-910602)

Гърция също има интерес автомобилният завод на Volkswagen да бъде построен на нейна територия. Това заяви министърът на икономиката на Гърция Антонис Георгиадис, цитиран от водещото германско бизнес издание "Ханделсблат".
В началото на месец октомври стана ясно, че Volkswagen замразява плановете да изгради завод край турския град Измир заради започналата на 9 октомври военна операция "Мирна пролет" в северна Сирия.
Турция и България бяха основните конкуренти в битката за новата инвестиция в размер на над 1 милиард евро на немския автомобилен гигант, но везните се наклониха в полза на нашата южна съседка.
Според експерти новосъздалата се ситуация след инвазията на Турция в северна Сирия връща отново в играта балканските държави. Освен България сега в състезанието се намесват Сърбия, Румъния и Гърция. От германския концерн заявяват, че засега не търсят друга площадка за завода си извън Турция, съобщи миналата седмица Дойче Веле.
