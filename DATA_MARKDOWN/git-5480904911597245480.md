
# Nadala čekají na Turnaji mistrů dva debutanti

Published at: **2019-11-05T15:46:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/nadala-cekaji-na-turnaji-mistru-dva-debutanti/1817529?utm_source=rss&utm_medium=feed)

Londýn - První hráč světa Španěl Rafael Nadal se na tenisovém Turnaji mistrů utká ve skupině Andreho Agassiho s obhájcem vítězství Němcem Alexanderem Zverevem a s debutanty Řekem Stefanosem Tsitsipasem a Rusem Daniilem Medveděvem. Skupinu Björna Borga tvoří Švýcar Roger Federer, Srb Novak Djokovič, Rakušan Dominic Thiem a Ital Matteo Berrettini, který si na závěrečném podniku ATP Tour zahraje poprvé. Rozhodl o tom dnešní los.
Nadal se představí v londýnské O2 areně poté, co kvůli zranění břicha nedohrál turnaj Masters v Paříži. Minulý týden odstoupil před semifinálovým zápasem s Denisem Shapovalovem z Kanady, ale o Turnaj mistrů nechce přijít, i když zcela v pořádku není.
"Včera jsem na Mallorce absolvoval vyšetření, a přestože mám pravou stranu břicha trochu nataženou, do Londýna pojedu. Ve čtvrtek nebo pátek zase začnu trénovat podání a doufám, že budu schopen hrát," uvedl španělský tenista na twitteru. Turnaj mistrů, který začne v neděli, Nadal dosud nikdy nevyhrál.
V úvodní dvouhře se představí Djokovič proti Berrettinimu. Srb, který se na Turnaj mistrů naladil triumfem na Masters v Paříži, loni ve finále prohrál se Zverevem. Nevyšel mu tak útok na šestý titul, jímž by vyrovnal Federerův rekord. Právě švýcarský tenisový fenomén obstará v neděli večer druhou dvouhru, v níž se utká s Thiemem.
Skupina Andreho Agassiho: Nadal (1-Šp.), Medveděv (4-Rus.), Tsitsipas (6-Řec.), A. Zverev (7-Něm.).
Skupina Björna Borga: Djokovič (2-Srb.), Federer (3-Švýc.), Thiem (5-Rak.), Berrettini (8-It.).
