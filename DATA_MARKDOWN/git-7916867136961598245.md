
# Kramerio debiutas Eurolygoje vainikuotas Kurtinaičio auklėtinių pergale

Published at: **2019-11-07T20:48:00+00:00**

Author: ****

Original: [basketnews.lt](https://www.basketnews.lt/news-134408-kramerio-debiutas-eurolygoje-vainikuotas-kurtinaicio-aukletiniu-pergale.html)

Nuotr.: ITAR-TASS – Scanpix
Nuotr. ITAR-TASS – Scanpix
Kryžminčių raiščių traumą išsigydęs Chrisas Krameris su Maskvos srities „Chimki“ (5-2) marškinėliais debiutavo Eurolygoje, o Rimo Kurtinaičio auklėtiniai šį įvykį pažymėjo įtikinama pergale.
Lietuviškojo štabo treniruojama „Chimki“ išvykoje 87:73 (28:28, 24:15, 16:17, 19:13) pranoko Austino Hollinso tempiamą Sankt Peterburgo „Zenit“ (2-5), kuri namuose lieka nelaimėjusi.
Po 8 mėnesių pertraukos į aikštę nuo suolo žengęs Krameris per 23 minutes prametė visus tris metimus iš žaidimo, atkovojo 4 kamuolius, atliko 4 rezultatyvius perdavimus ir užfiksavo 3 balų naudingumą.
„Chimki“ reikalus sutvarkė ketvirtajame kėlinyje, kurio pradžioje svečiai buvo priekyje 68:60. Tuomet Kurtinaičio kariauna laimėjo atkarpą 10:3 ir užtikrintai kontroliavo situaciją – 78:63.
Vienintelis dviženklį rezultatyvumą pasiekęs Hollinsas įmetė 25 taškus (4/4 dvitaškiai, 5/14 tritaškiai, 2/2 baudos), atliko 3 rezultatyvius perdavimus, atkovojo ir perėmė po 2 kamuolius bei įsirašė 21 naudingumo balą.
Devinas Bookeris nugalėtojams sumetė 20 taškų (7/11 dvitaškiai, 2/3 tritaškiai), sugriebė 7 kamuolius, išdalijo 3 rezultatyvius perdavimus ir surinko 24 naudingumo balus.

        „Zenit“: Austinas Hollinsas 25 (5/14 trit.), Gustavo Ayonas 9 (5 atk. kam., 4 rez. perd.), Antonas Ponkrašovas 8.
      

        „Chimki“: Devinas Bookeris 20 (7 atk. kam.), Aleksejus Švedas 19 (3/9 trit.), Anthony Gillas 12.
      
