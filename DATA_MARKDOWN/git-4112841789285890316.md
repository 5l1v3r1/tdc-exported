
# Influencerka si dala tetovanie na oči a oslepla. Na úpravu tela minula už 16 000 €

Published at: **2019-11-03T20:08:00+00:00**

Author: **Daniel Mikolášik**

Original: [REFRESHER](https://refresher.sk/76208-Influencerka-si-dala-tetovanie-na-oci-a-oslepla-Na-upravu-tela-minula-uz-16-000)


        Mladá Austrálčanka má na tele aktuálne už cez 200 tetovaní.
      
24-ročná austrálska influencerka Amber Luke je vášnivou zberateľkou tetovaní. Aktuálne ich má cez 200 a stále pribúdajú. V jeden deň sa dokonca rozhodla, že si nechá vytetovať modrú farbu aj do jej očí. Na tri týždne po zákroku však oslepla.
Ako informuje portál Mirror, na úpravu svojho vzhľadu už minula približne 16 000 eur. Nejde len o kérky, ale tiež vyplnenie pier a líc, natiahnutie ušných lalôčkov, vsadenie implantátov či dokonca rozdvojenie jazyka. Tetovanie očí bol však podľa jej slov rozhodne najbolestivejší zákrok.
„Nedokážem slovami ani popísať, aká to bola bolesť,“ tvrdí mladá influencerka, ktorá samú seba prezýva biely drak s modrými očami. Akonáhle sa oči vyplnili modrým atramentom, Amber mala pocit, akoby jej tatér nasypal do očí črepiny skla. Na pár týždňov oslepla.
Odôvodňuje to tým, že jej tatér išiel príliš hlboko. Za normálnych okolností by sa nič podobné nemalo stať. Rovnako ako Amber, ani jej matka z toho nebola nadšená. „Ani neviem kde mám začať. Plakala som, keď som zistila, čo sa jej stalo. Nechápem, prečo si nechala vytetovať oči,“ tvrdí.
Austrálčanke bola v 15. rokoch diagnostikovaná klinická depresia. Tvrdí, že má v pláne ešte mnoho ďalších estetických úprav. Jej snom je, aby mala celé telo pokryté výlučne tetovaniami.
