
# «Київ-Баскет» програв білоруському «Цмокі-Мінську» гру за лідерство в групі Кубка Європи ФІБА

Published at: **2019-11-06T11:16:00+00:00**

Author: ****

Original: [ZIK.UA](https://zik.ua/news/2019/11/06/kyivbasket_prograv_biloruskomu_tsmokiminsku_gru_za_liderstvo_v_grupi_1684775)


        Баскетболісти київського клубу «Київ-Баскет» поступилися білоруській команді «Цмокі-Мінськ» в матчі третього туру групового етапу Кубка Європи ФІБА сезону-2019/2020. Поєдинок «Київ-Баскет» – «Цмокі-Мінськ» відбувся вчора, 5 листопада, в київському Палаці спорту і завершився з рахунком 74:99 (19:32, 14:20, 19:25, 22:22).
      
Як повідомляє прес-служба Федерації баскетболу України, значно досвідченіші на міжнародній арені гості одразу приголомшили господарів. Ривок зі старту 15:1 шокував трибуни Палацу спорту. За половину ігрового часу стартової 10-хвилинки кияни набрали лише 3 очка. До кінця ігрового часу вони трохи виправилися, але різниця залишилася вражаючою.
До великої перерви гості продовжували домінувати. За першу половину два гравці в їхньому складі подолали двозначну позначку в набраних очках. У Гавриловича було 15, а в Бернетта – 13. У киян лише Шеферд з 9-ма очками максимально наблизився до десятки.
За всіма ігровими показниками Цмоки-Мінськ перевершив Київ-Баскет за перші 20 хвилин.
По перерві хід поєдинку не змінився. Захист киян і надалі не справлявся з тиском гостей. У підсумку тим лише одного балу не вистачило після фінальної сирени до сотні набраних очок. Втім загальна різниця в 25 балів яскраво засвідчила перевагу гостей.
Зважаючи на попередні результати, «Цмоки-Мінськ» захопив лідерство в групі, незалежно від результату сьогоднішнього матчу «Левськи» – «Дніпро».
У наступному поєдинку «Київ-Баскет» гратиме у середу, 13 листопада, на виїзді проти «Дніпра».

        
          Баскетбол. Чоловіки. Кубок Європи ФІБА. Груповий етап. Матч 3-го туру
        
      

        «Київ-Баскет» (Україна) – «Цмоки-Мінськ» (Білорусь) – 74:99 (19:32, 14:20, 19:25, 22:22)
      
5 листопада. Початок – 19:00. Київ. Палац спорту.
«КИЇВ-БАСКЕТ»: Шеферд (19), Близнюк (12), Хілл (12), Павлов (9), Пустозвонов (6), Кондраков (6), Петров (4), Едвін (4), Крутоус (2), Сандул, Заєць.
«ЦМОКИ-МІНСЬК»: Гаврилович (25), Бернетт (19), Салаш (16), Лоурі (12), Міркович (11), В. Лютих (6), Бєляков (5), Стабруський (3), Веремеєнко (2), Рагоженка, М. Лютих.

        
          Статистика матчу
        
      
 
