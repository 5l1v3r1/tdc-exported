
# Стало відомо, коли відкриє перше провадження новий департамент ГПУ щодо злочинів правоохоронців

Published at: **2019-11-05T10:24:00+00:00**

Author: ****

Original: [ZIK.UA](https://zik.ua/news/2019/11/05/maksymum_cherez_tyzhden_stalo_vidomo_koly_vidkryie_pershe_provadzhennya_novyy_1683845)


        Новостворений департамент Генеральної прокуратури України щодо катувань та інших серйозних порушень з боку правоохоронних органів планує відкрити перше провадження протягом двох тижнів.
      
Про це повідомив очільник департаменту Юрій Бєлоусов, інформує Громадське.
За його словами, зараз іде набір людей, формування процесу діловодства, розробка всіх нормативних документів для того, щоб цей підрозділ почав працювати.
"Ми намагаємося робити це максимально швидко. Ми б хотіми наступного тижня, максимум через тиждень вже почати перше провадження", – заявив Бєлоусов.
Він також пояснив, що новостворений департамент буде співпрацювати із ДБР.
"Наше завдання, в тому числі, спрямовувати слідчих ДБР на збір якісних доказів, які будуть підтверджувати або спростовувати причетність конкретних правоохоронців до катувань. Саме наші прокурори будуть виступати в судах, вони братимуть участь в обранні запобіжних заходів в разі потреби, оголошенні підозри особам і потім на судовому засіданні повністю доводити склад відповідного злочину", – наголосив Бєлоусов.
17 жовтня генпрокурор Руслан Рябошапка підписав наказ про створення в ГПУ департаменту щодо катувань та інших серйозних порушень з боку правоохоронних органів.
Нагадаємо, генеральний прокурор України Руслан Рябошапка призначив начальника та заступника Департаменту процесуального керівництва у кримінальних провадженнях про злочини, вчинені у зв’язку із масовими протестами у 2013-2014 роках - ними стали Віктор Мисяк та Олексій Донськой, відповідно.
 
