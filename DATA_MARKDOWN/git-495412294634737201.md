
# ULTIME NOTIZIE/ Oggi, ultim’ora Isis: Erdogan “catturata la moglie di al-Baghdadi”

Published at: **2019-11-06T13:05:06+00:00**

Author: **Carmine Massimo Balsamo**

Original: [IlSussidiario](https://www.ilsussidiario.net/news/ultime-notizie-ultimora-oggi-ex-ilva-scontro-arcelor-mittal-governo-6-novembre/1945884/)

Dalla Turchia arriva una seconda notizia importante dopo quella, più roboante, dell’uccisione del califfo Isis Al Baghdadi nelle scorse settimane: il presidente turco Recep Tayyip Erdogan ha annunciato pubblicamente che le forze turche hanno catturato in Siria la moglie del defunto tagliagole dell’Isis Abu Bakr al-Baghdadi. Parlando con la tv di stato, Erdogan ha ribadito «Abbiamo catturato sua moglie, senza fare rumore. Allo stesso modo abbiamo catturato la sorella e il cognato in Siria». Dopo l’uccisione del Califfo in un raid Usa nella provincia di Idlib, nel nordovest della Siria, negli scorsi giorni lo stesso Isis ha confermato di avere già “eletto” il successore del Califfo, che risponde al nome di Abu Ibrahim al-Hashimi al-Qurashi. Continuano nel frattempo le indagini internazionali per capire cosa sia realmente successo nel “misterioso” e contestato raid messo a segno da Trump contro lo Stato Islamico, ottenuto grazie alle informazioni rilasciate dalla Turchia di Erdogan. (agg. di Niccolò Magnani)
Sta facendo il giro del web la notizia circa il ricovero in ospedale della nota attrice francese Catherine Deneuve. Come riportato dall’agenzia Ansa, ma anche da tutti i principali quotidiani italiani e stranieri, la 76enne attrice si trova al momento in ospedale a seguito di un malore. Il ricovero sarebbe giunto nelle scorse ore, precisamente nella notte fra martedì 5 e mercoledì 6 novembre, e pare che la paziente, come scrive Le Parisien, sia in “condizioni gravi” da non sottovalutare, e necessita di esami approfonditi. La Deneuve non è in pericolo di vita ma comunque dovrà restare qualche giorno in ospedale per tutti gli accertamenti del caso. Secondo alcune fonti vicine alla famiglia, citate da BFM-TV, l’attrice avrebbe invece subito una semplice “botta di stanchezza”, a causa dei molteplici impegni di lavoro degli ultimi giorni. Ricordiamo che la Deneuve è sul set dallo scorso mese del suo ultimo film “De son vivant”. (aggiornamento di Davide Giancristofaro)
E’ finito agli arresti domiciliari il direttore generale di una società municipalizzata del comune di Castellanza, noto paese in provincia di Varese: l’accusa nei suoi confronti è quella di truffa aggravata ai danni di ente pubblico e peculato. I carabinieri della compagnia locale hanno dato esecuzione ad un’ordinanza di custodia cautelare ai domiciliari emessa dal Gip di Busto Arsizio (Varese). L’uomo, stando a quanto riferito pochi minuti fa dall’agenzia Ansa, avrebbe utilizzato i soldi della municipalizzata da lui gestita, per ristruttura la casa della figlia: in poche parole avrebbe caricato sui costi aziendali le spese per “ammodernare” la casa della propria famiglia, in maniera ovviamente illecita, accuse comunque che andranno ancora confermate o smentite. L’indagine si è allargata anche ad altre due persone coinvolte nell’illecito, leggasi un farmacista di Castellanza, e un imprenditore di Legnano, provincia di Milano. (aggiornamento di Davide Giancristofaro)
Ex Ilva, tensione tra Arcelor Mittal ed il Governo: nelle prossime ore in programma il vertice tra i vertici dell’azienda ed il premier Giuseppe Conte. «E’ stato stipulato un contratto e saremo inflessibile sul rispetto degli impegni», il commento del giurista, mentre è netta la presa di posizione di Stefano Patuanelli: «Prende in giro lo Stato, il piano industriale è stato disatteso per via di errori macroscopici», l’affondo del titolare del Mise. Ieri è tornata l’ipotesi di una cordata guidata da Sajjan Jindal, numero uno del gruppo indiano JSW: Renzi ha smentito contatti, ma l’ad dell’azienda giovedì sarà in Italia. Domani, alla Camera, il ministro dello Sviluppo Economico terrà un’informativa urgente sulla vicenda dell’ex Ilva. Da Arcelor Mittal non arrivano buone notizie: l’ad per l’Italia Lucia Morselli ha confermato ai sindacati la volontà di recedere dal contratto per l’acquisizione della fabbrica. Neanche la reintroduzione dello scudo penale sembrerebbe poter convincere AM.
Migliaia di dissidenti hanno occupato le vie principali di Santiago in segno di disapprovazione contro le riforme governative che contrastano la volontà del popolo. Le proteste, iniziate tre settimane fa, non si sono placate, malgrado il governo avesse manifestato l’intenzione di diminuire le tasse. Il presidente Sebastian Pinera, insieme ai membri del governo, sta studiando altre riforme per assecondare le richieste della popolazione. Intanto continuano gli scontri tra i manifestanti e le forze dell’ordine.
Alessandria: l’esplosione di una cascina, di origine dolosa, ha provocato la morte di tre vigili del fuoco. La causa dell’esplosione, avvenuta intorno alle due del mattino a Quargneto, un piccolo comune della provincia alessandrina, è ancora oggetto di indagine. Dai primi rilevamenti nella porzione della cascina disabitata, gli inquirenti pensano che l’origine della tragedia sia dovuta ad una fuga di gas dopo il ritrovamento di un timer comandato a distanza. I tre vigili del fuoco sono morti in seguito ad una seconda esplosione che aveva causato il cedimento dell’edificio. Le forze dell’ordine hanno raccolto la deposizione di una testimone, residente nel comune di Quargneto. Gli investigatori escludono la pista terroristica. I pompieri deceduti sono Antonio Candido di anni 32, Marco Triches 38 anni e Matteo Gastaldo 47 anni. Risultano ferite altre tre persone, di cui un carabiniere. Nel pomeriggio è stato sentito dal procuratore di Alessandria, Enrico Cieri, il proprietario della cascina. In seguito alla tragedia, il presidente della Repubblica, Sergio Mattarella, ha manifestato le proprie condoglianze al Prefetto Salvatore Mulas. Anche il presidente del Consiglio dei ministri della Repubblica Italiana ha manifestato solidarietà ai vigili del fuoco, esprimendo contemporaneamente pareri di elogio.
Il PM è convinto che la risposta ai tanti dubbi sulla morte di Luca Sacchi sia da ricercare nei tabulati telefonici. Intanto nei prossimi giorni in Procura si attendono le deposizioni di una decina di testimoni oculari che hanno assistito alla colluttazione ed all’omicidio. Ancora l’arma del delitto non è stata trovata dagli inquirenti, né tanto meno il tamburo del revolver gettato tra le sterpaie di via Belmonte in Sabina.
La Guardia di Finanza, in collaborazione con i funzionari dell’Agenzia delle dogane, ha confiscato nel porto di Gioia Tauro 61 kg di cocaina. Le forze dell’ordine hanno rinvenuto la droga, proveniente dal Brasile e diretta nei Paesi del sud asiatico, in due grosse borse nascoste in un container contenente carne surgelata.
Alcuni scienziati hanno scoperto, estrapolando il DNA di una donna colombiana, un’insolita mutazione genetica che le ha permesso di difendersi dall’Alzheimer per oltre 30 anni. La donna possedeva due copie dell’alterazione protettiva nel suo Dna che la proteggeva contro le malattie degenerative e dall’accumulo di quantità neuro fibrillari nocivi, anche in presenza di sedimenti importanti di placche di beta amiloide. Secondo il prof. Michele Vendruscolo dell’Università di Cambridge, la scoperta di questa mutazione genetica costituirà uno strumento ordinario di protezione contro questa grave patologia degenerativa.
