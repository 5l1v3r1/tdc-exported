
# Xiaomi Mi Note 10 arriva in Italia: super fotocamera da 108MP, ma il prezzo potrebbe non essere ok (video anteprima)

Published at: **2019-11-06T12:38:58+00:00**

Author: **Nicola Ligas**

Original: [AndroidWorld](https://www.androidworld.it/2019/11/06/xiaomi-mi-note-10-uscita-italia-678646/)

Xiaomi Mi Note 10 sarà disponibile a breve sul mercato italiano, e se avete seguito le notizie degli ultimi giorni saprete già che parliamo di uno smartphone che in Cina è stato lanciato col nome CC9 Pro. Anagrafica a parte, si tratta del primo smartphone con fotocamera posteriore da ben 108 megapixel, realizzata in collaborazione con Samsung. E come se non bastasse sul retro troviamo altri 4 sensori, per un totale di 5 fotocamere posteriori. Abbiamo poi una generosissima batteria da oltre 5.000 mAh che dovrebbe garantire un’ottima autonomia, uno schermo AMOLED con lettore di impronte nascosto al suo interno ed un processore dedicato al gaming. Insomma, ci sono tutte le carte in regola per fare di Mi Note 10 un best buy. Ma prima di andare avanti, casomai vi foste persi le puntate precedenti, riepiloghiamo rapidamente la sua scheda tecnica.
Mi Note 10 punta molto sul comparto fotografico, logicamente, essendo il primo smartphone in commercio con un sensore da ben 108 megapixel (che di default salva a 27 MP, combinando 4 pixel in 1). Al suo fianco troviamo due teleobiettivi, un 2x ed un 5x (su quest’ultimo abbiamo qualche dubbio, perché dai dati in nostro possesso sembra essere un 3,5x ottico: verificheremo meglio in sede di recensione).
In molti hanno obiettato che con un sensore principale a così alta risoluzione i due teleobiettivi risultano ridondanti. Capiamo il ragionamento, ma non è proprio la stessa cosa, perché col cambio di obiettivo cambia anche la lunghezza focale e quindi il campo di ripresa. Inoltre dobbiamo tenere in considerazione lo zoom ibrido 10x, che dovrebbe combinare i dati di più sensori per ottenere risultati che sulla carta dovrebbero essere ottimi. E poi c’è anche il digitale 50x. Si tratta di valori di ingrandimento già raggiunti da Huawei P30 Pro, ma con un comparto fotografico ben diverso; vedremo se l’implementazione di Xiaomi si rivelerà vincente.
Lato software, sempre in ambito fotografico, segnaliamo il night mode 2.0, che permette di combinare assieme più scatti per foto maggiormente luminose, i video in slow motion a 960 fps, , la stabilizzazione digitale ShootSteady ed anche la modalità vlog, che consiste di 7 effetti cinematografici diversi.
Ma Mi Note 10 non è solo (tante) fotocamere. Abbiamo anche una batteria da ben 5.260 mAh con ricarica rapida a 30W, ed il caricatore adatto è incluso in confezione (sembra banale doverlo dire, ma non è scontato). E poi ci sono l’ampio schermo AMOLED, il processore Snapdragon 730G che non sarà il modello di punta ma è comunque dedicato al gaming, ed infine ricordiamo anche che il sensore ottico per le impronte digitali, posto sotto al display, è più sottile dei precedenti ma con un’area di rilevamento delle impronte più grande del 10%, e promette di funzionare correttamente in ogni situazione. Inutile cercare il pelo nell’uovo: Mi Note 10 è un top di gamma, e difatti è anche uno degli smartphone Xiaomi più cari di sempre.
Xiaomi Mi Note 10 sarà disponibile in Italia dal 15 novembre nella sola versione 6/128 GB (ma in seguito arriverà anche Mi Note 10 Pro, con 8/256 GB) al prezzo di 599,90€ su mi.com, i Mi Store autorizzati, nei punti vendita degli operatori telefonici Vodafone, TIM, Wind Tre e presso le principali catene di elettronica. Nei giorni compresi tra l’11 ed il 14 novembre sarà aperto il pre-ordine dello smartphone, che vi darà diritto, fino ad esaurimento scorte, ad un coupon del valore di 50€ da utilizzare tra il 15 novembre ed il 15 dicembre presso qualsiasi Mi Store.
Una distribuzione in grande stile insomma, con un prezzo inferiore a quello dei top di gamma della concorrenza, ma comunque non certo stracciato e decisamente superiore a quello della Cina, dove la medesima variante è disponibile per circa 360 euro. Si tratta comunque di uno smartphone unico per molti versi, il primo a superare il muro dei 100 megapixel, e che DxOMark ha infatti subito incoronato al vertice della sua classifica (la prima volta per Xiaomi!). Andrà però valutato con calma, perché al contrario delle tante varianti di Mi 9, che riuscivano ad orbitare intorno ai 400-450 euro, questa volta siamo su cifre superiori. Restate quindi sintonizzati per la nostra recensione, che non tarderà ad arrivare. Qui sotto trovate alcune immagini delle 3 colorazioni disponibili (Midnight black, Aurora Green e Glacier White) ed il comunicato stampa in italiano.
