
# Predappio Alta, ferito da un amico: grave un cacciatore

Published at: **2019-11-06T13:01:36+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/forl%C3%AC/cronaca/cacciatore-ferito-predappio-alta-1.4872212)

Predappio (forlì), 6 novembre 2019 - Un uomo di 62 anni originario di Bertinoro ma residente a Forlì è stato ricoverato in gravi condizioni in mattinata al Bufalini, dopo essere rimasto ferito durante una battuta di caccia, a causa di un colpo di fucile esploso accidentalmente. A ferirlo è stato un compagno di battuta, un sessantenne ferrarese, ora indagato per lesioni colpose aggravate.
L’incidente è accaduto quando erano circa le ore 9, nelle colline attorno a Predappio Alta. L’uomo stava percorrendo una carraia assieme ad alcuni compagni di caccia quando è rimasto colpito all’addome, per cause ancora da chiarire, da una rosa di pallini partiti dall’arma dell'amico.
Scattato l’allarme, sul posto si sono portati i sanitari del 118, gli uomini del Soccorso alpino e i carabinieri della Compagnia di Meldola, che stanno svolgendo le indagini. Vista la gravità delle ferite, è stato chiesto l’intervento dell’elicottero, che ha trasportato d’urgenza il cacciatore al centro specializzato di Cesena, dove poi è stato ricoverato in prognosi riservata .
Iscriviti alla newsletterRimani sempre aggiornato sulle notizie nazionaliAccedi per Iscriverti
