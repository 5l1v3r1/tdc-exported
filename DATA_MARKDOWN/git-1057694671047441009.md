
# Οι 39 σοροί του φορτηγού στο Έσεξ ανήκουν σε Βιετναμέζους

Published at: **2019-11-01T21:30:06+00:00**

Author: ****

Original: [News.gr](https://www.news.gr/kosmos/article/2016230/i-39-sori-tou-fortigou-sto-esex-anikoun-se-vietnamezous.html)

Η βρετανική αστυνομία πιστεύει πλέον ότι και οι 39 άνθρωποι που βρέθηκαν νεκροί σε ένα φορτηγό ψυγείο στο Έσεξ την περασμένη εβδομάδα ήταν Βιετναμέζοι, σύμφωνα με όσα μετέδωσε το Αθηναϊκό Πρακτορείο Ειδήσεων.
Ο αστυνομικός υποδιευθυντής του Έσεξ, Τιμ Σμιθ, ανέφερε μέσω του Twitter ότι οι αρχές είναι σε επαφή με την κυβέρνηση του Βιετνάμ καθώς και με ορισμένους συγγενείς των θυμάτων, τόσο στο Βιετνάμ όσο και στο Ηνωμένο Βασίλειο. «Πιστεύουμε ότι έχουμε εντοπίσει τις οικογένειες ορισμένων θυμάτων, το ταξίδι των οποίων τελείωσε με τραγικό τρόπο στις ακτές μας», πρόσθεσε.
Ο Σμιθ διευκρίνισε ότι η διαδικασία ταυτοποίησης των ανθρώπων αυτών δεν έχει ακόμη ολοκληρωθεί και για τον λόγο αυτό δεν δίνονται στη δημοσιότητα τα στοιχεία τους.
Οι βρετανικές αρχές έχουν ζητήσει από όποιους έχουν πληροφορίες για την υπόθεση ή για τα θύματα να εμφανιστούν.
Οι αστυνομικοί ελπίζουν επίσης ότι θα καταφέρουν να βρουν τους Βορειοϊρλανδούς αδελφούς Ρόναν και Κρίστοφερ Χιουζ, 40 και 34 ετών αντίστοιχα, που αναζητούνται από την Τρίτη. «Αν και έχουμε ήδη μιλήσει τηλεφωνικά με τον Ρόναν Χιουζ, χρειάζεται να κάνουμε και μια δια ζώσης συνομιλία με τον ίδιο και τον αδελφό του. Είναι κρίσιμη για την έρευνά μας. Όσο πιο γρήγορα γίνει αυτό, τόσο πιο γρήγορα θα προχωρήσει η έρευνα», εξήγησε ο επιθεωρητής της αστυνομίας Νταν Στότεν, σε συνέντευξη Τύπου που παραχώρησε.
