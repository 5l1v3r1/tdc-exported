
# Pašeráci opakovane prerezali Trumpovu stenu proti imigrantom nástrojmi dostupnými v obchodoch. Cez hranice prevážajú drogy aj ľudí

Published at: **2019-11-03T17:19:00+00:00**

Author: **Viktor Kniš**

Original: [REFRESHER](https://refresher.sk/76152-Paseraci-opakovane-prerezali-Trumpovu-stenu-proti-imigrantom-nastrojmi-dostupnymi-v-obchodoch-Cez-hranice-prevazaju-drogy-aj-ludi)


        Mexickí pašeráci sa cez novú časť steny Donalda Trumpa dostanú za pomoci nástrojov, ktoré sú bežne dostupné v obchodoch pre kutilov. Trvá to len pár minút.
      
Boj Donalda Trumpa s imigrantmi pokračuje. Nové časti vysokej steny postavené na hranici s Mexikom však, zdá sa, ani zďaleka neplnia svoj účel. Podľa Washington Post pašeráci z Mexika bez problémov prechádzajú stenou za pomoci nástrojov bežne dostupných v obchodoch pre kutilov. Trvá to vraj len pár minút, počas ktorých stihnú urobiť diery také veľké, že cez nich bez problémov dostanú drogy aj ľudí. Informácie pre americký denník poskytli pohraniční policajti. 
Nástroj, vďaka ktorému sa dokážu pašeráci cez stenu dostať, sa nazýva akumulátorová píla a podľa dostupných zdrojov sa dá zadovážiť už za približne 100 dolárov. V prípade, že majú aj špeciálne rezacie listy, cez betónové stĺpy sa dostanú veľmi rýchlo. Podľa inžinierov využívajú pri narúšaní konštrukcie steny pašeráci aj to, akým spôsobom sú stĺpy postavené, a preto bude nutné zmeniť technológiu. 
Pred niekoľkými týždňami sa na verejnosť dostali aj fotografie a video, na ktorom model steny preliezlo aj 8-ročné dievča. Trump síce tvrdil, že najal 20 profesionálnych horolezcov, ktorí nedokázali prototyp preliezť, Američania mu však veľmi rýchlo dokázali opak. 
