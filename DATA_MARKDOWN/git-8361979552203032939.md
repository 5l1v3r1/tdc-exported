
# Дипломатів не пустили на липневу зустріч Данилюка та Єрмака з чиновниками Білого дому — експосол

Published at: **2019-11-01T11:32:00+00:00**

Author: ****

Original: [НВ](https://nv.ua/ukr/ukraine/politics/danilyuk-i-yermak-zustrich-iz-pracivnikami-bilogo-domu-novini-ukrajini-50051072.html)

Відповідні вказівки, згідно з наявною інформацією, надійшли з Офісу президента Володимира Зеленського, заявив колишній посол України в США Валерій Чалий в інтерв'ю Радіо НВ.
«Я мав би бути на цій зустрічі як посол, але, пройшовши вже через [службу] безпеки Білого дому, зайшовши до будівлі Ради національної безпеки, мені було сказано, що дипломати (не тільки посол, а дипломати посольства) не мають брати участі в цій зустрічі. Я виконав це доручення, бо посилання було, що це доручення з Києва, тобто з Офісу президента (причому не з Міністерства закордонних справ)», — розповів дипломат.
За словами Чалого, він описав подію в офіційному листуванні із зовнішньополітичним радником глави українського МЗС Вадима Пристайка. Однак, як припускає співрозмовник НВ, «інші люди» ознайомили з цим листом і самого президента Зеленського.
«Таким чином, я зафіксував із цього моменту, з 10 числа [липня, — Ред.], що дипломати фактично були відсторонені від підготовки візиту президента і від спілкування на найвищому рівні», — підкреслив Чалий.
Крім цього, дипломат також додав, що з 10 липня в офіційному спілкуванні між США і Україною почали застосовуватися «якісь інші методи роботи», крім як через посольства країн.
Читайте також:&nbspПалата представників прийняла резолюцію на підтримку процедури імпічменту Трампа
Нагадаємо, головний експерт з питань України в Раді національної безпеки США Олександр Віндман під час дачі своїх свідчень в Конгресі згадував про події навколо літнього візиту в США Олександра Данилюка. Колишній секретар РНБО відвідав Вашингтон 10 липня і зустрівся з Джоном Болтоном, ексрадником президента США з національної безпеки.
За його словами, присутній на зустрічі посол США в ЄС Гордон Сондланд почав натякати, що для організації зустрічі Трампа і Зеленського Україні буде необхідно провести конкретні розслідування.
Пізніше на внутрішньому брифінгу Сондланд, згідно з показаннями Віндмана, пояснив, що він мав на увазі те, що принципово важливо відкрити розслідування щодо можливого втручання в американські вибори 2016 року, а також щодо справи Burisma і сина Джо Байдена — конкурента Трампа на президентських виборах 2020 року.
