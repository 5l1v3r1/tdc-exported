
# Раді рекомендували прийняти закон про Пласт з правками Зеленського

Published at: **2019-11-05T12:35:00+00:00**

Author: ****

Original: [НВ](https://nv.ua/ukr/ukraine/events/komitet-radi-rekomenduvav-shvaliti-noviy-zakon-pro-plast-novini-ukrajini-50051702.html)

Про це повідомляє прес-служба парламенту.
Після доопрацювання законопроект регламентує діяльність як пластових, так і скаутських громадських об'єднань. Питання визнання історичного вкладу Пласту відображений в преамбулі.
У статті 1 додані визначення скаутського руху, пластового та скаутського методу, пластової, скаутської освітньої (навчальної) програми, пластових, скаутських громадських об'єднань.
Закон передбачає розробку органами виконавчої влади та органами місцевого самоврядування державних та місцевих програм стосовно дітей та молоді з урахуванням пропозицій пластових, скаутських громадських об'єднань, а також можливість залучення пластових, скаутських громадських об'єднань (за їх згодою) до реалізації державних та місцевих програм.
Також законом визначено, що органи виконавчої влади та органи місцевого самоврядування надають матеріальну, фінансову, інформаційну, консультаційну підтримку діяльності пластових, скаутських громадських об'єднань.
При затвердженні державного та місцевих бюджетів можуть передбачатися видатки на підтримку програм, проектів, спрямованих на досягнення пластової, скаутської освітньої (навчальної) програми у межах повноважень, визначених законом.
Закон передбачає, що Центральні органи виконавчої влади відповідно до закону сприяють розвитку пластового, скаутського руху за межами України та створенню і функціонуванню за межами України інфраструктури пластового, скаутського руху, в якій освіта та виховання здійснюються українською мовою або вивчається українська мова.
Закон підтримано представниками Міністерства фінансів, Міністерства освіти і науки, Міністерства культури, молоді та спорту.
4 вересня Зеленський повернув до Верховної Ради зі своїми пропозиціями прийнятий парламентом 30 травня законопроект № 10 184 про державне визнання і підтримку Пласту.
