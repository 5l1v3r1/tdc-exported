
# Nigel Farage non si candiderà alle elezioni britanniche del prossimo dicembre

Published at: **2019-11-04T07:37:36+00:00**

Author: ****

Original: [Il Post](https://www.ilpost.it/2019/11/04/nigel-farage-rielezione-dicembre-regno-unito/)

Il politico britannico Nigel Farage, leader del Brexit Party, ha detto che non si candiderà alle elezioni parlamentari previste per il 12 dicembre in Regno Unito: in un’intervista a BBC, Farage ha spiegato di voler fare campagna elettorale per gli altri candidati, senza concorrere per un seggio in prima persona. Farage, che dal 1999 siede al Parlamento Europeo, è stato uno dei principali leader politici a promuovere l’uscita dall’Unione Europea, e dopo la vincente campagna referendaria aveva fondato il partito di destra che dirige attualmente, che però ha perso diversi punti nei sondaggi da quando Boris Johnson è diventato primo ministro.
Negli scorsi giorni si è parlato di un possibile accordo tra Conservatori e Brexit Party per le elezioni di dicembre, che avrebbero potuto decidere di non farsi concorrenza in certi collegi uninominali e di presentare un solo candidato di destra contro i Laburisti. Sembra però che l’accordo non sia riuscito, anche perché Farage è molto critico nei confronti dell’accordo su Brexit fatto da Johnson, a cui preferirebbe un’uscita senza accordo.
