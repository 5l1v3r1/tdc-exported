
# برای روح‌الله زم در زندان اتفاقی افتاده است؟

Published at: **2019-11-07T12:48:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620342/%D8%A8%D8%B1%D8%A7%DB%8C-%D8%B1%D9%88%D8%AD%E2%80%8C%D8%A7%D9%84%D9%84%D9%87-%D8%B2%D9%85-%D8%AF%D8%B1-%D8%B2%D9%86%D8%AF%D8%A7%D9%86-%D8%A7%D8%AA%D9%81%D8%A7%D9%82%DB%8C-%D8%A7%D9%81%D8%AA%D8%A7%D8%AF%D9%87-%D8%A7%D8%B3%D8%AA)


        حسینعلی حاجی‌دلیگانی، عضو فراکسیون ولایی مجلس شورای اسلامی، تاکید کرد: طراحی اصلی کانال آمدنیوز را سرویس‌های فرانسه، انگلیس و رژیم صهیونیستی با پشتیبانی عربستان انجام دادند. البته افرادی از داخل هم بودند، اما در حال حاضر سرویس‌های خارجی مهم است.
      

        آفتاب‌‌نیوز :
      
حسینعلی حاجی دلیگانی، نماینده شاهین‌شهر و عضو فراکسیون ولایی مجلس شورای اسلامی، با تاکید بر اینکه پرونده زم، سرکرده کانال آمدنیوز، با امنیت کشور در ارتباط است، از ارائه اطلاعات بیشتر در این پرونده اجتناب کرد و گفت: باید موضوع آمدنیوز و پرونده روح‌الله زم فعلاً مدیریت شود، چون با امنیت کشور در ارتباط است و نباید اطلاعات آن منتشر شود.
او ادامه داد: دشمن در کشور شبکه جاسوسی راه انداخته است و زم بازیگر آن بود و نباید در حال حاضر به آن پرداخت. باید ابتدا تمامی ابعاد پرونده زم نمایان شود و بعد از آن اطلاع‌رسانی کنیم.
این نماینده اصولگرای مجلس در پاسخ این پرسش که چه کسانی از نهادهای مختلف با کانال آمدنیوز در ارتباط بودند گفت: نباید درباره این موضوع صحبت شود.
حاجی دلیگانی در مورد اهداف کانال‌های مشابه آمدنیوز گفت: قطعاً این کانال‌ها هم رصد می‌شود و در زمان مناسبی با آنها برخورد خواهد شد. طراحی اصلی کانال آمدنیوز را سرویس‌های فرانسه، انگلیس و رژیم صهیونیستی با پشتیبانی عربستان انجام دادند. البته افرادی از داخل هم بودند، اما در حال حاضر سرویس‌های خارجی مهم است.
او درباره اخبار مبنی بر وقوع حادثه برای زم در زندان گفت: در گزارشی که ارائه شد خبری مبنی بر اینکه برای روح‌الله زم در زندان اتفاقی افتاده باشد اعلام نشد.
