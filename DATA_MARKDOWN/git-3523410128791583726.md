
# 
        دستگیری اشرار مسلح با ۶ کیلوگرم شیشه و کوکائین
      

Published at: **2019-11-07T15:48:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638693/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%B4%D8%B1%D8%A7%D8%B1-%D9%85%D8%B3%D9%84%D8%AD-%D8%A8%D8%A7-%DB%B6-%DA%A9%DB%8C%D9%84%D9%88%DA%AF%D8%B1%D9%85-%D8%B4%DB%8C%D8%B4%D9%87-%D9%88-%DA%A9%D9%88%DA%A9%D8%A7%D8%A6%DB%8C%D9%86)

به گزارش بولتن نیوز، سردار علی ذوالقدری در این باره گفت: اواسط هفته گذشته یک مورد درگیری مسلحانه میان تعدادی از اشرار محله نازی آباد رخ داد که منجر به ایجاد رعب و وحشت برای ساکنان و اهالی این محل شد و پلیس نیز برای رسیدگی به موضوع وارد عمل شد.
وی با بیان اینکه با دستور مقام قضائی، پرونده این افراد به پایگاه هفتم پلیس امنیت عمومی ارجاع شد، گفت: تحقیقات پلیسی و میدانی ماموران نشان داد که این افراد اراذل و اوباش حرفه‌ای و از اعضای یک باند تهیه و توزیع مواد مخدر در سطح وسیع هستند که در پی اختلاف حساب با یکدیگر درگیر و و اقدام به تیراندازی به هم کرده‌اند.
ذوالقدری با بیان اینکه در ادامه تحقیقات پلیسی مخفیگاه متهم اصلی پرونده و عامل تیراندازی در حوالی محله دربند شناسایی و با دستور قضائی وی در مخفگیاهش دستگیر شد، گفت: در بازرسی از آن محل یک قبضه سلاح گرم کشف و متهم برای سیر مراحل قانونی به پایگاه هفتم این پلیس منتقل شد.
وی با بیان اینکه اینکه مخفیگاه متهم دوم پرونده نیز در جنت آباد شناسایی و در اوایل آبان وی نیز دستگیر شد، افزود: در بازرسی از منزل و خودروی این فرد حدود شش کیلوگرم مواد مخدر صنعتی از نوع شیشه، ۷۰ گرم کوکائین، یک قبضه سلاح گرم به همراه تجهیزات مربوطه نیز کشف و ضبط شد.
رئیس پلیس امنیت عمومی تهران بزرگ ادامه داد: در تحقیقات پلیسی هر دو متهم به جرم ارتکابی اعتراف و متهمان به همراه اموال کشف شده برای سیر مراحل قانونی در اختیار مرجع قضائی قرار گرفتند.
انتهای پیام/
