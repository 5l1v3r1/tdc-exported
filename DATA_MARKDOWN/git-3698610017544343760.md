
# Суд відмовився зняти арешт із танкера MRIYA, який постачав РФ паливо

Published at: **2019-11-06T09:40:00+00:00**

Author: ****

Original: [DT.ua](https://dt.ua/UKRAINE/sud-vidmovivsya-znyati-aresht-iz-tankera-mriya-yakiy-postachav-rf-palivo-328650_.html)

Херсонський міський суд відмовився зняти арешт з танкера MRIYA, який перевозив паливо для потреб Чорноморського флоту Росії в анексованому Криму, повідомила Прокуратура АРК в Telegram-каналі. Засідання відбулося напередодні, 5 листопада.
"5 листопада 2019 року, Херсонський міський суд відмовив власникам арештованого судна "VILGA" (зараз MRIYA) в задоволенні клопотання про зняття арешту", - йдеться в повідомленні.
Раніше суд дозволив передати танкер Нацагентству з питань виявлення, розшуку та управління активами, отриманими від корупційних та інших злочинів (АРМА).
10 серпня українські правоохоронці обшукали танкер "MRIYA". Кримінальну справу відкрили за фактом порушення порядку в'їзду/виїзду на тимчасово окуповану територію України, судно підозрюють у перевезенні контрабанди нафтопродуктів.
У червні 2015 року це ж судно, але під назвою "Вилга", постачало паливо для підрозділів Чорноморського флоту РФ в окупованому Севастополі. Судно під новою назвою MRIYA в травні-червні цього року відвідувало порт Ізмаїла Одеської області.
19 серпня Херсонський апеляційний суд ухвалив рішення заарештувати танкер. Зазначимо, що Херсонський міський суд спочатку відмовив в арешті MRIYA.
27 серпня танкер MRIYA доставили в порт Херсона. При цьому безпосередньо капітан судна самоусунувся від виконання своїх обов'язків з управління танкера.
Прокуратура АР Крим оголосила капітану танкера підозру за ч. 2 ст. 332-1 (порушення порядку в'їзду на тимчасово окуповану територію України та виїзду з неї з метою заподіяння шкоди інтересам держави, вчинені службовою особою з використанням службового становища, повторно) Кримінального кодексу України.
