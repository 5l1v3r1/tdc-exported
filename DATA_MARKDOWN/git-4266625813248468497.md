
# «Шахтар» у компенсований час відіграв два м’ячі і врятував гру Ліги чемпіонів у Загребі з «Динамо»

Published at: **2019-11-07T00:26:00+00:00**

Author: ****

Original: [ZIK.UA](https://zik.ua/news/2019/11/07/shahtar_u_kompensovanyy_chas_vidigrav_dva_myachi_i_vryatuvav_gru_ligy_1685529)


        Загребське «Динамо» та донецький «Шахтар» на полі стадіону «Максимір» влаштували неймовірну перестрілку в кінці гри четвертого туру групового етапу Ліги чемпіонів та не виявили сильнішого – 3:3 – і обоє зберегли шанси на плей-оф.
      

        
          Футбол. Чоловіки. Ліга чемпіонів УЄФА-2019/2020. Груповий етап. Матч 4-го туру групи «С»
        
      

        «Динамо» (Загреб, Хорватія) – «Шахтар» (Донецьк, Україна) – 3:3 (1:1)
      
6 листопада. Початок – 22:00. Загреб. Стадіон «Максимір».
Арбітр – Фелікс Бріх (Німеччина).
Голи: Бруно Петковіч 25, Лука Іванушец 83, Аріян Адемі 89 – Алан Патрік 13, Жуніор Мораес 90+3, Тете 90+8 (пенальті).
«ДИНАМО»: Домінік Ліваковіч, Даніель Ольмо, Аріян Адемі, Бруно Петковіч (Даміан Кондзер 90+1), Марін Леовац, Нікола Моро, Кевін Теофіль-Катерін, Петар Стояновіч (Лука Іванушец 72), Діно Періч, Емір Ділавер, Міслав Оршіч (Марко Гіра 77).
«ШАХТАР»: Андрій П’ятов, Сергій Кривцов, Тарас Степаненко (Маркос Антоніо 90+1), Тайсон, Жуніор Мораес, Марлос, Віктор Коваленко, Алан Патрік (Тете 85), Микола Матвієнко (Дентіньо 86), Ісмаїлі, Додо.
Попередження: Емір Ділавер 34, Нікола Моро 41, Аріян Адемі 90+5, Кевін Теофіль-Катерін 90+8 – Марлос 73.
Вилучення: Нікола Моро 74 (друге попередження) – Марлос 79 (друге попередження).
«Гірники» спробували з перших хвилин узяти м’яч під власний контроль, а хорватський гранд ліниво пресингував гостей, пише football24.ua. Неквапливий темп поєдинку несподівано розбавив випад Шахтаря на 13-й хвилині: Жуніор Мораєс обігрався із Аланом Патріком, а потім форвард від лінії поля класно прострілив у район воротарського майданчика. Там на м’яч вже чекав Патрік і ударом в один дотик переграв Ліваковіча – 0:1.
Забивши м’яч, донеччани відійшли на власну половину поля. Із пресингом у підопічних Каштру в ці хвилини теж не склалося. Натомість Динамо отримало нагоду впродовж тривалого часу готувати власні атаки. Зрештою, це призвело до моменту на 19-й хвилині. Затяжка атака Загреба закінчилася навісом із правого флангу – Матвієнко провалився і не зміг зіграти головою, а м’яч опинився у Петковіча. Однак, хорватський форвард не зміг акцентовано пробити й той став легкою здобиччю Пятова.
Та ця невдача не засмутила нападника господарів. За 5 хвилин черговий навіс Теофіля-Катрена з правого флангу знову пішов на Петковіча, а Бруно у верховій боротьбі переграв Кривцова та Степаненка й пробив у протихід воротарю «гірників» – 1:1. Натхненні голом «сині» побігли вперед, а Шахтар на кілька хвилин відверто випав із гри. Це могло дорого обійтися донеччанам уже на 31-й хвилині. Ще одна подача з правого флангу дійшла до Петковіча, той елегантно обіграв оборонця, але хтось із «гірників» самовіддано кинувся під його удар – лише кутовий.
Тут же двічі в епіцентрі подій опинився Міслав Оршіч. Вінгер Динамо спочатку дуже неточно пробив із далекої відстані, а потім завдав небезпечного удару зі штрафного – м’яч пройшов над воротами. Поступово повернувся до гри й Шахтар. Найбільше доклався до цього Патрік. Спочатку Алан наважився на удар метрів із 25-ти, який через рикошет залишив поза справами Ліваковіча, та, на щастя господарів, м’яч пройшов поруч зі стійкою. А потім пробив трохи неточно з лінії штрафного.
Закінчили перший тайм команди нервово. Хорвати двічі претендували на пенальті, але Фелікс Брих кожного разу помічав потяг «динамівців» до акторських здібностей і не просвистів у цих моментах. А Моро грубо скосив у центрі поля Марлоса й побачив перед собою заслуженого «гірчичника». Друга половина гри обіцяла стати ще гарячішою.
Активніше другий тайм розпочали господарі. Щоправда, нагоди забити в дебюті половини суперники не створили. Потенційно небезпечна атака Шахтаря могла виникнути на 52-й хвилині: Тайсон розкішною діагоналлю «прошив» оборону хорватів, але Додо не впорався з тиском опонента на фланзі й так і не зміг подати чи прострілити з правої бровки.
А за 5 хвилин антигероєм моменту став Коваленко. «Гірники» втекли в швидку контратаку після затяжного випаду Динамо, але хавбек донеччан не зміг виконати якісний простріл після прориву лівим флангом. У відповідь «сині» змарнували супернагоду. Це Леовац вискочив на ударну позицію і бив повз Пятова, але Кривцов ногою «підправив» м’яч у перекладину!
Свою відповідь Шахтар готував довго, проте вона могла закінчитися фатально для хорватів. На 71-й хвилині Мораєс отримав пас від Тайсона перед штрафним майданчиком, увійшов до карної зони й пробив. Та удар у форварда збірної України відверто не вийшов і Ліваковіч спокійно забрав м’яч до рук.
А за три хвилини неабияк підвів Динамо Нікола Моро. Хавбек із незрозумілих причин грубо підкотився під Мораєса в центрі поля, отримав другу жовту картку й залишив свою команду в меншості. Скористатися чисельною перевагою «гірники» могли миттєво. Матвієнко опинився на місці центрфорварда, але пробиваючи в один дотик після прострілу влучив у Ліваковіча.
Та довго в більшості Шахтар не грав. Марлос грубо сфолив після втрати м’яча й теж пішов відпочивати достроково. Повернення до гри в рівних складах посприяла господарям. На 83-й хвилині Петковіч прийняв м’яч біля півкола штрафного й відкинув на свіжого Іванушеця, а Лука ввійшов у карну зону й пробив у кут воріт Пятова – 2:1.
Контрольний постріл Загреб, здавалося б, оформив на 89-й хвилині. Це Ольмо накрутив відразу трьох опонентів біля лінії поля, прострілив уздовж воріт, Пятов пропустив м’яч під собою, а Ар’ян Адемі на дальній стійці спокійно відправив м’яч у порожні ворота – 3:1. Здавалося, що це кінець вечора для Шахтаря. Та донеччани не здалися.
Спочатку Мораєс на 90+3-й хвилині ударом головою поцілив у лівий нижній кут, а ледь не в останній атаці «гірників» Пятов (!) отримав удар від Теофіля-Катрена – пенальті. Вибір пенальтиста відверто шокував. До м’яча підійшов абсолютний дебютант Ліги чемпіонів Тете, але на диво впевнено реалізував одинадцятиметровий і зафіксував неймовірні 3:3 в Загребі. Шахтар залишається у боротьбі за плей-оф.
 
