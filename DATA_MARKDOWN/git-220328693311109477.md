
# 18 кг сребро и златни накити заловиха на Капитан Андреево

Published at: **2019-11-03T16:54:13+00:00**

Author: **Стандарт**

Original: [Стандарт Новини](https://standartnews.com/balgariya-krimi/18-kg-srebro-i-zlatni-nakiti-zalovikha-na-kapitan-andreevo-405748.html)

Прокуратурата разследва случай на контрабанда на 18 килограма сребро и златни накити през ГКПП Капитан Андреево с участието на митничар и близък на кандидат за кмет в Свиленград.
В петък вечерта през граничния пункт Капитан Андреево е преминал джип, пътуващ от Турция, шофиран от мъж от Свиленград. Автомобилът е пропуснат от проверяващия митничар. По-късно е проверен след изхода от пункта от икономически полицай и върнат за щателна митническа проверка. Оказало се, че в автомобила се пренасят контрабандно 18 килограма сребро и златни накити, както и 140 литра пестициди, които са строго забранени за внос.
Задържани са шофьорът на автомобила, който е съпруг на кандидат за кмет на Свиленград от първия тур на изборите. Арестувани са пътуващата в автомобила жена и митничарят. След полицейското задържане от 24 часа и проведените разпити те са били освободени.
Прокуратурата е поела случая, а данни от разследването ще бъдат огласени в началото на идващата седмица.
