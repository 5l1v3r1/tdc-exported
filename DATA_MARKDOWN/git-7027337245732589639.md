
# پروانه سلحشوری: حضور 4 درصدی زنان در عرصه سیاست

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696456/%D9%BE%D8%B1%D9%88%D8%A7%D9%86%D9%87-%D8%B3%D9%84%D8%AD%D8%B4%D9%88%D8%B1%DB%8C-%D8%AD%D8%B6%D9%88%D8%B1-4-%D8%AF%D8%B1%D8%B5%D8%AF%DB%8C-%D8%B2%D9%86%D8%A7%D9%86-%D8%AF%D8%B1-%D8%B9%D8%B1%D8%B5%D9%87-%D8%B3%DB%8C%D8%A7%D8%B3%D8%AA)

عضو فراکسیون زنان مجلس با اشاره به تقابل زن و مرد در دیدگاه‌های فمینیستی،‌ گفت: تحقق حقوق زنان با همراهی مردان میسر خواهد شد.
به گزارش ایسنا، پروانه سلحشوری در همایش «راهکارهای دفاع از حقوق زنان» که در تالار حکمت دانشگاه گیلان برگزار شد، با اشاره به درگذشت «اعظم طالقانی»، اظهار کرد: ایشان یک مادر فداکار، یک سیاستمدار اهل مدارا، یک بانوی فعال اجتماعی و یک خیر کوشا بود و توانست مفهوم «رجل سیاسی» را تغییر دهد.
وی با اشاره به جایگاه زن در جامعه ایران، افزود: زنان و مردان شباهت‌های بیولوژیکی، فیزیولوژیکی و روان‌شناختی دارند و در انسانیت برابر هستند، اما تفاوت‌های حقوقی زنان و مردان از یک جامعه به جامعه دیگر و از یک کشور به کشور دیگر و از یک سیستم حکومتی به سیستم حکومتی دیگر ظهور و بروز پیدا می‌کند.
نماینده تهران در مجلس شورای اسلامی با بیان اینکه حقوق زنان در قوانین ما در جایگاه دوم قرار دارد، تصریح کرد: حق طلاق، حق تحصیل، حق خروج از کشور و... با مرد است.
سلحشوری ایران را یک کشور اسلامی منحصر به فرد در میان کشورهای مسلمان دانست و عنوان کرد: در ایران تفسیر متفاوتی از دین وجود دارد، زیرا برخی از اعمال که از نظر دینی بلامانع است، در ایران با ممنوعیت مواجه می‌شود. امروز زنان در کشورهای مختلف دنیا وارد عرصه‌های اقتصادی و کارآفرینی شده‌اند و ما هنور درگیر حق طلاق، بیمه زنان خانه‌دار، حق تحصیل و ورزشگاه رفتن بانوان هستیم.
وی خانواده را یکی از مولفه‌های مهم زندگی دانست و گفت: یکی از ویژگی‌های زنان نگاه مادرانه است و با مادر بودن مخالف نیستیم، اما مخالفت آنجا ظهور و بروز می‌یابد که زن صرفا همسر و مادر باشد لذا زن به عنوان «زن» نیازمند تعریف یک هویت مستقل است، زیرا زن تا مستقل، آگاه و آشنا به علم روز نباشد نمی‌تواند روابط اجتماعی را درک کند و در نهایت مادر خوبی هم نخواهد شد. براساس آمارها، کودکانی که دارای مادران برخوردار از سطح آموزش و تحصیلات بالا هستند، شاخص سلامت و بهداشت بهتری دارند.
عضو فراکسیون زنان مجلس با بیان اینکه یک مادر آگاه می‌تواند یک فرزند سالم داشته باشد، اضافه کرد:‌ برخی فکر می‌کنند ناآگاهی زنان به حفظ بنیان خانواده کمک می‌کند و برخی دیگر اشتغال زنان را مانع مهمی برای یک خانواده مستحکم می‌دانند! این در حالی است که زنان شاغل درک بهتر و بیشتری از سختی کار دارند و قدردان زحمات همسرانشان هستند. آموزه‌های دینی نیز فقط مادر را مسئول تربیت فرزندان نمی‌داند و والدین را در امر تربیت شریک می‌کند.
سلحشوری با اشاره به وجود شکاف جنسیتی در ایران، خاطرنشان کرد: دیدگاه‌های فمینیستی زن را در تقابل با مرد قرار می‌دهد و رشد و پیشرقت زنان را بدون ارتباط با مردان تعریف می‌کند، اما تحقق حقوق زنان با همراهی مردان میسر خواهد شد. در واقع زنان در یک جامعه زمانی می‌توانند به حقوقشان برسند که مردان آن جامعه باور کنند همانگونه که زنان فرزندی خوب برای خانواده، مادری خوب برای فرزندان و شاگردی خوب برای مدرسه و دانشگاه هستند، می‌توانند یک سیاستمدار خوب، یک معلم خوب، یک پزشک خوب و یک کارآفرین خوب هم باشند.
وی با بیان اینکه مردسالاری در جوامع شرقی ریشه تاریخی دارد، عنوان کرد: اگرچه زنان در جامعه ایرانی از نظر برخورداری از حقوق مدنی وضعیت خوبی ندارند، اما جایگاه زن در خانواده بسیار مورد احترام است و حقوق انسانی زنان را پذیرفته‌ایم.
نماینده تهران در مجلس با اشاره به حضور چهار درصدی زنان در عرصه سیاست، متذکر شد:‌ حدود شش درصد مجلس شورای اسلامی را زنان تشکیل می‌دهند؛ این در حالی است که وجود نگاه زنانه به ویژه در امر قانونگذاری اهمیت دارد. در واقع نقش مادری به درک بهتر مسائل کمک می‌کند.
سلحشوری با اشاره به تصویب لایحه اعطای تابعیت به فرزندان مادران ایرانی با رای ۸۰ درصدی مجلس، تصریح کرد: طرح تشکیل وزارتخانه میراث فرهنگی، صنایع دستی و گردشگری نیز بعد از دو دهه با نقش‌آفرینی بانوان در مجلس رای آورد. بی‌تردید با حفظ میراث فرهنگی، رونق صنایع دستی و گسترش گردشگری می‌توانیم وضعیت اقتصادی را بهبود ببخشیم و اشتغال پایدار ایجاد کنیم.
وی با بیان اینکه طرح توانمندسازی زنان سرپرست خانوار و بیمه زنان خانه‌دار را در برنامه ششم گنجاندیم، ادامه داد: بهبود وضعیت زنان به بهبود وضعیت جامعه منجر می‌شود و زنان توانمند یک جامعه توانمند می‌سازند. متاسفانه در برخی از مسائل تفکر سیاسی بر امر فرهنگی و اجتماعی احاطه پیدا کرده و مانع از ارتقای زنان شده است.
عضو فراکسیون زنان مجلس با تاکید بر لزوم همراهی و همگامی مردان و زنان و ایجاد آگاهی نسبت به حقوق زنان، تصریح کرد: شاید در موضوع کودک‌همسری هنوز قانون مناسب را تصویب نکرده باشیم، اما جامعه آگاهی لازم را پیدا کرده است. البته قانون به عنوان یک اهرم بازدارنده باید در کنار امر فرهنگی حضور داشته باشد.
سلحشوری «چهارشنبه‌های سفید» را در شان بانوی ایرانی ندانست و یادآور شد:‌ زنان و دختران ما خودشان راهشان را انتخاب می‌کنند و آنقدر آگاهی دارند که از الگوهای بیگانه پیروی نکنند.
وی ﻻﯾﺤﻪ ﺗاﻣﯿﻦ اﻣﻨﯿﺖ زﻧﺎن در ﺑﺮاﺑﺮ ﺧﺸﻮﻧﺖ را نیازمند اجرای دقیق دانست و اظهار کرد: جامعه باید درگیر دفاع از حقوق زنان شود و با انتظار صرف از مسئولان هیچ اتفاقی نخواهد افتاد.
