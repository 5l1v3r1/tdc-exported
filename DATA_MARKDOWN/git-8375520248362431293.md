
# Депутат Саладуха: Перехід на сімейну медицину не сприятиме належному розвитку спорту

Published at: **2019-11-05T15:10:45+00:00**

Author: ****

Original: [ГЛАВКОМ](https://glavcom.ua/sport/news/deputat-saladuha-perehid-na-simeynu-medicinu-ne-spriyatime-nalezhnomu-rozvitku-sportu-637886.html)

Чемпіонка світу в потрійному стрибку 2011 року, легкоатлетка Ольга Саладуха, яка з літа цього року є народною депутаткою від «Слуги народу», глибоко стурбована станом медичного обслуговування українських спортсменів. Про це вона заявила за підсумками роботи Медичної комісії Національного олімпійського комітету України на чолі з головою, екс-реґіоналом Віктор Коржем.
«Переконана, що необхідно зберегти можливість поглибленого медичного обстеження учнів ДЮСШ, членів збірних команд в рамках держпрограм саме спортивними лікарями, - стверджує Ольга Валеріївна. - Ситуація, коли у 2020-му олімпійському році ці функції по суті можуть будуть перекладені на сімейних лікарів не сприятиме належному розвитку спорту.
Зі свого боку хочу запевнити, що спортивна медицина та наука є одними із пріоритетних питань для роботи очолюваного мною парламентського Підкомітету з питань спорту вищих досягнень та спортивної діяльності.
Також поділяю позицію Медичної комісії НОК стосовно нагальної потреби в проведенні міжкомітетських слухань щодо подальшого функціонування сфери медичної медицини. Усі ці заходи за участі представників держави, спортивної спільноти та експертів мають лягти в основу необхідних законодавчих ініціатив».
Зауважимо, що наразі Ольга Саладуха залишається активною спортсменкою. На недавньому чемпіонаті світу з легкої атлетики в катарській Досі вона посіла в потрійному стрибку високе п’яте місце.
