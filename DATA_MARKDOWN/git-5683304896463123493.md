
# ഷുഹൈബ് കേസ്: സഭയിലെ കണക്കും വിവരാവകാശവും തമ്മിൽ പൊരുത്തക്കേട്

Published at: **2019-11-07T22:21:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/kerala/2019/11/08/shuhaib-murder-details-in-assembly-and-right-to-information-does-not-match.html)

കണ്ണൂർ∙ മട്ടന്നൂരിൽ യൂത്ത് കോൺഗ്രസ് പ്രവർത്തകൻ ഷുഹൈബ് കൊല്ലപ്പെട്ട കേസിന്റെ അന്വേഷണം സിബിഐയ്ക്കു വിടാതിരിക്കാൻ അഭിഭാഷകർക്കായി മുടക്കിയ തുക സംബന്ധിച്ചു സർക്കാർ നൽകിയ കണക്ക് വിവരാവകാശ നിയമപ്രകാരമുള്ള മറുപടിക്കു വിരുദ്ധം. 34 ലക്ഷം രൂപയാണ് അഭിഭാഷകർക്കു നൽകിയതെന്നാണു സണ്ണി ജോസഫ് എംഎൽഎയ്ക്കു നിയമസഭയിൽ മന്ത്രി എ.കെ.ബാലൻ നൽകിയ മറുപടി. എന്നാൽ ഇതിനു പുറമേ അഭിഭാഷകർക്കായി 8,91,201 രൂപ ഫീസായും 4,56,185 യാത്ര, താമസം എന്നിവയ്ക്കായും ചെലവഴിച്ചെന്നു വിവരാവകാശരേഖ പറയുന്നു. കണ്ണൂരിലെ മുൻ കെഎസ്‌യു ജില്ലാ പ്രസിഡന്റ് സുദീപ് ജെയിംസിനു അഡ്വക്കറ്റ് ജനറൽ ഓഫിസിൽ നിന്നു നൽകിയതാണ് ഈ കണക്ക്.
വിജയ് ഹൻസാരിയയ്ക്ക് 12.2 ലക്ഷം രൂപയും അമരേന്ദ്രശരണിന് 22 ലക്ഷം രൂപയും അനുവദിച്ചതായാണു നിയമസഭയിൽ മന്ത്രി നൽകിയ മറുപടി. എന്നാൽ സുപ്രീംകോടതിയിലെ മുതിർന്ന അഭിഭാഷകൻ രഞ്ജിത്കുമാറിന് 8,80,000 രൂപയും സ്റ്റാൻഡിങ് കൗൺസിൽ ജി.പ്രകാശിന് 11,201 രൂപയും നൽകിയതായി വിവരാവകാശ രേഖയിലുണ്ട്.
അമരേന്ദ്രശരൺ, വിജയ് ഹൻസാരിയ, അമിത് ആനന്ദ് തിവാരി, അവിനാഷ് പാണ്ഡേ എന്നിവർക്ക് വിമാന ടിക്കറ്റിനും ഹോട്ടൽ താമസത്തിനുമായി 4,56,185 രൂപ ചെലവഴിച്ചെന്നും ഇതിലുണ്ട്. കഴിഞ്ഞ ഫെബ്രുവരിയിൽ ലഭ്യമാക്കിയ കണക്കാണിത്. സർക്കാർ ഏറ്റവുമധികം തുക ചെലവാക്കിയ കേസ് ഏതെന്ന ചോദ്യത്തിനായിരുന്നു മന്ത്രി നിയമസഭയിൽ മറുപടി നൽകിയത്. ഈ കണക്ക് പൂർണമല്ലെന്നാണു വിവരാവകാശ രേഖ വ്യക്തമാക്കുന്നത്.
