
# Поліція має достатньо можливостей для забезпечення порядку у місцях розведення військ – Троян

Published at: **2019-11-01T07:40:00+00:00**

Author: ****

Original: [DT.ua](https://dt.ua/UKRAINE/policiya-maye-dostatno-mozhlivostey-dlya-zabezpechennya-poryadku-u-miscyah-rozvedennya-viysk-troyan-328089_.html)

Міністерство внутрішніх справ володіє всіма силами і можливостями, щоб забезпечити порядок у населених пунктах, яких торкнеться розведення військ, заявив заступник голови Національної поліції Вадим Троян в ефірі програми "Право на владу" на телеканалі 1+1.
"У Міністерства внутрішніх справ, повірте, вистачить можливості і сил на забезпечення порядку. У нас вистачить. За нашими розрахунками, всього вистачає", – заявив Троян, коли його запитали, що МВС стане робити, коли таких населених пунктів буде не два, а, приміром, 32.
Також заступник міністра зазначив, що у поліції є плани реагування практично на будь-який випадок.
"У нас тут знаходяться посилені патрулі, мобільні групи, Нацгвардія, ще є групи швидкого реагування, і на будь-який виклик приїжджає слідчо-оперативна група. Також у нас працює відділ поліції, який відкрито у центрі самого Золотого. У Катеринівці така ж ситуація: є патрулі, і ми працюємо кожен день, я звідси не виходжу". – додав він.
Уранці 29 жовтня голова МЗС Вадим Пристайко повідомив про початок розведення сил і засобів поблизу Золотого на Луганщині. У штабі ООС цю інформацію спочатку спростовували, але згодом підтвердили, що розведення військ почалося о 12:00 та уточнили, що воно триватиме три доби.
Розведення в Золотому, Станиці Луганській (Луганська область) та Петрівському (Донецька область) неодноразово узгоджувалося в Мінську, але зривалося під час спроби реалізації. Влітку цього року війська розвели в районі Станиці Луганської, після чого на засіданні 1 жовтня Тристороння контактна група погодила розведення ще на двох ділянках на лінії зіткнення в Донбасі.
Відведення українських військ від лінії розмежування є однією з умов Кремля для проведення саміту в "Нормандському форматі". При цьому гарантувати дзеркальне відведення окупаційних військ у Кремлі відмовилися.
Проти відведення українських військових виступили ветерани та добровольці російсько-української війни, а також мирні жителі прифронтових населених пунктів. Перші вважають розведення капітуляцією у війні з Росією, другі побоюються розправи бойовиків після відходу українських військових зі своїх позицій.
Та президент Володимир Зеленський особисто гарантував безпеку жителям "сірої зони" після відведення українських військових на позиції 2016 року. А голова Верховної Ради Дмитро Разумков поклав відповідальність за їх безпеку на поліцію і Національну гвардію, які разом із прикордонниками залишаться там після розведення.
Докладніше про реалізацію плану Зеленського щодо розведення військ в Донбасі та його наслідки читайте в матеріалі Юрія Бутусова "Війна Зеленського: чи можна зупинити Путіна розведенням?" у тижневику "Дзеркало тижня. Україна".
