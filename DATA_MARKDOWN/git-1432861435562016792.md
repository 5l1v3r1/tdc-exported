
# Кристиан Малинов счупи оковите на скуката на Черно море - ЦСКА

Published at: **2019-11-05T19:25:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/bgfootballother/kristian-malinov-schupi-okovite-na-skukata-na-cherno-more---cska-1403161.html)

Ако мачовете в Първа лига се играеха до 85-ата минута, то Черно море и ЦСКА щяха да са изиграли най-скучната среща в българския футбол през настоящия сезон. Футболните правила обаче изискват да се изиграят минимум 90 минути, а в последните 5 на срещата на стадион "Тича" "червените" намериха отговор на защитата на Черно море и вкараха две късни попадения, за да си тръгнат от Варна с 3-те точки след 2:0 над непобедените дълго време варненци. 
В герой за "армейците" се превърна Кристиан Малинов, който се появи на терена в 81', но с изявите си собственоръчно се погрижи за по-динамичния развой на последните 10 минути. Той се оказа и вдъхновителя на акцията на ЦСКА, донесла трите точки, след като акция с по едно докосване между него, Антов и Пинто беше завършена от резервата с минаващ удар покрай вратаря за 1:0. В 91' пък Али Соу се разписа при контраатака на "червените". 

        ПЪРВО ПОЛУВРЕМЕ
      
Край морето двата отбора не започнаха изобщо добре срещата. Битката в средата на терена и здравите сблъсъци взеха връх, а рано-рано съдията стартира с показването на картони. При еднин от честите контакти в средата на терена пък Патрик Андраде получи тежка контузия в крака и трябваше изнесен на носилка - край на мача за разиграващия халф на "моряците". 
Първият точен удар в мача дойде чак в 31', когато Тиаго реши да стреля от пряк свободен удар, но право в обятията на вратаря. 2 минути по-късно и Черно море затрудни Густаво Бусато с центриране в пеналтерията, но вратарят уверено боксира - 35 минути скука на "Тича". 
Феновете на футбола трябваше да чакат до първата минута на продължението, за да станат свидетели на класно изпълнение. След разбъркване в наказателното поле на "моряците" топката беше подадена на Пинто пред пеналтерията, той стреля красиво, но топката срещна гредата - първи шанс в мача за гол и край на първите 45 минути.

        ВТОРО ПОЛУВРЕМЕ
      
Ако някой е вярвал, че вторите 45 минути ще донесат повече футболни аргументи от страна и на двата отбора, определено се е почувствал излъган, след като двата отбора играха много слабо, а най-запомнящият се момент беше хореографиата на феновете на ЦСКА. 
Моментът на истината обаче настъпи в 81', когато Кристиан Малинов беше пуснат в игра. Халфът веднага се отчете с удар, който мина малко над вратата. В 87' обаче той беше в прегръдките на феновете. "Червените" разиграха отлично топката пред наказателното поле на съперника. Там Антов получи от Малинов на границата на наказателното поле, той пусна за Рубен Пинто, а плеймейкърът изведе Малинов сам срещу вратаря - удар покрай вратаря на халфа и 1:0 за ЦСКА.  
В добавеното време Черно море можеше да изравни с първия си точен удар. При отлична акция по дясното крило топката беше центрирана към Исмаил Иса, който стреля от близка дистанция, но Бусато с великолепно спасяване успя да спаси. Минута по-късно Али Соу беше изведен в половината на съперника, стигна до наказателното поле и между двама защитници стреля в горния ляв ъгъл - 2:0 за "червените". 

        СТАРТОВИ СЪСТАВИ
      

        ЧЕРНО МОРЕ: 
        Митрович, Попов, Димов, Хантакиас, Панов, Кики, Андраде, Родриго, Панайотов, Минчев, Иса
      

        ЦСКА:
         
        
          1
          3.
        
         
        Густаво Бусато (в), 28. Пламен Гълъбов. 25. Раул Албентоса, 11. Петър Занев (к), 18. Брадли Мазику, 6. Рубен Пинто, 26. Валентин Антов, 20. Тиаго Родригес, 14. Вив Соломон-Отабор, 10. Евандро, 22. Али Соу
      

        ПРЕДИ МАЧА:
      
"Червените" нямат право на грешка, тъй като изостават в битката за титлата сериозно. "Моряците" обаче в последно време се превърнаха в сериозен препъникамък за ЦСКА. През лятото варненци удариха столичани и това доведе до треньорска смяна. Сега "червените" са амбицирани да си върнат на "моряците" и да продължат възходящата си линия в първенството. Черно море пък се представя уверено през този сезон и неслучайно намира място в топ 6 в класирането.
"Моряците" имат някои контузени играчи за днешния двубой. Илиан Илиев ще се лиши от услугите на Ндонгала, Божилов и Нягу. В същото време Милош Крушчич също не може да използва трима контузени играчи в лицето на Бикел, Енрике и Юрич.
