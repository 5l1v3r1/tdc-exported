
# عملیات گازدهی سانتریفیوژهای پیشرفته نسل جدید IR۶ در نطنز آغاز شد

Published at: **2019-11-04T16:24:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619879/%D8%B9%D9%85%D9%84%DB%8C%D8%A7%D8%AA-%DA%AF%D8%A7%D8%B2%D8%AF%D9%87%DB%8C-%D8%B3%D8%A7%D9%86%D8%AA%D8%B1%DB%8C%D9%81%DB%8C%D9%88%DA%98%D9%87%D8%A7%DB%8C-%D9%BE%DB%8C%D8%B4%D8%B1%D9%81%D8%AA%D9%87-%D9%86%D8%B3%D9%84-%D8%AC%D8%AF%DB%8C%D8%AF-ir%DB%B6-%D8%AF%D8%B1-%D9%86%D8%B7%D9%86%D8%B2-%D8%A2%D8%BA%D8%A7%D8%B2-%D8%B4%D8%AF)


        عملیات گازدهی ماشین های سانتریفیوژ پیشرفته نسل جدید IR۶ با حضور رئیس سازمان انرژی اتمی امروز در مجتمع غنی سازی شهید احمدی روشن نطنز آغاز شد.
      

        آفتاب‌‌نیوز :
      
«علی اکبر صالحی»در مراسم راه اندازی و رونمایی زنجیره ۳۰ تایی ماشین‌های IR۶ در سایت هسته‌ای نطنز گفت: تقارن امروز و این افتتاحیه با ۱۳ آبان را به فال نیک می گیریم این نشان می دهد که خون شهدای ما پایمال نشده و جوانان غیور و شجاع سازمان انرژی اتمی که مجاهدان راه علم هستند در فرایند پر چالشی که با دنیای غرب و استکبار داریم امروز نشان دادند راه بزرگواران و شهدای هسته ای را ادامه دادند و هیچ گاه این حرکت را با کندی و یا ایستایی رو به رو نخواهند کرد.
وی افزود: امروز شاهد راه اندازی زنجیره سی تایی ماشین های IR۶ هستیم، البته مسائل بیش از این حرف هاست این جا یک مجموعه ای تحت عنوان اس هشت است که سانتریفیوژهایی که مورد تست و آزمایش قرار می گیرند اول در این مکان تست های گوناگون و تثبیت های مکانیکی را روی آن انجام می دهند و بعد آن را در گود که جای اصلی سانتریفیوژهاست می برند.
صالحی یادآور شد: اینجا محل تحقیق و توسعه است تعداد سانتریفیوژهایی که عزیزان ما در فاصله دو ماه در این جا نصب کردند قریب به ۱۵ سانتریفیوژ نسل جدید است که دستاورد بسیار عظیمی است، ملت ایران به این ترتیب متوجه می شوند عزیزان ما در سازمان انرژی اتمی همواره فعال بودند هیچ گاه فعالیت هایشان با کندی رو به رو نبوده و متوقف نشده بود اگر چنین بود ما نمی توانستیم در عرض دو ماه بیش از دو هزار و ۶۶۰ سو به ظرفیت سویی که الان داریم را اضافه کنیم، همچنین الان مقدار سو ما به ۸۶۶۰ سو رسیده است و تولید اورانیوم ما که قبل از گام سوم حدود ۴۵۰ گرم در روز بود الان به بیش از ۵ هزار گرم در روز رسیده است یعنی ده برابر شده است.
وی تصریح کرد: این فقط در فاصله دو ماه بوده است و عزیزان ما شبانه روز کار کردند در ایام محرم و صفر دوستان ما عاشورا و اربعین اینجا بودند و این ها ادامه دهنده راه حضرت اباعبدالله بوودند در برپایی پرچم اسلام به این چالش علمی به زیبایی درخشیدند
صالحی ضمن قدردانی از ۱۵ هزار پرسنل سازمان انرژی اتمی یادآور شد: امروز سه افتتاحیه به صورت نمادین داریم که یکی از آن‌ها زنجیره میانی ۳۰ تایی IR۶ است که پیش از این زنجیره ۲۰ تایی را در ۲۰ فروردین نصب کرده بودیم و یک زنجیره ۱۰ تایی هم داشتیم، بنابراین الان تعداد ماشین‌های IR۶ به ۶۰ ماشین رسیده که هر کدام ۱۰ سو و در مجموع ۶۰۰ سو به ظرفیت موجود اضافه کردند.
رئیس سازمان انرژی اتمی گفت: قرار نبود زنجیره ۳۰ تایی را اکنون راه اندازی کنیم، قرار بود بعد از این که کارها را در زنجیره ۲۰ تایی به سرانجام می‌رسانیم سه چهار سال بعد این کار انجام شود، اما در یک چالش سیاسی قرار گرفتیم و دستور مقامات ارشد کشور این بود که این چالش را حتما به نمایش بگذاریم، که توان و اراده جمهوری اسلامی ایران آن چنان است که اراده کنند به فوریت آن‌ها را عملیاتی می‌کنند و این کاری که همکاران ما انجام دادند را بزرگان این فناوری و نخبگان می‌دانند که چه کار بزرگی انجام شده است.
