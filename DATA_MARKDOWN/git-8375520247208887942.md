
# Голова МЗС Литви назвав Росію «найбільшою перешкодою» для миру в Україні

Published at: **2019-11-05T21:32:19+00:00**

Author: ****

Original: [ГЛАВКОМ](https://glavcom.ua/news/golova-mzs-litvi-nazvav-rosiyu-naybilshoyu-pereshkodoyu-dlya-miru-v-ukrajini-637947.html)

Росія є «найбільшою перешкодою» для миру в Україні.
Про це заявив міністр закордонних справ Литви Лінас Лінкявічюс в інтерв’ю «Настоящему времени» (спільний проєкт Радіо Свобода та Голосу Америки).
«Ймовірно, найбільша перешкода в цьому [мирному] процесі – це те, що Росія позиціонує себе як нейтральна сторона, у той час, як є активною учасницею конфлікту, хоча офіційно їх не розглядають таким чином», – сказав Лінкявічюс у Празі.
За словами міністра, Москва говорить бойовикам на Донбасі, що «вам потрібно досягти угоди, і ми допоможемо», хоча насправді все відбувається «з точністю до навпаки».
Він додав, що відчуває «щирі наміри» президента України Володимира Зеленського.
«Ці нормандські переговори й пошук компромісу на вустах у всіх. Я розумію, що дуже складно все це зробити, але я відчуваю щирі наміри президента вирішити цю проблему. Складно сказати, наскільки успішним він буде», – заявив Лінкявічюс.
29 жовтня міністр закордонних справ України Вадим Пристайко заявив, що вже є попередня дата саміту лідерів «нормандського формату», і висловив сподівання, що такий саміт відбудеться «до кінця наступного місяця».
