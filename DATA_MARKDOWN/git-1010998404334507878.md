
# Не достигат медицинските специалисти в детските ясли и градини

Published at: **2019-11-07T19:40:00+00:00**

Author: ****

Original: [bTV Новините](https://btvnovinite.bg/bulgaria/ne-dostigat-medicinskite-specialisti-v-detskite-jasli-i-gradini.html)

Близо една четвърт от медицинските сестри в детските ясли и градини са в пенсионна възраст, показват данните на Българската асоциация на професионалистите по здравни грижи.
Общият брой на медицинските специалисти, които работят в детските заведения, е 4412 души. Около 1000 от тях са пенсионерки. Средната възраст на работещите в яслите и градините е 54 години.
Основните причини, заради които специалистите избягват да работят там са ниските заплати, големият брой деца, високите изисквания на родителите и отговорността за живота и здравето на децата, която няма с кого да споделят.
Румяна Владева е сред най-младите в екипа медицински сестри в ясла "Мечо Пух".
„Моята работа в тази сфера е от 5-6 години като период. Смятала съм, че ако обикна едно дете и му го показвам, родителят ще го приеме на прима виста, но съвсем не е така”, каза Румяна Владева.
Към недоверието на родителите се добавят ежедневният стрес и сравнително ниското заплащане, което прави професията още по-трудна.
„Трябва огромно търпение, което понякога се изчерпва, вярно, че е така. Трябва да се полагат усилия да се потискат тези моменти на нервност", допълни Румяна Владева.
За да намали стреса за колегите си, директорката приема всяко ново дете в различен ден. Признава, че заради случаите с насилие над деца, родителите са по-мнителни.
"Нормално е да им повлияе и да изострят своето внимание към нас. Започват да питат детето дали днес е било спокойно", каза Ваня Никилова, директор на детска ясла"Мечо Пух".
Средната възраст на персонала в детската ясла е над 40 години.
