
# Sergio Venturi, illegittima la sua radiazione dall'Ordine per la Consulta

Published at: **2019-11-05T16:56:38+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/bologna/cronaca/sergio-venturi-1.4871066)

Bologna, 5 novembre 2019 - "La Corte ha deciso che non spettasse all'Ordine provinciale dei medici di Bologna adottare un provvedimento disciplinare nei confronti di un componente della Giunta regionale medico, per aver proposto e concorso ad approvare un atto politico-amministrativo regionale gradito all'Ordine professionale. Così facendo, l'Ordine dei medici ha invaso la competenza assegnata alla Regione dagli articoli 117, terzo comma, e 118 della Costituzione, in materia di organizzazione sanitaria".
E' quanto scrive in una nota la Corte costituzionale, sul caso della radiazione dall'Ordine dei medici di Bologna dell'assessore alla Sanità dell'Emilia Romagna Sergio Venturi, per il caso 'ambulanze senza medici'. "La Corte costituzionale, riunita ieri in camera di consiglio - riporta la nota - ha esaminato il ricorso con cui la Regione Emilia Romagna ha sollevato conflitto di attribuzione nei confronti dell'Ordine provinciale dei medici chirurghi e degli odontoiatri di Bologna.
La Regione ha impugnato la sanzione della radiazione dall'albo dei medici adottata dalla Commissione disciplinare dell'Ordine nei confronti" del "medico assessore regionale alle politiche per la salute, perché aveva proposto e contribuito ad approvare una delibera della Giunta regionale sulla possibilità di impiegare infermieri nelle ambulanze anche in assenza dei medici. Delibera non gradita all'Ordine".In attesa del deposito della sentenza, l'Ufficio Stampa della Corte costituzionale fa sapere che, a conclusione della discussione, il ricorso è stato accolto. La Corte ha ritenuto che l'Ordine, "nel sanzionare il medico/assessore, di fatto ha sindacato le scelte politico-amministrative della Giunta in materia di organizzazione dei servizi sanitari, su cui non ha alcuna competenza".
Iscriviti alla newsletterRimani sempre aggiornato sulle notizie nazionaliAccedi per Iscriverti
