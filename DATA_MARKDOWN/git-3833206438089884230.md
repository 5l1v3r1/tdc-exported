
# Зловещо видео показа убийството на мафиотския бос в събота

Published at: **2019-11-07T08:23:00+00:00**

Author: ****

Original: [Plovdiv24.bg](https://www.plovdiv24.bg/novini/mejdunarodni/Zloveshto-video-pokaza-ubiistvoto-na-mafiotskiya-bos-v-subota-911832)

В началото на тази седмица се появи и видео от убийството на мафиотския бос Любомир Маркович, заснето от охранителни камери.
На него се вижда как Маркович стои на тротоара с няколко други млади мъже в близост до покрито футболно игрище ("балон") във Вождовац. Нападателят му се приближава към него отзад и е с качулка на главата.
Маркович сякаш забеляза оръжието в ръката на стрелеца или го разпознава и хуква да бяга . Все още неидентифицираният нападател обаче го подгонва и го сваля с изстрел на земята. Изстрелва още четири, а най-смъртоносният е последният - в главата.
Мотивът за убийството все още не е известен, като според информация на полицията, Маркович също е имал оръжие в себе си, но нападателят не му е дал шанс за реакция.
Следователите издирват BMW X5, с което се предполага, че се е измъкнал убиецът.
"Със сигурност килърът е имал отлична логистична подкрепа и мястото на покушението не е избрано случайно с оглед на близостта на магистралата", заяви разследващ полицай.
Една от версиите е, че Маркович може да е паднал жертва на свои. Твърди се, че е възнамерявал да сформира нова фенска група сред "черно-белите" и се е заел да изпълни плана. Той е обсъждал това с Горан Клестан, известен още като Боске, лидер на Shadows. Създаването на тази група обаче се е забавило от изненадващата смърт на Клестан, който почина преди месец във фитнес зала, покосен от сърдечен удар.
В Белград се говореше, че Боске ще бъде наследен от брат си Дарко в южната трибуна и Маркович е започнал преговори с него.
Това обаче не се е харесало на други от влиятелните фигури сред "гробарите", които не са искали ново разцепление на сектора. Стигнало се е дори до физическа саморазправа с Дарко Клестан, който е бил пребит, но не е подал сигнал за кървавото нападение, твърди Блиц.
