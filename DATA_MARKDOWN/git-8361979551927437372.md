
# Я зустрічаюся з Путіним щонайменше раз на рік. Президент Фінляндії - про те, як і навіщо будує відносини з РФ

Published at: **2019-11-02T07:22:00+00:00**

Author: ****

Original: [НВ](https://nv.ua/ukr/world/geopolitics/prezident-finlyandiji-pro-zustrichi-z-putinim-ta-vidnosini-z-rf-novini-svitu-50050818.html)

Про це він заявив в інтерв'ю журналу НВ, коментуючи відносини своєї країни з РФ.
За словами Нііністьо, він зустрічається і розмовляє з Путіним «щонайменше раз на рік».
«Бували роки, коли ми зустрічалися частіше. Загалом же ми дивилися один одному в очі, напевно, більше десяти разів, — зазначив Нііністьо. — Але майте на увазі, що за останні роки я зустрічався з китайським президентом Сі Цзіньпіном, з американськими президентами Дональдом Трампом і Бараком Обамою приблизно так само регулярно, як і з Путіним».
Однак Фінляндія принципово підтримує санкції Євросоюзу щодо Росії, нагадав Нііністьо, хоча і контактує з РФ, а також має з нею спільний кордон, який щодня перетинають сотні людей в обидві сторони.
«Хочу згадати один важливий епізод. Коли з’явилася новина про те, що росіяни анексували Крим, це була субота. Вже наступного дня, в неділю, Фінляндія засудила дії Росії. Ми завжди займали принципову позицію щодо санкцій Євросоюзу стосовно Росії», — нагадав фінський президент.
«У наших відносинах є нормальні речі. Проте ми від самого початку заявили, що засуджуємо політику Росії [в Криму і на Донбасі]. Звичайно, нам можуть сказати: ось Фінляндія просто виконує політику щодо Росії, яку визначає Брюссель. Але Фінляндія — член Євросоюзу і теж бере участь в рішеннях ЄС по Росії», — додав Нііністьо.
Він також зазначив, що з усіх країн ЄС саме Фінляндія найбільше страждає від російських контрсанкцій, однак має намір зберігати політику щодо РФ «доти, доки росіяни не змінять свою поведінку».
«Думаю, обмін військовополоненими між Україною і Росією — важливий крок для обох сторін», — підсумував лідер Фінляндії.
Він додав, що для більш жорстких санкцій потрібні «очевидні нові причини».
«Якщо щось таке трапиться — так, [підтримуємо], а поки ми зберігаємо статус-кво — причин посилювати санкції немає. Треба подивитися, як буде розвиватися нинішня ситуація», — вважає фінський президент.

        
          Читайте повну версію інтерв'ю у свіжому номері журналу НВ — № 40 від 31 жовтня 2019 року.
        
      
