
# Bosna Hersek'teki göçmen kamplarında kış korkutuyor

Published at: **2019-11-01T13:01:18+00:00**

Author: **Yalcin Ademoglu**

Original: [euronews](https://tr.euronews.com/2019/11/01/balkanlarda-kara-kis-bosnada-sikisan-gocmenler-icin-olum-kalim-mucadelesi)

Ülkelerindeki iç savaşlardan ya da ekonomik nedenlerden dolayı kaçarak Batı Avrupa'ya gitmeye çalışan binlerce göçmen Balkanlar'da kara kışın yaklaşması ile birlikte ölümle burun buruna.
Macaristan, Hırvatistan ve Slovenya'nın belgesiz göçmenlere sınırlarını kapatmasının ardından Bosna Hersek'te sıkışan binlerce göçmen gıda, yakacak, kışlık kıyafet ya da çadırdan yoksun bir şekilde hayat savaşı veriyor.
Uluslararası Göç Örgütü gibi yardım kurumları yaklaşan soğuk havalar konusunda yetkililere uyarılarda bulunuyor. Örgütün Batı Balkanlar Koordinatörü Peter Van der Auweraert, "Bu insanlar kışın burada kalırlarsa havaların hızla soğumasıyla birlikte en fazla birkaç haftada ölecekler" diyor.
Hırvatistan sınırına 8 kilometre mesafedeki Vucjak adlı derme çatma göçmen kampı aynı zamanda tehlikelerle dolu bir bölgede bulunuyor. 1990'daki Yugoslavya savaşından kalma mayınlar nedeniyle ormanda yakacak odun toplamak bile hayati risk teşkil ediyor.
Yaktıkları ateşin etrafında toplanan göçmenlerden Mohammed Idriz Neeaziv, "Hırvatistan ve Slovenya'da hayvanlar bu kamptakinden daha iyi yaşıyor. Bu bir kamp değil. İnsanlar için bir yer değil" diyor.
Afgan göçmen, Hırvatistan sınırını birçok defa geçmeyi denediğini fakat yakalanarak geri gönderildiğini söylüyor. Kışın gelmesi ise sınırı geçme denemelerini zora sokacak. Yoğun kar ve sıfırın altına düşecek hava sıcaklıkları kışa hazırlıksız bu göçmenleri donma tehlikesi ile karşı karşıya bırakacak.
Balkanlara 2018'den beri her beş kişiden biri çocuk olmak üzere toplam 40 binden fazla göçmen giriş yaptı. Ancak Avrupa Birliği 2017 yılında uygulamaya koyduğu yeni yasa çerçevesinde sınırlardaki kontrolleri arttırdı, kurulan özel sınır güvenlik birimleri kaçak göçmenlerin birlik sınırlarına girmesini mümkün mertebe engellemeye çalışıyor. Bu sebeple Bosna'da sıkışan göçmenlere kalacak yer bulma konusunda ülke yetersiz kalıyor.
Üstelik göçmen merkezi olarak kullanılan ve binlerce kişiye barınak olan bazı merkezlerin de kısa süre içerisinde kapatılacağı açıklandı. Bu durum yaklaşan kara kış ile birlikte göçmenlerin yaşadıkları dramın daha da büyümesine neden olabilir.
