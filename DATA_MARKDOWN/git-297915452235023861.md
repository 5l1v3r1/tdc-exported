
# Potkani byli pod tlakem deratizátorů. Kde se nachází v metropoli kritická místa?

Published at: **2019-11-05T14:31:00+00:00**

Author: **Michael Bereň**

Original: [Pražský deník](https://prazsky.denik.cz/zpravy_region/potkani-deratizace-pvk-kriticka-mista-praha-bezdomovci-kanalizace-hubex-20191105.html)

Jak uvádí tisková zpráva na webu PVK, deratizátoři osazenstvo městského podzemí tradičně nešetřili. „Na kritická místa jsme zamířili opakovaně. Jednalo se například o Modřany, Černý Most či Malešice,“ prohlásil tiskový mluvčí magistrátní společnosti Tomáš Mrázek s tím, že PVK pokládají nástrahy výhradně do stokové sítě a nikoliv na povrch.
Pražská kanalizační síť poskytuje domov několika miliónů potkanů. Odhady se každoročně pohybují kolem čtyř až pěti těchto hlodavců na jednoho obyvatele metropole. Právě pravidelnou deratizací kanálů se daří udržovat počet potkanů na přiměřené úrovni.
Avšak potkani se vyskytují rovněž na povrchu okolo popelnic a v neošetřované zeleni, kam lidé vyhazují odpadky. Podle PVK vyhání živočichy z kanalizace na povrch také zvýšený stavební ruch. „Dalšími problémovými místy jsou lokality obývané bezdomovci, kteří na pořádek příliš nehledí,“ dodal mluvčí Mrázek.
K hubení potkanů PVK používají tradičně přípravek Hubex – požerové nástrahy vhodné do vlhkého prostředí. „Ty obsahují například pekařské drobky, šrot, kukuřici, čokoládu, tuk a účinnou látku antikoagulant,“ popsal v tiskové zprávě Mrázek.
Celoplošná deratizace proběhne v příštím roce opět od dubna do října. V případě mimořádných událostí se mohou obyvatelé, ale i soukromé subjekty, obrátit na středisko deratizace PVK. Kontakty jsou na webu.
