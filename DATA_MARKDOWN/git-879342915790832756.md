
# У Прилуках відсторонили від посади керівника поліції

Published at: **2019-11-02T11:52:01+00:00**

Author: ****

Original: [Слово і Діло](https://www.slovoidilo.ua/2019/11/02/novyna/polityka/prylukax-vidstoronyly-pro-posady-kerivnyka-policziyi)


        Через скандал навколо розслідування загибелі 14-річного підлітка на залізничних коліях в Прилуках відсторонили від виконання обов'язків начальника місцевої поліції.
      
Про це повідомляє пресслужба Національної поліції.
Як заявив керівник Нацполіції Ігор Клименко, від виконання службових обов'язків був відсторонений начальник Прилуцького відділку поліції. Також він додав, що справу про загибель підлітка було передано до головного слідчого управління.
«Максимально об'єктивне розслідування причин і обставин трагічної смерті хлопця - таке завдання я поставив кращим слідчим центрального апарату. Тому завтра всі матеріали кримінального провадження будуть передані до Головного слідчого управління, де їх вивченням займеться група досвідчених слідчих і оперативників», - зазначив Клименко.
Як повідомлялося раніше, 29 жовтня в Прилуках на залізничних коліях у 5 кілометрах від будинку загинув 14-річний Денис Чаленко. За сотню метрів від місця загибелі юнака знайшли безліч плям крові. Батьки не погоджувалися з офіційною версією поліції, що підлітка збив потяг, тому це викликало суспільний резонанс. Батьки впевнені, що хлопця вбили, а потім перенесли на рейки, аби приховати сліди злочину.
Крім того, в суботу, 1 листопада, під Прилуцьким відділком поліції пройшов мітинг із вимогою розслідувати смерть 14-річного Дениса Чаленка. Учасники акції кричали «Ганьба» і запалили шини під будівлею поліції.
Раніше в поліції назвали кількість добровольців в Золотому.
Також нагадаємо, поліція встановила особу кілера, який влаштував стрілянину в Харкові.
Хочете обговорити цю новину? Долучайтеся до телеграм-чату CHORNA RADA
