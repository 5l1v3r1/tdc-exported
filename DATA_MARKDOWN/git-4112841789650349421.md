
# Pravú ruku Mikuláša Černáka odsúdili za vraždu na 8 rokov väzenia. Stretneme sa v pekle, povedal Černák obeti

Published at: **2019-11-07T17:02:00+00:00**

Author: **Jakub Paulík**

Original: [REFRESHER](https://refresher.sk/76335-Pravu-ruku-Mikulasa-Cernaka-odsudili-za-vrazdu-na-8-rokov-vazenia-Stretneme-sa-v-pekle-povedal-Cernak-obeti)


        Obaja mali strieľať z tej istej zbrane.
      
Niekdajší mafiánsky boss Mikuláš Černák je odsúdený na doživotie. Mnohí jeho bývalí kumpáni sú už po smrti. Ján Kán, ktorý býva všeobecne označovaný za Černákovu pravú ruku, sa však stále nachádza na slobode, čo by sa malo onedlho zmeniť.
V súdnom spore, v ktorom sa pojednávalo o vražde poľského milionára Grzegorza Szymaneka z roku 1997, mu súd vymeral 8-ročný trest. Rozsudok nie je právoplatný, obhajoba sa voči nemu odvolala.
Okresný súd v Banskej Bystrici ďalej z vraždy Szymaneka uznal vinným aj Mikuláša Černáka. S ohľadom na to, že si už teraz odpykáva doživotie, mu ale trest neuložil. Černák sa k svojmu podielu na vražde dlhodobo priznával. Podľa tvrdenia obžaloby mal Černák svojej obeti streliť pištoľou do úst, na čo Szymaneka následne Kán strelil do hrudníka. Obaja strieľali z rovnakej zbrane.
„Miki Szymanekovi povedal, otvor ústa a vložil mu pištoľ do úst. Povedal mu: ‚Stretneme sa v pekle.‘ Strelil. Poliak vydával zvláštne zvuky, ako keby chrápal. Miki podal zbraň Jánovi Kánovi a on ho strelil do hrudníka. Zakopte ho, povedal potom Miki. Nečakal som to, zostal som v miernom šoku a prišlo mi zle. Zvracal som. Miki sa mi smial a vravel: ‚No čo, mafiáni z východu,“ cituje Teraz.sk slová svedka Alexandra Horvátha z marca 2019. Horváth bol švagrom niekdajšieho východoslovenského bossa Róberta Holuba, ktorého zradil.
O spojitosti úmrtia Poliaka Szymaneka s gangom Černákovcov písal ako prvý investigatívny novinár Paľo Rýpal, ktorý je od roku 2008 nezvestný. Pre ďalšie mafiánske prípady z divokých 90. rokoch začni sledovať nasledujúce vlákno.
