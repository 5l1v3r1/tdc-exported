
# Paura a Piazzale Ostiense: entra nel bar per rapinarlo, cliente-eroe lo affronta e sventa il colpo

Published at: **2019-11-04T15:24:47+00:00**

Author: **Redazione**

Original: [Il Corriere della Città](https://www.ilcorrieredellacitta.com/news/paura-a-piazzale-ostiense-entra-nel-bar-per-rapinarlo-cliente-eroe-lo-affronta-e-sventa-il-colpo.html)

A seguito di una segnalazione giunta al numero di pronto intervento 112, i Carabinieri della Stazione Roma Garbatella hanno arrestato, per tentata rapina e resistenza a Pubblico Ufficiale, un cittadino straniero, di 37 anni, disoccupato e in Italia senza fissa dimora, già noto alle forze dell’Ordine.
Lo straniero si è introdotto la scorsa notte, in un bar di piazzale Ostiense, armato di un frammento di vetro di bottiglia e dopo aver minacciato il personale del locale nel tentativo di farsi consegnare l’incasso è stato affrontato da un avventore del bar, un cittadino Colombiano di 32 anni, che è riuscito a farlo desistere. Nel frattempo, i militari hanno raggiunto l’indirizzo indicato e sono riusciti a bloccare lo straniero che nel tentativo di darsi alla fuga li ha anche aggrediti. I militari dopo la colluttazione hanno avuto la meglio e lo hanno ammanettato.
L’arrestato è stato accompagnato dai Carabinieri all’ospedale Sant’Eugenio dove è stato medicato e dimesso con alcuni giorni di prognosi, a causa delle contusioni riportate nelle fasi della tentata rapina. Successivamente è stato portato in caserma e trattenuto a disposizione dell’Autorità Giudiziaria, in attesa del rito direttissimo.
