
# Rafa u stopu prati Novaka: Conga se držao samo jedan set

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/tenis/vesti/rafa-u-stopu-prati-novaka-conga-se-drzao-samo-jedan-set/341354)

Prate se u stopu Novak Đoković i Rafael Nadal. Zbog toga i jesu dvojica najboljih tenisera današnjice... Đoković je protutnjao danas do polufinala mastersa u Parizu, a istim putem je nekoliko sati kasnije prošao i Nadal.
Španac je morao više da se potrudi od Srbina, iako je na papiru imao lakši posao. Nekada veliki talenat Žo-Vilfred Conga je odigrao svoj tipični meč: bio je jako dobar jedan set, a kada je njega izgubio, u drugom nije imao ni volje da se bori – 7:6, 6:1.
Stigao je i Nadal do polufinala, u kojem će ga sutra čekati Denis Šapovalov. Do sada su igrali dva puta jedan protiv drugog i skor je 1:1. U 2019. se nisu sretali na terenu, iako je godina pri kraju...
Što se tiče četvrtfinala, Conga je pružio dobar otpor u prvom setu. Svako je držao svoj servis gem, bez ijedne brejk lopte, sve do taj-brejka. A, tu je Nadal bio psihički stabilniji i preciznije ruke, pa je dobio taj deo igre sa 7:4.
Uobičajeno je za Congu da kada protiv favorita na takav način izgubi set, da se u drugom „raspadne“. Nije „razočarao“ ni večeras, za nešto više od pola sata izgubio je drugi set sa 6:1.  Za njega je sezona završena, trebalo bi od ponedeljka da bude 25. teniser sveta.
Nadalov proboj u polufinale sve više smanjuje Đokovićeve šanse da bude broj 1 na kraju godine. U ovom trenutku, posle pobeda obojice tenisera, razlika je 1.280 bodova u korist Španca. Mnogo jeste, nemoguće nije...
Foto: Reuters
