
# Hauglie innrømmer: Kunne gått ut tidligere med EØS-informasjon

Published at: **2019-11-06T15:34:50+00:00**

Author: **Jørgen Gilbrant**

Original: [Dagbladet.no](https://www.dagbladet.no/nyheter/hauglie-innrommer-kunne-gatt-ut-tidligere-med-eos-informasjon/71789463)

5. mars konkluderte arbeids- og sosialdepartementet med at Norge i minst sju år har feiltolket EUs trygdeforordring for korttidsopphold i utlandet.
Departementet sendte da et brev til Nav der de ba etaten om å gå opp hvordan man skulle innføre en ny forskrift. Det var da snakk om å endre praksis framover i tid, Nav skulle ikke gå tilbake og se på tidligere saker som var vurdert ut fra en feil forståelse av regelverket.
- Det som kom fram da var at feilen gjaldt korttidsopphold og at det var av relativt beskjedent omfang. Man var opptatt av å endre praksis framover, sier arbeids- og sosialminister Anniken Hauglie til Dagbladet.
Hauglie understreker at departementets konklusjon i mars gjaldt korttidsopphold og ikke langtidsopphold, som er relevant for dem som er dømt til fengsel.
- Vi så ikke hvor alvorlig det var i mars, slår Hauglie fast.
Nav svarte departementet 21. juni i et brev der de går gjennom hvordan en endret forskrift for korttidsopphold kan gjennomføres.
Men ikke på noe tidspunkt informerte departementet Stortinget eller offentligheten. Nav informerte heller ikke, så langt Dagbladet har fått på det rene, brukerne.
Personer på AAP, syke- eller pleiepenger fikk ingen informasjon om den nye tolkningen av EØS-avtalen og at de nå med ren samvittighet kunne dra på ferie i varmere strøk.

        - Hvorfor gikk dere ikke offentlig ut og informerte om hvorfor dere endret forskriften?
      
- Da var det ikke snakk om en lovanvendelsesfeil, det hender jo at praksis endres ikke som følge av at det er en juridisk forskjell.

        - Men dere endret forskriften på grunn av en ny tolkning av EØS-reglene?
      
- Jo, det kunne man ha gjort. Men det gjorde man ikke, sier Hauglie.
Lyset var altså halvveis påslått både i departementet og i Nav da det gjaldt forståelsen av EUs trygdeforordring. De hadde skjønt at man kunne være i utlandet i kortere perioder, men de skjønte først fredag 13. september at dette også var tilfelle for lengre opphold.
- Kunne dette endt annerledes, hvis man hadde gått ut allerede i mars og forklart at man hadde en ny forståelse av rettighetene for korttidsopphold i EØS-avtalen?
- Det kan jeg ikke spekulere i. Det jeg har fått tilbakemelding på nå er at EØS-forordringen har vært løftet fram flere steder uten at den er tatt til følge. Heller ikke i rettsvesenet. Om en pressemelding hadde endret på det, blir bare spekulasjoner, sier Hauglie.
Det var altså ytterst få som fikk med seg de nye EØS-rettighetene. Departementet endret også muligheten for å oppholde seg i EU mens man var sykmeldt, men dette ble bare informert om i et internt rundskriv i Nav. Heller ikke dette ble informert om på Nav.no eller i en pressemelding fra departementet.
Rødt-leder Bjørnar Moxnes mener Hauglie mangler gode svar på hvorfor ikke alarmen gikk allerede i mars. Og hvorfor ikke folk på trygdeytelser og offentligheten ble informert om endringene.
- Dette er et av de store spørsmålene i saken. Hvorfor ba ikke Anniken Hauglie Nav om å rydde opp etter møtet i mars da det var klart at korttidsopphold var innenfor loven. Hun burde umiddelbart ha gått i gang med å sjekke om det gjaldt langtidsopphold og også sjekke saker tilbake i tid for å få rettet opp i urett umiddelbart, sier Moxnes.
Moxnes mener den manglede oppfølgingen av brukerne og informasjon er enda en puslespillbrikke i det store bildet:
- Dette underbygger mistanken vi har om at det er politiske signaler som har medvirket til at det ikke har vært en raskere opprydning, sier Moxnes.
