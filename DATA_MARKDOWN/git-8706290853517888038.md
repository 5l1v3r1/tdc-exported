
# Μεταφέρθηκε στις φυλακές Κορυδαλλού ο ιερέας από τη Μάνη - Πρόσωπο «κλειδί» η μητέρα της 12χρονης

Published at: **2019-11-07T05:07:00+00:00**

Author: ****

Original: [enikos.gr](http://www.enikos.gr/society/682709/metaferthike-stis-fylakes-korydallou-o-iereas-apo-ti-mani-prosopo)


        Της Δήμητρας Πανανού
      
Στις φυλακές Κορυδαλλού βρίσκεται από την Τρίτη ο ιερέας από τη Μάνη που κατηγορείται ότι ασέλγησε εις βάρος της 12χρονης κόρης της συντρόφου του.
Μέχρι στιγμής δεν έχουν διευκρινιστεί οι λόγοι της μεταφοράς του από τις φυλακές Τριπόλεως όπου κρατούνταν, ενώ το απόγευμα της Τετάρτης αναμένονταν να δεχτεί την επίσκεψη του δικηγόρου του, Νικόλαου Ιωάννου.
Η μεταφορά του στο κατάστημα κράτησης του Κορυδαλλού συνέπεσε με τη δημοσίευση των στοιχείων ταυτότητας και φωτογραφιών του ιερέα, Νικόλαου Σταματόγιαννη, κατόπιν σχετικής διάταξης της εισαγγελίας πρωτοδικών Γυθείου και επικύρωσης αυτής από την εισαγγελία εφετών Καλαμάτας. Η δημοσιοποίηση των προσωπικών στοιχείων κρίθηκε σκόπιμη για την προστασία του κοινωνικού συνόλου.
Σημειώνεται ότι μετά το πέρας της κύριας ανάκρισης είχε εκδοθεί ένταλμα προσωρινής κράτησης του 55χρονου και έκτοτε βρισκόταν στις φυλακές Τριπόλεως, όπου συνήθως κρατούνται άτομα που έχουν υποπέσει σε παρόμοια αδικήματα.
O ιερέας μέσα από τις φυλακές συνεχίζει να αρνείται τις κατηγορίες. «Ότι έχω πει από την πρώτη στιγμή είναι αλήθεια. Το βεβαιώνουν όλα τα χαρτιά που υπάρχουν, και όλοι οι άνθρωποι που έχουν αναμειχθεί στην υπόθεση αυτή. Εγώ και η κόρη μου ήμασταν αυτοί που ενημερώσαμε τη μάνα του παιδιού για την εκμυστήρευση που μας έκανε, ότι το είχε πειράξει ο παππούς του, αλλά και τους γιατρούς και την αστυνομία όταν έπαθε η μάνα τη νευρική κρίση. Με υπομονή και με τη βοήθεια του Θεού θα περάσω τη δοκιμασία αυτή», δηλώνει μέσω του δικηγόρου του.
Την ίδια στιγμή, «ύποπτη» χαρακτηρίζουν οι Αρχές και τη στάση της μητέρας του 12χρονου κοριτσιού. Οι αστυνομικοί που χειρίζονται την υπόθεση εκτιμούν ότι η γυναίκα βουλγαρικής καταγωγής δεν έχει αποκαλύψει όλη την αλήθεια, γεγονός στο οποίο συντείνει η αλλαγή στάσης της.
Στην κατάθεσή της, που περιλαμβάνεται στη δικογραφία, είχε πει στους αστυνομικούς: «Ο ιερέας είναι καλός άνθρωπος. Μας είχε βοηθήσει ως οικογένεια. Ήταν συχνά στο σπίτι μου και αγαπούσε τα παιδιά. Τους φέρονταν ως πραγματικός πατέρας. Όταν μου είπε το παιδί τι γινόταν δεν μπορούσα να το πιστέψω. Νόμιζα ότι λέει ψέματα. Δε γνωρίζω τίποτα για τα όσα καταγγέλλει το κορίτσι μου. Δεν ήμουν ποτέ μπροστά σε κάποιο περιστατικό».
Ωστόσο, στη συνέχεια η γυναίκα που φαίνεται να αποτελεί πρόσωπο «κλειδί» στην υπόθεση άλλαξε τη στάση της, δηλώνοντας δημόσια ότι στην αρχή δεν μπορούσε να πιστέψει ότι ο ιερέας είχε κάνει κακό στην κόρη της. «Του είχα εμπιστοσύνη. Τώρα όμως πιστεύω πως όντως έκανε αυτά που τον καταγγέλλει η κόρη μου», λέει η μητέρα του κοριτσιού, ενώ μετ’ επιτάσεως υποστηρίζει ότι ο πατέρα της, ο οποίος φέρεται, σύμφωνα με τις καταγγελίες της πλευράς του ιερέα, να είχε κακοποιήσει την 12χρονη, είναι αθώος. «Ο πατέρας μου είναι ανάπηρος. Πώς θα μπορούσε να κάνει κάτι τέτοιο;», καταλήγει.
Πηγή: real.gr
