
# 
        ۱۳۰۰ پرواز لوفت‌هانزا در پی اعتصاب لغو شد
      

Published at: **2019-11-07T00:11:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638582/%DB%B1%DB%B3%DB%B0%DB%B0-%D9%BE%D8%B1%D9%88%D8%A7%D8%B2-%D9%84%D9%88%D9%81%D8%AA%E2%80%8C%D9%87%D8%A7%D9%86%D8%B2%D8%A7-%D8%AF%D8%B1-%D9%BE%DB%8C-%D8%A7%D8%B9%D8%AA%D8%B5%D8%A7%D8%A8-%D9%84%D8%BA%D9%88-%D8%B4%D8%AF)

به گزارش بولتن نیوز، شرکت هواپیمایی لوفت‌هانزای آلمان روز چهارشنبه اعلام کرد هزار و ۳۰۰ پرواز را به علت اعتصاب دو روزه خدمه پرواز لغو می‌کند. این اعتصاب در میان جنجال فزاینده درباره حقوق و شرایط، باعث هرج و مرج در پرواز‌ها شد.
این شرکت در بیانیه‌ای اعلام کرد: «در نتیجه اعتصاب، حدود ۱۸۰ هزار مسافر با لغو هزار و ۳۰۰ پرواز متاثر خواهند شد.»
قرار است این توقف ۲۴ ساعته به دعوت اتحادیه خدمه پرواز (UFO)، از ساعت ۲۳ چهارشنبه به وقت گرینویچ (دو و نیم بامداد پنجشنبه به وقت تهران) شروع شود و تا ساعت ۲۳ جمعه به وقت گرینویچ (دو و نیم بامداد شنبه به وقت تهران) ادامه یابد. این اتحادیه اعلام کرد این اعتصاب بر همه پرواز‌های خروجی لوفت‌هانزا در این مدت تاثیر خواهد گذاشت.
اعلام لغو ۷۰۰ پرواز در روز پنجشنبه و حدود ۶۰۰ پرواز در روز جمعه پس از آن صورت گرفت که دادگاه کار فرانکفورت درخواست لوفت‌هانزا را برای صدور حکم توقف اعتصاب رد کرد. این دادگاه اعلام کرد که این اعتصاب قانونی است.
کارستن اشپور (Carsten Spohr) مدیر عامل لوفت‌هانزا چهارشنبه شب در تلاش برای جلوگیری از اعتصاب، از اتحادیه خدمه پرواز و دو اتحادیه رقیب برای گفت‌وگو‌های لحظه آخری دعوت کرد. اتحادیه خدمه پرواز اعلام کرد این اعتصاب ضروری است، چون مذاکرات با رؤسای لوفت‌هانزا به بن بست رسیده است.
