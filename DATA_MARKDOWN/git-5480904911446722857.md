
# 17. kolo ELH: Sparta otočila duel s Brnem, Plzeň vyhrála ve Zlíně

Published at: **2019-11-03T20:45:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/17-kolo-elh-sparta-otocila-duel-s-brnem-plzen-vyhrala-ve-zline/1816731?utm_source=rss&utm_medium=feed)

Praha - Hokejisté Sparty porazili před nejvyšší návštěvou sezony 14.578 diváků po strhujícím obratu Brno 5:4 a stráví první reprezentační pauzu v čele Tipsport extraligy s tříbodovým náskokem na Plzeň, Mladou Boleslav a právě Kometu. Plzeň se po 17. kole posunula v tabulce na druhou pozici díky výhře ve Zlíně 2:1. Soutěž nyní přeruší tradiční turnaj Karjala.
Sparta zvítězila v jedenáctém z posledních 12 utkání. Kometu zdolala na čtvrtý pokus, přestože v 50. minutě prohrávala 1:4. Domácí během 104 vteřin srovnali i díky dvěma gólům Vladimíra Růžičky a 15 sekund před koncem třetí třetiny dokonal zvrat David Tomášek.
Plzeň díky úspěchu na ledě předposledního Zlína potřetí za sebou naplno bodovala. Po první třetině sice prohrávala, ale ve druhém dějství průběh otočila. Vítěznou branku vstřelil v 36. minutě ve vlastním oslabení Matyáš Kantner po chybě gólmana Marka Čiliaka.
Berani sice uhlídali plzeňského kapitána Milana Gulaše, který v 16. utkání v sezoně poprvé nebodoval, ale připsali si třetí prohru z posledních čtyř utkání.
Kladno získalo dva body za vítězství 4:3 v prodloužení ve Vítkovicích. Hosté sice prohrávali 0:2 a 1:3, ale hlavně zásluhou dvou branek Jakuba Strnada výsledek otočili. Ostravané proti Kladnu dokázali bodovat ve vzájemných utkáních poosmé za sebou, v aktuální sezoně už ale šest kol čekají na výhru v normálním čase.
Olomouce uspěla v Karlových Varech 3:2 a zabrala po čtyřech porážkách, rozhodl o tom v 29. minutě útočník Lukáš Klimek. Energie po sedmi výhrách z osmi duelů podruhé za sebou nebodovala.
Poslední Pardubice vyhrály východočeské derby na ledě Hradce Králové 5:2, uspěly po pěti prohrách v řadě a bodově se dotáhly na třináctý Zlín. Dynamo oplatilo soupeři porážku 1:2 z domácího ledu, dvěma góly pomohl vítězům švédský útočník Johan Harju.
--------

        
          PSG Berani Zlín - HC Škoda Plzeň 1:2 (1:0, 0:2, 0:0)
        
      
Branky a nahrávky: 17. Freibergs (Dufek, Jeglič) - 32. Pour (Roman Vlach), 36. Kantner. Rozhodčí: Jeřábek, Stano (SR) - Bryška, Rampír. Vyloučení: 3:4. Bez využití. V oslabení: 0:1. Diváci: 4506.

        
          HC Energie Karlovy Vary - HC Olomouc 2:3 (1:0, 1:3, 0:0)
        
      
Branky a nahrávky: 3. Stříteský (Skuhravý), 28. Vondráček (Koblasa, Šenkeřík) - 24. Nahodil (Olesz, Irgl), 25. Škůrek (Irgl, Nahodil), 29. Klimek (Strapáč, Dujsík). Rozhodčí: Šír, R. Svoboda - Gerát, Hynek. Vyloučení: 5:4, navíc Plutnar, Skuhravý (oba Karlovy Vary). Využití: 0:2. Diváci: 4278.

        
          HC Sparta Praha - HC Kometa Brno 5:4 (0:0, 1:3, 4:1)
        
      
Branky a nahrávky: 29. Smejkal (Jurčina, Řepík), 50. V. Růžička ml. (Říčka, Polášek), 52. V. Růžička ml. (Říčka, Tomáš Dvořák), 52. Řepík (Tomášek, Jurčina), 60. Tomášek (Řepík) - 22. Plekanec (Svačina, Pyrochta), 26. Svačina (J. Hruška), 27. Zaťovič (P. Holík, O. Němec), 46. Svačina (Plekanec). Rozhodčí: Mrkva, Pešina - J. Ondráček, J. Svoboda. Vyloučení: 4:5, navíc Jurčina (Sparta) 10 min. Využití: 0:1. Diváci: 14.578.

        
          HC Vítkovice Ridera - Rytíři Kladno 3:4 v prodl. (2:1, 1:1, 0:1 - 0:1)
        
      
Branky a nahrávky: 10. Mallet (P. Zdráhal, Trška), 10. Roberts Bukarts (Schleiss, M. Svoboda), 24. O. Roman (Roberts Bukarts, Schleiss) - 20. Stach (Austin, B. Nash), 40. J. Strnad (Melka, T. Kaut), 57. Melka (T. Kaut, J. Strnad), 64. J. Strnad (Zikmund). Rozhodčí: Holm (Švéd.), Kika - Hlavatý, Tošenovjan. Vyloučení: 5:4. Bez využití. Diváci: 9833 (vyprodáno).

        
          Mountfield Hradec Králové - HC Dynamo Pardubice 2:5 (1:1, 0:2, 1:2)
        
      
Branky a nahrávky: 17. Rosandič (F. Pavlík, Jergl), 56. Kevin Klíma (Rosandič, Cibulskis)- 10. Harju (Mandát, Kusý), 23. Blümel, 31. Tybor (J. Kolář, Mandát), 43. Harju (M. Machač, Mandát), 60. R. Kousal. Rozhodčí: Hejduk, Pražák - Špůr, Špringl. Vyloučení: 3:4, navíc Nedomlel (Hradec Králové) 10 min. Využití: 0:1. Diváci: 6446.    
