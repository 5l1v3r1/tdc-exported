
# Підвищення зарплат вчителям: що обіцяє нова влада і що вже провалили попередники

Published at: **2019-11-05T13:40:52+00:00**

Author: ****

Original: [Слово і Діло](https://www.slovoidilo.ua/2019/11/05/stattja/polityka/pidvyshhennya-zarplat-vchytelyam-obicyaye-nova-vlada-vzhe-provalyly-poperednyky)


        Навесні, напередодні президентських виборів, українським вчителям однієї миті наобіцяли буквально «золоті гори». У команді тоді ще кандидата Володимира Зеленського необачно заявили, що зарплати педагогам підвищать до 4 тисяч доларів. Потім визнали, що за нинішніх економічних умов зробити це неможливо. Днями прем'єр-міністр Олексій Гончарук теж не обнадіяв. За його словами, різкого підвищення зарплат вчителів не буде, для цього потрібен великий ріст економіки. «Слово і Діло» подивилося, що загалом нова влада обіцяла щодо зарплат вчителям, і які обіцянки провалили їх попередники.
      
Президент Володимир Зеленський у передвиборчій програмі вже не обіцяє зарплати по 4 тисячі доларів, обмежився тим, що професія вчителя (а також лікаря) стане престижною і високооплачуваною.
У програмі уряду більш конкретні зобов'язання: будуть підвищувати соціальний статус педагогів в дошкільних установах, досягаючи рівня заробітної плати щонайменше 4 прожиткові мінімуми.
Партія «Слуга народу» в програмі пообіцяла запровадити базове матеріальне забезпечення педагогів на рівні трьох мінімальних зарплат. Аналогічну обіцянку давали і мажоритарники від СН: Олександр Скічко, Євген Шевченко, Анна Пуртова, В'ячеслав Рубльов та інші. Крім того, «слуги народу», обрані в одномандатних округах, обіцяли домагатися запровадження доплати педагогам за кваліфікацію і стаж (зокрема, Богдан Яременко, Олександр Дубинський, Максим Бужанський, Максим Перебийніс, Олександр Ткаченко).
З інших партій обіцянка щодо вчительських зарплат є тільки у «Батьківщини»: в партії Юлії Тимошенко обіцяли підвищити оклади вчителів до європейського рівня за п'ять років.
Мажоритарник Владислав Поляк обіцяв підвищити в кілька разів зарплати для вчителів, але тільки для тих, які викладають українську мову і літературу. Лариса Білозір і Вікторія Гриб не вказували таких суворих критеріїв: запевнили, що встановлять гідні зарплати працівникам освіти.
Народний депутат Андрій Деркач перед виборами обіцяв боротися за гідну заробітну плату і умови праці вчителів. Антон Яценко планує внести до парламенту законодавчі ініціативи з питання збільшення зарплат вчителям. Ірина Констанкевич теж обіцяла відстоювати питання про збільшення зарплати працівникам дошкільних навчальних закладів, а також науково-педагогічним працівникам.
Відзначимо, що поки обіцянки президента, прем'єра і народних депутатів тільки в процесі виконання. «Слово і Діло» щодня стежить за їх реалізацією та збирає проміжні результати.
У цьому питанні особливо відзначився Віктор Бондар, який є народним депутатом вже кілька скликань поспіль. Бондар двічі у своїх передвиборчих програмах обіцяв зарплату вчителям на рівні Європейського союзу, але зобов'язання так і не виконав.
Обіцянку він давав у 2012 році, балотуючись до парламенту, однак за два роки роботи VII скликання не ініціював відповідного законопроекту. У програмі на вибори-2014 Бондар знову написав, що буде сприяти збільшенню заробітної плати вчителів до рівня стандартів ЄС. І знову жодних законопроектів, крім того, за освітню реформу (вона передбачала підвищення зарплат педагогам) нардеп теж не голосував.
Мабуть, Бондар зрозумів, що виконати цю обіцянку йому не під силу, тому в програмі на вибори-2019 її не було.
Нардеп VIII скликання Валентин Ничипоренко не виконав обіцянку ініціювати і підтримувати закони, що спрямовані на підвищення зарплат вчителям. Депутат двічі не голосував за законопроекти про підвищення прожиткового мінімуму і зарплати, а також був відсутній на голосуванні за освітню реформу. При цьому свої пропозиції він до Ради не вносив.
Максим Микитась не виконав обіцянку забезпечити підвищення заробітної плати педагогам. Він був одним з авторів законопроекту «Про внесення змін до Бюджетного кодексу України (щодо ухвалення закону «Про професійну перед вищу освіту»), який повинен був сприяти забезпеченню гідного рівня заробітних плат працівникам сфери освіти. Але ініціатива була знята з розгляду. При цьому Микитась не проголосував за реформу освіти.
Володимир Мисик провалив передвиборчу обіцянку сприяти підвищенню заробітної плати працівникам освіти. Він також не прийшов на голосування щодо реформи освіти і не вносив своїх пропозицій з питань підвищення зарплати.
Зате Володимир Гройсман у статусі прем'єр-міністра виконав обіцянку забезпечити збільшення зарплат вчителям і лікарям більш ніж на 20%. Відповідні цифри його Кабінет міністрів заклав до державного бюджету на 2017 рік. За рік Гройсман виконав ще одну аналогічну обіцянку.

        Олександра Худякова, спеціально для «Слово і Діло»
      
Хочете обговорити цю новину? Долучайтеся до телеграм-чату CHORNA RADA
