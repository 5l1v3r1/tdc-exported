
# Безвіз зі США для поляків почне діяти 11 листопада

Published at: **2019-11-06T11:31:27+00:00**

Author: ****

Original: [Європейська правда](https://www.eurointegration.com.ua/news/2019/11/6/7102691/)

Громадяни Польщі зможуть подорожувати без віз до США з 11 листопада.
Як повідомляє "Європейська правда" з посиланням на TVN 24, про це у середу заявив президент Польщі Анджей Дуда після спілкування з послом США.
"Пані посол повідомила мені, що сьогодні у Вашингтоні офіційно буде оголошено, що Польща допущена до безвізової програми та що безвізові мандрівки до Сполучених Штатів терміном до 90 днів з туристичною і бізнесовою метою стануть можливі з 11 листопада цього року, буквально за кілька днів", - сказав президент.
Дуда подякував президентові США Дональду Трампу, який, як він сказав, рік тому пообіцяв, що Польща буде допущена до цієї безвізової програми до кінця його першого терміну.
Нагадаємо, 4 жовтня президент США Дональд Трамп заявив, що офіційно дозволив включити Польщу в американську програму скасування віз.
Ця програма надає громадянам країн-учасниць право в'їзду до Сполучених Штатів з метою бізнесу чи туризму до 90 днів без візи.
Раніше повідомлялось, що відсоток відмов у візових зверненнях до консульств США у Польщі вперше в історії впав нижче 3% - це необхідна умова для відповідності безвізовій програмі США.
