
# ไม่ใช่ครั้งแรก!'คาราบาว'วงแตก 'เทียรี่'ออก-ปมขัดแย้ง

Published at: **2019-11-05T04:10:00+00:00**

Author: ****

Original: [เดลินิวส์](https://www.dailynews.co.th/entertainment/740049)


        แฟนคลับห่วง "คาราบาว" วงแตก! แต่ไม่ใช่ครั้งแรก เคยเกิดขึ้นแล้วเมื่อปี 31 "เทียรี่" แยกตัวออกจากวงไปทำอัลบั้มเดี่ยว เชื่อสาเหตุมาจากความขัดแย้งการทำงาน ก่อนปี 38 กลับมารวมตัวครบวง
      
จากกรณีที่ เทียรี่ เมฆวัฒนา หนึ่งในสมาชิกของวงคาราบาว ได้ออกมาโพสต์ข้อความผ่านทางเฟซบุ๊กส่วนตัวว่า “ตั้งแต่วันนี้ไป ผมไม่ทำตามคำสั่งของพี่แอ้ดอีกต่อไปนะคับ”  ทำให้แฟนๆ หลายๆ คนเกิดความสงสัยว่าเกิดอะไรขึ้น มีปัญหาภายในวงหรือเปล่า  ในเวลาต่อมา เทียรี่ ก็ยังโพสต์ข้อความต่ออีกว่า “ถึงเวลา จะพูดความจริงนะคับ”  ซึ่งได้สร้างความเป็นห่วงจากแฟนคลับเป็นอย่างมาก โดยห่วงว่าวงคาราบาวจะแตกหรือไม่นั้นกับประเด็นดังกล่าว "เดลินิวส์ออนไลน์" ได้จะย้อนถึงเหตุการณ์ที่วงคาราบาวเคยแตกมาแล้วครั้งหนึ่ง โดยวงดนตรี “คาราบาว” เริ่มต้นจาก ยืนยง โอภากุล (แอ๊ด) กับ กิรติ พรหมสาขา ณ สกลนคร (เขียว) ตั้งแต่ ปี พ.ศ. 2520  โดย เที่ยรี่ เข้าร่วมงานกับคาราบาวอย่างเต็มตัวเมื่อปี 2526 แต่ในปี 2531 อัลบั้มชุดที่ 9 “ทับหลัง” ถือเป็นอัลบั้มชุดสุดท้ายของการทำงานของสมาชิกคาราบาวทั้ง 7 คน ประกอบด้วย ยืนยง โอภากุล (แอ๊ด)  หัวหน้าวงคาราบาว,กิรติ พรหมสาขา ณ สกลนคร (เขียว),ปรีชา ชนะภัย (เล็ก) ,เทียรี่ เมฆวัฒนา (รี่),ธนิศร์ ศรีกลิ่นดี (อาจารย์),อำนาจ ลูกจันทร์ (เป้า) และ อนุพงษ์ ประถมปัทมะ (อ๊อด) ด้วยเหตุผลที่ว่าถึงจุดที่สมาชิกคาราบาวต้องแยกย้ายออกไปจากคาราบาว ไปทำในสิ่งที่ตัวเองอยากทำ แต่ถึงอย่างไรก็ยังมีคาราบาวต่อไป แม้ในปี พ.ศ. 2533 จะเหลือสมาชิกในวงเพียง 4 คน ประกอบไปด้วย แอ๊ด เขียว เล็ก และอ๊อด ที่ยังคงเป็นแกนนำของคาราบาวในอัลบั้มชุดนี้ โดยมีวงตาวัน เข้ามาเป็นแบ๊คอัพ และสร้างสรรค์อัลบั้มชุดที่ 10 ขึ้นมา โดยใช้ชื่อชุดว่า “ห้ามจอดควาย” ขึ้นมาในนามของคาราบาว โดยมีสีสันทางด้านดนตรีต่างไปจากชุดเดิม แต่ก็ยังคงบทเพลงแนวทางเดิมของคาราบาว เพลงเด่นในชุดนี้ได้แก่ สัญญาหน้าฝน ที่แอ๊ด คาราบาว เขียนขึ้นให้เพื่อนรัก เขียว คาราบาวได้ร้องเพลงนี้ จนเป็นบทเพลงประจำตัวของเขียวคาราบาวไปเลย และบทเพลงถึกควายทุย ค.เขาเดียว ในอัลบั้มนี้ ถือเป็นบทเพลงภาคสุดท้ายของบทเพลงถึกควายทุยที่ถูกเล่าขานตั้งแต่ชุดที่ 1 ถึงชุดนี้
หลังจากอัลบั้มชุดที่ 10 "ห้ามจอดควาย" สมาชิกของคาราบาวอีก 3 คนที่เหลือ ประกอบไปด้วย เทียรี่ เมฆวัฒนา ,อาจารย์ธนิสร์ ศรีกลิ่นดี และ อำนาจ ลูกจันทร์ รวมตัวกันเริ่มไปทำงานเดี่ยวของตัวเอง และนอกจากนั้น ยืนยง โอภากุล, ปรีชา ชนะภัย ,กีรติ พรหมสาขา ณ สกลนคร ก็ได้ทยอยไปทำงานเดี่ยวของตนเองเช่นกัน ความขัดแย้งที่เกิดขึ้นกับสมาชิกคาราบาวทั้ง 7 คน เป็นคำตอบของแฟนเพลงคาราบาว แต่ความเป็นจริงแล้ว การแยกย้ายกันออกไปทำเดี่ยวของแต่ละคนนั้น เป็นสิ่งที่เราเรียกว่าการถึงจุดอิ่มตัวของความเป็นคาราบาวการทำงานด้วยกันมานานของสมาชิกทั้ง 7 คนนั้น ความขัดแย้งในการทำงานย่อมมีขึ้นเป็นธรรมดา แต่อย่างไรก็ดี สมาชิกทุกคนก็ยังไปมาหาสู่และช่วยเหลือซึ่งกันและกันโดยตลอด ต่อมาในปี พ.ศ. 2538 สิ่งที่แฟนเพลงคาราบาวรอคอยก็มาถึง สมาชิกคาราบาวทั้ง 7 คน ได้กลับมารวมตัวกันเฉพาะกิจ ในวาระครบรอบ 15 ปีคาราบาว และได้ร่วมกันสร้างสรรค์ผลงานเพลงออกมาในอัลบั้มชุดที่ 16 ให้ชื่ออัลบั้มว่า "หากหัวใจยังรักควาย"  และในปี พ.ศ. 2541 อัลบั้มชุดที่ 19 “อเมริกันอันธพาล” เป็นการกลับมาร่วมงานกับคาราบาวอีกครั้งของ ปรีชา ชนะภัย (เล็ก) เทียรี่ เมฆวัฒนา (รี่) และกิรติ พรหมสาขา ณ สกลนคร (เขียว) บทเพลงในอัลบั้มนี้ แอ๊ด คาราบาวได้ร้องเพลงเหน็บแนมประเทศมหาอำนาจสหรัฐอเมริกา ในเพลงอเมริกันอันฑพาล ซึ่งอเมริกันได้ออกกลอุบายตั้ง IMF ขึ้น ปล่อยเงินกู้ให้ประเทศไทย จนทำให้ประเทศไทยเป็นหนี้อเมริกาอย่างมหาศาล และการกลับเข้ามาทำงานของสมาชิกคาราบาวเดิม เล็ก คาราบาว ได้ร้องเพลงเกี่ยวกับเด็ก ชื่อเพลงไอ้หนู ส่วนเทียรี่ได้มาขับขานเพลงรักตามสไตล์ตัวเอง ในชื่อเพลงรักนี้มีแต่เธอ ได้อย่างประทับใจ ขอบคุณภาพจาก Carabao Official และ Thierry Carabaoข่าวที่เกี่ยวข้อง - คาราบาวแตก!'เทียรี่'เดือด ซัดผมไม่ทำตาม'แอ๊ด'สั่งแล้ว
