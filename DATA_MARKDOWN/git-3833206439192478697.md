
# Здравко Димитров: Искам да направя Пловдив най-добрия град за живеене

Published at: **2019-11-01T07:30:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Zdravko-Dimitrov-Iskam-da-napravya-Plovdiv-nai-dobriya-grad-za-zhiveene-910243)

Искам да направя Пловдив най-добрия град за живеене в страната. Това каза Здравко Димитров, кандидат за кмет на Пловдив от ГЕРБ/СДС, в разговор с Илиана Беновска в извънредно издание на предаването "Беновска пита“ по "Канал 3“ и "Радио К2“, съобщиха от екипа на предаването.
"Добър вечер и нека да победят най-добрите, както се казва! Какъв извод си направихте от тази предизборна кампания? Какъв е духът, какво е настроението, интересуват ли се хората от политика? Какво най-много ги интересува, за да изберат някого?“, попита в началото на разговора своя гост водещата Илиана Беновска.
Здравко Димитров отговори, че хората се интересуват от нормални неща, като детски площадки, тротоари, детски ясли и градини, здравеопазване, транспорт. "С тези неща обикновеният гражданин се среща всеки ден, но за съжаление в повечето райони ми направи впечатление, че проблемите са едни и същи!“, обясни той.

        Проблемите с транспорта в Пловдив
      
"Хайде да започнем с транспорта, Пловдив има два всеизвестни проблема – задръстванията и много високият данък за МПС. Обяснете ги!“, продължи водещата Илиана Беновска. Събеседникът ѝ отговори, че задръстванията вече не обхващат само центъра, а целия град. Той обясни, че около Пловдив вече са създадени доста икономически зони, повечето работници живеят в самия град, но през деня пътуват до тези зони и това създава невероятен трафик. Улиците на града са построени преди доста време и не са проектирани да поемат този трафик, от друга страна светофарите не са синхронизирани така, както трябва. Кандидатът за кмет подчерта, че градският транспорт също не е на необходимото ниво и това е проблем, по който незабавно трябва да се работи.
"Но това са все проблеми на големи градове, Пловдив е вторият по големина град в България след София. Сега се сетих, Вие сигурно сте шофирали в Атина, там проблемът е същият, работи се до късно, шофира се на големи разстояния, после хората се връщат обратно, адски са задръстванията!“, отбеляза водещата Илиана Беновска. Здравко Димитров отговори, че това наистина е така, но проблемите трябва да се решават адекватно. Той обясни, че е провел разговори със специалисти от Столична община, които са готови да помогнат, специалисти от чужбина също могат да окажат съдействие. "Това е наука, правят се изчисления, мисля, че ще се справим!“, категоричен бе той. 

        Какво ще надгради от опита си като районен кмет и областен управител?
      
"Вашият опит като кмет, преди да станете областен управител Вие бяхте един мандат кмет на район "Западен“, какво ще надградите сега в големия мащаб на големия град?“, попита водещата Илиана Беновска. Здравко Димитров отговори, че има доста неща, които могат да се надградят, като на едно от първите места е инфраструктурата. Той подчерта, че трябва да се направят кръстовища на две нива. Водещата поясни, че има предвид какво може да надгради като опит. Събеседникът й отговори:
"Аз съм достъпен човек, и като районен кмет бях такъв, и като областен управител, така че няма да са ми чужди проблемите на Пловдив, самият аз живея в Пловдив, срещам се всеки ден с пловдивчани!“.
"Бях през миналата седмица в Пловдив, центърът винаги е бил уникално добре, но сега е чудесен, и си мислех защо не направите един приемен ден по "Главната“, да кажем, че кметът всяка сряда от 8 до 10 часа ходи по главната и всеки може да го срещне?“, предложи водещата Илиана Беновска. Здравко Димитров отговори, че така или иначе всеки ден се разхожда по улиците и му е приятно да се среща с хората. "Пловдив е известен с това, че като минеш по "Главната“ можеш да видиш всеки, ние сме известни с това. Това е най-голямата пешеходна зона може би в Европа. Центърът стана много хубав. Трябва да се обърне внимание и на Стария град, да се върне неговия блясък, това беше перлата на град Пловдив. Сигурен съм, че като работим в тази посока и там ще имаме успех!“, категоричен беше кандидатът за кмет на Пловдив.

        Какъв човек е Здравко Димитров?
      
"Дано да е така! По време на тази кампания се говори непрекъснато прагматично – спортни площадки, училища, движение, мръсен въздух и т.н. Какво трябва да усетят хората, за да Ви гласуват доверие, никой не е безгрешен, нали така? Кой е Здравко?“, попита водещата Илиана Беновска. Събеседникът й отговори: "Здравко е човек, който не лъже! Не ги заблуждавам!“. Той продължи, че е провел над 260 срещи с граждани и на тях никога не е обещавал неща, които не е в състояние да изпълни. 

        Срещата му с КНСБ
      
Здравко Димитров обясни, че е провел среща с КНСБ, която е продължила над 2 часа. На нея са си казали много истини. "Беше два часа, защото имаше отделен един час за г-н Атанасов, който не е яви, което е недопустимо! Иначе обикаля по студията, най-лесно е по студията да се обикаля!“, добави той. 

        Би ли използвал нещо от добрите идеи на своите конкуренти?
      
"Не влизайте в негативно говорене, по-скоро даже бих Ви попитала ще вземете ли по нещичко от идеите на Вашите конкуренти?“, попита водещата Илиана Беновска. Здравко Димитров отговори, че всичките му конкуренти имат добри идеи. "Заявявал съм го и пак го казвам, след изборите ще ги събера всичките и наистина добрите идеи ще ги взаимствам! Вижте, по едно време на тези дебати имах чувството, че сме четирима картоиграчи – всеки знае картите на другия, всеки знае кой блъфира. Проблемите на Пловдив са едни, ние ги знаем, друг е въпросът кой има желание да ги решава, по какъв начин и за колко време, по това се различаваме!“, заяви той.
"Неслучайно задавам така и въпроса – "Кой и на какво основание иска, но и може ли да управлява“, защото да искаш е добре, но трябва и да можеш!“, подчерта водещата Илиана Беновска. Здравко Димитров се съгласи и продължи, че самият той се е доказал на позициите, които е заемал, други хора са заемали други позиции, а пловдивчани имат памет и сами могат да преценят. 

        Ще направи ли ревизия на състоянието на общината?
      
"Като говорим за спомени да не отминем и един въпрос, който мълчаливо виси – вашият партиен колега и съратник Иван Тотев напусна мандата си, в какви отношения сте с него? Вие казахте в предишното предаване, че ще направите ревизия на общината!“, попита водещата Илиана Беновска. Здравко Димитров отговори, че всеки е длъжен да направи ревизия и тук изобщо не става дума за реваншизъм. "Трябва да знаем на какво ниво сме, предстои приемането на бюджета на община Пловдив, така че това са нормални неща! Всеки ще го направи, всеки кмет, който встъпва в длъжност, ако го питате, това ще каже!“, подчерта той. 
Несъбраните вземания на общината
"Како споменавате бюджета, днес Бойко Борисов се похвали с висок ръст на БВП, а предстои и приемането на бюджета за 2020, вие с тази добре развиваща се, но нуждаеща се сигурно от още инжекции икономическа зона около Пловдив, ще направите ли прогноза за увеличаване на БВП на Пловдив, вероятно пак с колектив от знаещи по тази тема?“, попита водещата Илиана Беновска. Здравко Димитров отговори, че е много важно да вдигнат събираемостта от данъци. "Хората винаги намират в тези приходи към фиска нещо пасивно!“, отбеляза водещата.
Събеседникът й отговори, че е важно общината да си събира дълговете. Той продължи, че публично-частните партньорства също са от голямо значение, както и концесиите. "Колко несъбираеми вземания имате?“, попита водещата Илиана Беновска. Гостът й отговори, че сумата е около 20 милиона лева и е много важно тези приходи са влизат в общината, защото те са предвидени.

        Включването в предаването на дъщеря му Мария
      
"Тук с Вас е и Вашата дъщеря, не знам дали няма да наруша сценария, тя не е малолетна или непълнолетна, така че може ли да я поканя да седне между нас! Здравей Мария! Ти си млад човек, баща ти какво трябва да направи за младите? Аз съм застъпник за това, че на младите трябва да се помага с жилища, работа, какво трябва да направи за младите, за да останете в Пловдив?“, попита водещата Илиана Беновска дъщерята на кандидат-кмета на Пловдив. Тя отговори, че Пловдив трябва да догони София по доходи и нейният баща има план как да го направи. "Също така смятам, че ние сме бъдещето на Пловдив, както и на България, така че смятам, че тъй като ние сме бъдещето, трябва да бъде инвестирано в младите, да им се дават възможности, дори и когато нямат толкова опит. Винаги си личи, когато един човек има старание и е готов да положи нужните усилия, за да добие и опит и да постигне целите си!“, категорична бе тя.
"Може да изглежда предпоставен въпросът, но интересуват ли се младите хора от политика, ще гласуват ли?“, попита водещата Илиана Беновска. Мария отговори, че доста от нейните приятели са активни и гласуват, а всеки един образован човек би трябвало да се интересува от обществени въпроси. Здравко Димитров каза, че Мария му помага много в кампанията, за което й благодари.

        Семейните ценности
      
"За мен един от големите въпроси в България е неглижирането на ролята на семейството, възлагането на възпитанието на децата, отглеждането им от училища, институции и т.н. Вие сте патриархален човек!“, насочи водещата Илиана Беновска разговора към семейните ценности. Здравко Димитров каза, че е вярващ човек, християнин. Той изрази мнение, че наистина сме длъжници на младите хора и ако ги пренебрегнем и в семейството, тогава не ни чака нищо добро. "Но аз мисля, че всеки един родител си обича децата и дава най-доброто за тях!“, добави Димитров. "Да, но вече Вие ще имате много деца през тези 4 години в Пловдив, ако успеете да спечелите!“, отбеляза водещата Илиана Беновска. Гостът й отговори, че за всеки един избран кмет след встъпването му в длъжност всички хора трябва да са еднакви и партиите да престанат да съществуват, защото проблемите са едни и същи за всички хора. "Който залитне към тяснопартийно управление, е обречен на провал!“, категоричен бе той. 

        Как би работил с новоизбрания общински съвет?
      
"И като говорите за тяснопартийно управление нека да използвам простата метафора, че кметът е министър-председателят, в случая на Пловдив, а общинският съвет е парламентът. Как ще работите с този общински съвет, вече съставът му е ясен?“, попита водещата Илиана Беновска. Здравко Димитров отговори, че представителите на ГЕРБ са 17, но е уверен, че за добрите решения ще гласуват всички. 

        Необходимостта от повече експертност
      
"Говори се усилено в тази кампания, това са тенденции, вече говорим за либералната соросоидска философия, че повече експертност трябва да присъства, отколкото партийност?“, попита водещата Илиана Беновска. Здравко Димитров отговори, че настина понякога в партиите попадат и не дотам добри специалисти. Той подчерта, че експертност е необходима на всякакво ниво, както е и в частния бизнес. "Собственикът на фирмата търси най-добрия счетоводител, най-добрия юрист, същото е и в общината, в държавата е същото!“, подчерта кандидатът за кмет на Пловдив. 

        Първите неща, които ще направи като кмет на Пловдив
      
"А ако Ви върна към началото на разговора, кои са първите три неща, това е елементарен въпрос, но винаги се задава, които още с влизането ще искате да осъществите, да им дадете ход и тяга?“, попита водещата Илиана Беновска. Здравко Димитров отговори, че трафикът е много сериозен проблем и това е едно от първите неща, с които трябва да се заеме. Той продължи, че е много важно да събере своя екип и да им покаже как иска да работят. Кандидатът за кмет на Пловдив заяви, че може да мотивира хората и където е работел, винаги е успявал да мотивира екипът да даде най-доброто от себе си. Според него на работа хората от администрацията трябва да ходят с усмивка и да дават най-доброто на гражданите. "Те са там, за да вършат услуга на гражданите, а не обратното!“, категоричен бе той.

        Какъв Пловдив очаква да види след 4 години?
      
"Да се пренесем 4 години по-късно, какъв Пловдив очаквате да видите, разкажете тази момента снимка или това филмче?“, попита водещата Илиана Беновска. Здравко Димитров отговори: "При всички случаи ще бъде по-добре! В това съм сигурен! Сигурен съм, че доходите ще се вдигнат, с повече зелени площи, с нормален трафик. Ние сме длъжни да осигурим и по-нормален живот на хората от третата възраст, може би при възможност картите за градския транспорт ще бъдат намалени. Вие ме попитахте за данък МПС, това също, Пловдив е един от градовете с високи данъци МПС. Защото когато го вдигнахме фирмите излязоха в съседните общини и от това бюджетът на община Пловдив загуби. Това са все нормални неща, просто усмивки искам да виждам на лицата на хората. Пловдив е един много добър град за живеене и искам да стане най-добрият град за живеене!“, категоричен бе Димитров.

        Очакванията му за балотажа
      
"Вашият резултат на първи тур е 36,4%, а на Славчо Атанасов 16,4%, това компенсира ли се? Влизате ли в договорки, спазарихте ли се вече?“, попита водещата Илиана Беновска. Здравко Димитров отговори, че в никакви договорки не влиза, а всеки, който споделя програмата и начина на управление на ГЕРБ, е добре дошъл. "А дали се компенсира или не – за мен мачът продължава до последната секунда! Така че не се успокояваме, на колегите също това казвам, нека да свърши изборният ден, тогава вече ще бъде ясно! В никакъв случай не се успокояваме!“, категоричен бе той. 

        Обръщението му към избирателите
      
"Обърнете се към камерата, погледнете зрителите в очите и им кажете защо трябва да гласуват за Вас и кой е номерът на бюлетината!“, призова водещата своя гост. Той отговори: "За мен и районните кметове от ГЕРБ трябва да гласуват, защото сме силен екип, защото сме доказали, че можем да управляваме с лице към хората, да решаваме техните проблеми! Бюлетината е номер 43 за цяла България и от вашия ефир се обръщам към всички мислещи хора да гласуват с бюлетина номер 43 за всички кметове в България! Това е бюлетината на ГЕРБ, на печелившия отбор!“, с което завърши разговора си с Илиана Беновска в извънредното издание на предаването "Беновска пита“ по "Канал 3“ и "Радио К2" на 31 октомври 2019 година.
