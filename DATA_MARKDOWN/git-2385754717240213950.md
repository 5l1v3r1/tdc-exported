
# Ισπανία: Πολιτικό αδιέξοδο ενόψει των εκλογών «βλέπει» δημοσκόπηση

Published at: **2019-11-03T09:43:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595497/ispania-politiko-adieksodo-enopsei-ton-eklogon-vlepei-dimoskopisi)

Το Σοσιαλιστικό Εργατικό Κόμμα της Ισπανίας (PSOE ) προηγείται στην πρόθεση ψήφου ενόψει των εκλογών της 10ης Νοεμβρίου, προβλέπεται όμως να χάνει δύο έδρες εν σχέσει με την κοινοβουλευτική του δύναμη που προέκυψε από τις εκλογές του Απριλίου, αποτυγχάνοντας άλλη μία φορά να επιτύχει την πλειοψηφία, προκύπτει από τη δημοσκόπηση της εταιρείας 40Db, που δημοσιεύεται στο σημερινό φύλλο της εφημερίδας El Pais. Βάσει των στοιχείων της έρευνας, οι Σοσιαλιστές θα εξασφαλίσουν 121 έδρες (από 123 τον Απρίλιο) και καμμία από τις ευρύτερες παρατάξεις της αριστεράς και της δεξιάς δεν συγκεντρώνουν ικανή δύναμη εδρών για να σχηματίσουν κυβέρνηση. Στην ίδια σφυγμομέτρηση, το ακροδεξιό κόμμα Vox φέρεται να αυξάνει την κοινοβουλευτική του δύναμη σε 46 έδρες (από 24 τον Απρίλιο) και να μετατρέπεται στην τρίτη μεγαλύτερη κοινοβουλευτική δύναμη. Η έρευνα της 40Db πιστώνει το συντηρητικό Λαϊκό Κόμμα (ΡΡ) 91 έδρες (από 66 τον Απρίλιο), ενώ οι κεντροδεξιοί Ciudadanos κατακρημνίζονται από τις 57 έδρες τον Απρίλιο στις 14. Πτωτικά κινούνται επίσης και οι αριστεροί Podemos, που από τις 42 έδρες του Απριλίου, υποχωρούν στις 31. Πηγή: ΑΠΕ-ΜΠΕ 
