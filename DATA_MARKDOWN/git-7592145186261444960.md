
# El Joker gentrifica les escales del Bronx on balla al film (i els veïns es prenen la justícia pel seu compte)

Published at: **2019-11-05T20:20:53+00:00**

Author: **FLUOR**

Original: [Ara.cat](https://fluor.ara.cat/vidapop/Joker-gentrifica-escales-Bronx-justicia_0_2338566336.html)

Ni tan sols l'irritant plugim de la tardor novaiorquesa ha pogut restar protagonisme a la nova atracció turística de la ciutat: les estretes i costerudes escales del Bronx on balla el popular Joker en l'última pel·lícula que porta el seu nom, tot un èxit de taquilla. Fins al popular barri del nord de Manhattan s'hi desplacen cada dia centenars de turistes per posar en aquests esglaons, davant l'estupefacció dels residents de la zona, que descriuen el lloc a l'agència Efe com a "brut" i "lleig".
"Són unes escales brutes que he vist durant tota la meva vida, no entenc per què ara són tan importants. Tant me fa que vinguin els turistes, però és que aquí no hi ha res", diu la novaiorquesa Giselle davant dels graons. Però per a dues famílies sueques, els Kolmodin i els Sellen, aquesta descripció no podia ser més desencertada. "Nosaltres hem deixat d'anar a l'Empire State per veure això", diuen durant el seu viatge d'una setmana a Nova York.
I és que l'actor Joaquin Phoenix i el personatge que interpreta en la recent pel·lícula Joker protagonitzen una escena que ha quedat gravada a la memòria dels espectadors: un particular ball descendint la característica escalinata abillat amb un vestit jaqueta vermell i el maquillatge de pallasso. Per això, des de fa dies, l'escala, situada entre dos edificis residencials del modest barri de Highbridge –i molt a prop del llegendari Yankee Stadium–, ha rebut una infinitat de visitants que desenfunden els seus telèfons mòbils per demostrar que han estat en el nou lloc de culte.
De fet, tan popular s'ha fet el ball del Joker, que hi ha un compte de Twitter dedicat únicament a mesclar les escenes del ball amb diverses cançons. Entre aquestes hi ha des de Mi gran noche de Raphael a All I want for christmas is you de Mariah Carey passant per Dracukeo de Kidd Keo.
