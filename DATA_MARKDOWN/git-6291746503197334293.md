
# La procura di Verona ha aperto un’inchiesta per discriminazione razziale per i cori razzisti contro Mario Balotelli

Published at: **2019-11-05T16:47:05+00:00**

Author: ****

Original: [Il Post](https://www.ilpost.it/2019/11/05/inchiesta-balotelli-cori-razzisti-verona/)

La procura di Verona ha aperto un’inchiesta per discriminazione razziale per i cori razzisti contro Mario Balotelli durante la partita di Serie A di calcio fra Hellas Verona e Brescia, giocata domenica 3 novembre. L’inchiesta per ora è a carico di persone non identificate e si sta svolgendo parallelamente a quella del giudice sportivo, che per il momento ha deciso di chiudere per un turno il settore dello stadio dell’Hellas da dove sembra che provenissero i cori razzisti. Secondo Repubblica «gli investigatori della Digos stanno acquisendo i filmati delle telecamere dello stadio Bentegodi di Verona e i video pubblicati sui social network, e procedendo all’audizione di persone informate sui fatti».
Poche ore fa la dirigenza della squadra di calcio dell’Hellas Verona aveva annunciato di aver vietato l’ingresso allo stadio fino al 2030 a Luca Castellini, uno dei capi del tifo organizzato veronese e dirigente locale del partito neofascista Forza Nuova.
