
# Цемах: мені пропонували громадянство Нідерландів і будинок в обмін на свідчення

Published at: **2019-11-02T03:25:30+00:00**

Author: ****

Original: [ГЛАВКОМ](https://glavcom.ua/news/cemah-meni-proponuvali-gromadyanstvo-niderlandiv-i-budinok-v-obmin-na-svidchennya-637141.html)

Колишній «начальник ППО» Слов'янської бригади бойовиків «ДНР» Володимир Цемах заявив, що Нідерланди пропонували йому громадянство і участь у програмі захисту свідків у справі про катастрофу літака Malaysia Airlines рейсу МН17.
Про це він розповів в інтерв'ю гендиректору «РИА Новости Украина» Кирилу Вишинському, обвинуваченому в держзраді і сепаратизмі.
Цемах розповів, що під час перебування в СІЗО у Києві його кілька разів допитували російськомовні слідчі з Нідерландів та Австралії. Нідерландського слідчого звали Ара Хатарян, а австралійського - Сергій. За словами Цемаха, вони пропонували йому захист у разі надання свідчень.
«Вони пропонували програму захисту свідків, пропонували громадянство і будиночок у Нідерландах...», - стверджує Цемах.
Колишній бойовик додав, що відмовився від пропозиції через свій «патріотизм».
Цемах також підтвердив, що під час операції з його затримання в Сніжному українські силовики були обстріляні з міномета. За його словами, затримання проводили два співробітники української спецслужби. Водночас він заявив, що не вважає себе терористом, а навпаки - жертвою терору з боку України і думає судитися з нею в міжнародних судах.
Як відомо, і Цемах, і Вишинський були звільнені з-під варти і передані Росії на початку вересня в рамках обміну полоненими
Раніше повідомлялося, що Служба безпеки України у кінці червня провела спецоперацію на території так званої «ДНР» і затримала колишнього командира ППО бойовиків в місті Сніжне Володимира Цемаха. Він був переправлений через лінію розмежування на підконтрольну Україні територію.
У доповіді на сайті дослідницької групи Bellingcat зазначається, що Цемах може бути причетний до аварії пасажирського Boeing рейсу MH-17 та був свідком цих подій.
5 вересня Київський апеляційний суд відпустив Цемаха під особисте зобов'язання. Цемаха включили до списків на обмін полоненими з української сторони. 
Нагадаємо, влада Нідерландів намагалася запобігти передачі Росії свідка у справі про збитий Boeing 777 в небі над Донбасом Володимира Цемаха.
Як повідомлялося, член колегії МВС та радник Арсена Авакова Антон Геращенко вважає, що свідчення Володимира Цемаха у справі MH17 переоцінені і його треба видати РФ в рамках обмінного процесу.
Про те, що нідерландські слідчі допитали Цемаха перед тим, як він відправився в Росію, також повідомив і президент України Володимир Зеленський. Він заявив, що через свідка у справі про збитий Boeing процес переговорів з Москвою міг зірватися.
Нідерланди офіційно зажадали від Росії видачі фігуранта справи про збитий над Донбасом Boeing рейсу MH17 Володимира Цемаха.
Натомість у РФ запевняють, що Нідерланди не просили про екстрадицію Цемаха.
