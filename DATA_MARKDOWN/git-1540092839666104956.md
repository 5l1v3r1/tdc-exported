
# Ξάνθη - Ολυμπιακός 0-0: Άστοχος στα Πηγάδια

Published at: ****

Author: ****

Original: [CNN.gr](https://www.cnn.gr/news/sports/story/196034/xanthi-olympiakos-0-0-astoxos-sta-pigadia)

Newsroom, CNN Greece 22:30 , 02 November 2019
Αν και οι «ερυθρόλευκοι» είχαν 14 τελικές στο παιχνίδι έναντι των 3 της Ξάνθης, δεν κατάφεραν να μετουσιώσουν σε γκολ καμία από αυτές και άφησαν δύο υπερπολύτιμους βαθμούς στην Θράκη.
Ο Ολυμπιακός είχε τον έλεγχο στο πρώτο ημίχρονο αλλά δεν απείλησε την εστία του Άμπαντ παρά τις αρκετές τελικές (8) που είχε σ' αυτό το 45λεπτο. Η Ξάνθη από την πλευρά της έπαιξε με την γνώριμη τακτική του Ισπανού τεχνικού της. Αμυνα με καλή λειτουργία, αλλά χωρίς τελική και φυσικά εντελώς ακίνδυνη για την εστία του Σα. Με κατοχή μπάλας 39-61%, όλα έδειχναν πως το παιχνίδι θα ήταν παράσταση για ένα ρόλο.
Για τους «ερυθρόλευκους» τρία σουτ έφυγαν πάνω από την εστία της Ξάνθης, με τελευταία και καλύτερη την περίπτωση του 40΄, όταν ο Ποντένσε από το ημικύκλιο της μεγάλης περιοχής σούταρε αλλά ελάχιστα άστοχα. Κάτι ανάλογο είχε συμβεί και στο 28' με σουτ του Τσιμίκα.
Στην επανάληψη το σκηνικό δεν άλλαξε, ο Ολυμπιακός ήταν πάντα επιθετικός, η Ξάνθη πάντα αμυντική, αλλά η ακριτική ομάδα πήρε τις πρώτες -δειλές έστω- επιθετικές πρωτοβουλίες με το να πλησιάσει απειλητικά για πρώτη φορά την εστία του Σα. Οι φιλοξενούμενοι μετά το 65' και την διπλή αλλαγή που έκανε ο Πέδρο Μαρτίνς, συνέχισαν με δύο φορ περιοχής επιδιώκοντας το γκολ που δεν έρχονταν κι ενώ η Ξάνθη αποζητούσε αρχικά να διατηρήσει την σταθερή αμυντική της λειτουργία αλλά και με αντεπίθεση να φτάσει και στο γκολ.
Στο 70' γυριστό σουτ του Γκερέρο έφυγε άουτ, ενώ στο 75' από σέντρα του Ομάρ, ο Γκερέρο πήρε την κεφαλιά απ' το ύψος της μικρής περιοχής, αλλά ο Άμπαντ μπλόκαρε την μπάλα. Στο 79' ένα δυνατό σουτ του Μπουχαλάκη πέρασε άουτ, με τους γηπεδούχους να συνεχίζουν να αμύνονται. Στο 86' η Ξάνθη είχε την καλύτερη κι ίσως μοναδική της ευκαιρία για γκολ. Ο Εντουάρντο που κέρδισε το φάουλ, εκτέλεσε την ποινή και η μπάλα έφυγε δίπλα από το αριστερό δοκάρι του Σα.
Το τελικό 0-0 σήμανε, πέρα από την απώλεια δύο βαθμών για τον Ολυμπιακό, και την διακοπή ενός μεγάλου σερί, αφού αυτό ήταν το πρώτο παιχνίδι που δεν σκόραρε η «ερυθρόλευκη» ομάδα.
Διαιτητής: Διαμαντόπουλος (Αρκαδίας)
Κίτρινες: Αμπάντ - Μασούρας, Παπαδόπουλος, Τσιμίκας

        Οι συνθέσεις:
      
ΞΑΝΘΗ (Κίκο Ραμίρεθ): Άμπαντ, Φασίδης, Λισγάρας, Καρασαλίδης, Σόσα (80' Ντίρεσταμ), Μουλέν (69' Εντουάρντο Τεσέιρα), Τερκί, Ντε Αμορίμ, Τζούριτσκοβιτς (60' Φοσέ), Στούρτζεον, Κοβάτσεβιτς,
ΟΛΥΜΠΙΑΚΟΣ (Πέδρο Μαρτίνς): Σα, Ελαμπντελαουί, Σεμέδο, Παπαδόπουλος, Τσιμίκας, Καμαρά (65' Μασούρας), Γκιλιέρμε, Μπουχαλάκης, Ποντένσε (83' Βαλμπουενά), Σουντανί (65' Γκερέρο), Ελ Αραμπί.

        Διαβάστε επίσης
      
