
# Bimbo tancarà la planta de Granollers l'any vinent

Published at: **2019-11-02T11:49:39+00:00**

Author: ****

Original: [Ara.cat](https://www.ara.cat/economia/Bimbo-tancara-planta-Granollers-vinent-ERO_0_2336766487.html)

L'empresa de brioixeria Bimbo tancarà l'any 2020 la seva planta de Granollers i en traslladarà temporalment la producció a la fàbrica de Santa Perpètua de la Mogoda, segons ha informat el diari Expansión i ha pogut confirmar l'ARA.
La companyia va traslladar la decisió al comitè d'empresa dijous. Els sindicats consideren que el trasllat "no serà traumàtic", ja que aproximadament el 80% de la plantilla de Granollers es traslladarà a Santa Perpètua, per la qual cosa mantindrà la feina a uns pocs quilòmetres de distància –els dos centres estan separats per uns 17 quilòmetres–. La resta de la plantilla seran baixes voluntàries cobertes sobretot amb jubilacions i prejubilacions. A més, l'empresa té un conveni propi que inclou bonificacions per desplaçaments per als empleats.
El trasllat de la producció es produirà durant el primer trimestre de l'any que ve i, segons fonts sindicals, la direcció vol que es completi abans de l'estiu. Bimbo va adquirir la fàbrica de Santa Perpètua quan va absorbir la seva competidora Panrico el 2016, mentre que la de Granollers és la primera del grup, oberta el 1965. La idea de l'empresa és acabar tancant aquesta planta, tot i que inicialment s'utilitzarà com a centre logístic.
Bimbo es troba immersa en un expedient de regulació d'ocupació a les seves oficines de Barcelona, que podria afectar uns 20 treballadors.

        Bimbo acomiadarà 20 treballadors de les oficines de Barcelona
      
La fàbrica de Granollers acull dues línies de producció, de pa de motlle i de brioixeria salada. Tot i que, en principi, passaran a produir-se a Santa Perpètua, Expansión assegura que la idea de la direcció és que la producció de brioixeria salada acabi traslladant-se a la fàbrica de l'empresa a Còrdova, on ha invertit 30 milions d'euros recentment. No obstant, la direcció no ha informat els sindicats d'aquest hipotètic trasllat a Còrdova a més llarg termini.
La companyia també té un total de deu centres a Espanya. Santa Perpètua sí que acollirà el laboratori i el centre de recerca de l'empresa, que ara també estan ubicats a Granollers. El grup Bimbo, de capital mexicà, factura 15.100 milions arreu del món i té quasi 200 fàbriques.
