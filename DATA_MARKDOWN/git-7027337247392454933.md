
# نامه سینماگران به رئیسی: خواهان حاکمیت قانون بدون تفسیرهای یکسویه هستیم

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696397/%D9%86%D8%A7%D9%85%D9%87-%D8%B3%DB%8C%D9%86%D9%85%D8%A7%DA%AF%D8%B1%D8%A7%D9%86-%D8%A8%D9%87-%D8%B1%D8%A6%DB%8C%D8%B3%DB%8C-%D8%AE%D9%88%D8%A7%D9%87%D8%A7%D9%86-%D8%AD%D8%A7%DA%A9%D9%85%DB%8C%D8%AA-%D9%82%D8%A7%D9%86%D9%88%D9%86-%D8%A8%D8%AF%D9%88%D9%86-%D8%AA%D9%81%D8%B3%DB%8C%D8%B1%D9%87%D8%A7%DB%8C-%DB%8C%DA%A9%D8%B3%D9%88%DB%8C%D9%87-%D9%87%D8%B3%D8%AA%DB%8C%D9%85)


        می خواهیم در یک محیط متکی بر صدق بر حیثیت سینمای ایران تأکید کنیم و در پناه قانون خادم توسعه کشور و مانع گسترش تلقی دو قطبی در فضای فرهنگی و هنری کشور باشیم.
      
خانه سینما در نامه‌ای خطاب به ریاست قوه قضائیه ضمن درخواست دیدار فوری با وی، اعلام کرد: سینما گران «خواهان حاکمیت قانون بدون تفسیرهای یکسویه هستند».
به گزارش ایرنا، خانه سینما روز شنبه در این نامه خطاب به آیت الله سید ابراهیم رئیسی آورده است: مطلع هستیم که حضرتعالی در دوره کوتاه مسئولیت ریاست قوه قضائیه با دشواری های جدی مواجه هستید.آیا مطلع هستید که سینمای ایران در مقام بازتاب دهنده صدا و تصویر مردم ایران با چه دشواری هایی روبروست؟.
خانه سینما در ادامه این نامه تصریح کرده است: ما با این پرسش بی پاسخ روبرو هستیم که چه دست‌هایی مانع از این است که جامعه فرهنگی – هنری و خصوصاً فیلمسازان احساس آرامش کنند؟ و چه دست هایی در پی گسترش و تشدید دو گانگی در حاکمیت فرهنگی کشور است؟
در این نامه با تاکید بر اینکه سینماگران خواهان حاکمیت قانون بدون تفسیرهای یکسویه هستند، این سوال را مطرح کرد: مرجع قانونی تا کنون، قوانین حاکم بر تأسیس و اداره وزارت فرهنگ و ارشاد اسلامی بوده و ما بر اساس آن عمل کرده ایم. آیا این مرجعیت از وزارت فرهنگ و ارشاد اسلامی بر اساس « گزارش ناظران » به قوه قضائیه منتقل شده است؟
خانه سینما در خاتمه این نامه ضمن درخواست دیداری حضوری و فوری با ریاست قوه قضائیه، اعلام کرد: می خواهیم در یک محیط متکی بر صدق بر حیثیت سینمای ایران تأکید کنیم و در پناه قانون خادم توسعه کشور و مانع گسترش تلقی دو قطبی در فضای فرهنگی و هنری کشور باشیم.
هفته گذشته فیلم سینمایی «خانه پدری» با حکم و ابلاغ دستور قضایی بازپرس شعبه ۱۶ دادسرای فرهنگ و رسانه تهران در تاریخ ششم آبان ماه جاری به سازمان سینمایی وزارت فرهنگ و ارشاد اسلامی توقیف شد.
فیلم سینمایی خانه پدری به کارگردانی کیانوش عیاری که از روز چهارشنبه گذشته (یکم آبان ۱۳۹۸) برای بار دوم در سینماهای سراسر کشور روی پرده رفته بود.
پیش از این و در دی ۹۳ نیز این فیلم برای نخستین بار در گروه هنر و تجربه اکران شد که تنها یک روز دوام آورد و از پرده سینماها پایین کشیده شد.
این فیلم که قصه اتفاق‌های یک خانه قدیمی را از سال ۱۳۰۸ (اواخر دوره قاجار) تا ۱۳۷۹ روایت می‌کند با بازیگرانی همچون متین کتکی، مهدی هاشمی، شهاب حسینی و مهران رجبی، ناصر هاشمی، مینا ساداتی، نازنین فراهانی و… در چند اپیزود ساخته شده و مسائل و مشکلات زنان ایران را در هفتاد سال اخیر به تصویر کشیده‌است. در این فیلم ناصر هاشمی (نقش جوانی) و مهدی هاشمی (نقش میانسالی) کاراکتر اصلی این فیلم را، که روایت زندگی‌اش از پانزده تا هشتاد سالگی به تصویر کشیده شده، بازی می‌کنند.
 
