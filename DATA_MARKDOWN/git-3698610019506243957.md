
# Уряд схвалив залучення 450 мільйонів євро на розвиток доріг

Published at: **2019-11-06T17:50:00+00:00**

Author: ****

Original: [DT.ua](https://dt.ua/ECONOMICS/uryad-shvaliv-zaluchennya-450-milyoniv-yevro-na-rozvitok-dorig-328739_.html)

Кабмін схвалив залучення 450 мільйонів євро кредиту від Європейського інвестиційного банку на розвиток доріг в Україні. Рішення було прийнято на засіданні уряду 6 листопада, повідомив прем'єр Олексій Гончарук, пише ЕП.
"Прийняли рішення про залучення 450 мільйонів євро кредитів на розвиток доріг від Європейського інвестиційного банку. Це один з великих інвестиційних проектів з нашими партнерами з метою будівництва доріг в найближчі роки. Це кредит, який ми беремо під досить низький відсоток - до 2% річних", - сказав він.
За його словами, на фінансування інфраструктурних проектів існує мультиплікатор, тобто кожна гривня, інвестована в інфраструктурні проекти призведе до створення нових робочих місць, зростання бізнес-активності та доходів бюджету.
Кошти виділили на розвиток доріг Європейської транспортної мережі TEN-T.
31 жовтня Держагентство автомобільних доріг України підписало меморандум про співпрацю з китайською компанією Poly Changda Engineering Co. Ltd. Завдяки цьому навколо Києва почнуть будувати Велику кільцеву автомобільну дорогу між М-05 Київ-Одеса, М-06 Київ-Чоп.
Раніше президент Зеленський особисто за кермом автомобіля протестував нещодавно відремонтовану трасу, що сполучає Запоріжжя і Маріуполь.
