
# «Бурштинову» справу Розенблата та Полякова передали до ВАКС

Published at: **2019-11-05T10:40:01+00:00**

Author: ****

Original: [Слово і Діло](https://www.slovoidilo.ua/2019/11/05/novyna/polityka/burshtynovu-spravu-rozenblata-ta-polyakova-peredaly-vaks)


        Верховний суд передав до Вищого антикорупційного суду кримінальне провадження за обвинуваченням колишніх народних депутатів Максима Полякова та Борислава Розенблата, а також інших осіб у так званій «бурштиновій справі».
      
Таке рішення 28 жовтня ухвалила колегія суддів Касаційного кримінального суду за результатами розгляду клопотання Спеціалізованої антикорупційної прокуратури, повідомляє «Слово і Діло».
Прокурор САП Валентин Мусіяка просив передати цю справу до ВАКС, оскільки «бурштинову» справу ще не розглянув Печерський суд Києва. До того ж, ВАКС офіційно розпочав свою роботу, а тому ця справа підсудна йому.
Вивчивши клопотання, колегія його задовольнила.
Раніше Печерський суд проігнорував запити Верховного суду у «бурштиновій справі». 11 жовтня Верховний суд надіслав на пошту Печерському суду запит щодо надання інформації про наявність в провадженні суду «бурштинової справи», а також щодо повідомлення учасників про час та місце розгляду клопотання. Проте станом на 16 жовтня Печерський суд не відповів.
Тому ВС направив туди повторний запит, відклавши засідання на 18 жовтня. Однак на повторний запит Печерський суд теж не відповів. Тому ВС знову відклав засідання, не зазначивши дати.
Нагадаємо, в жовтні 2018 року САП скерувала до суду «бурштинову справу». Пізніше її направили до Печерського суду.
Хочете обговорити цю новину? Долучайтеся до телеграм-чату CHORNA RADA
