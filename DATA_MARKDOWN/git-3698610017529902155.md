
# СБУ назвала спонсора підкупу родин підозрюваних у вбивстві Гандзюк

Published at: **2019-11-03T17:25:00+00:00**

Author: ****

Original: [DT.ua](https://dt.ua/UKRAINE/sbu-nazvalo-sponsora-pidkupu-rodin-pidozryuvanih-u-vbivstvi-gandzyuk-328337_.html)

Кримінальний авторитет Олексій Левін ("Москал") передавав гроші для підкупу родичів підозрюваних у вбивстві громадської активістки, радниці мера Херсона Катерини Гандзюк, повідомив заступник голови Головного слідчого управління СБУ Віталій Маяков під час круглого столу з журналістами.
Левін, який за версією слідства є одним з організаторів злочину, нині переховується від слідства за межами України, його оголошено у міжнародний розшук.
"Гроші надходили задля того, щоб підозрювані мовчали, але фінансування наразі зупинено. Те, що фінансував Мангер безпосередньо, доказів не отримано, а те, що кошти надходили по команді Левіна, такі докази є", - цитує Маякова "Громадське".
Однак раніше у підозрі голові Херсонської облради та імовірному замовнику вбивства Владиславу Мангеру йшлося, що він разом із Левіним платив родичам інших підозрюваних. Сам Мангер тоді це спростував.
Нагадаємо, 5 серпня набрав чинності обвинувальний вирок вбивцям громадської активістки, радниці мера Херсона Катерини Гандзюк. Ватажок та члени групи отримали від 3 до 6,5 років за ґратами. Перед винесенням вироку всі вони визнали свою провину і дали викривальні свідчення проти інших учасників злочину.
Замовниками злочину батько вбитої називав голову Херсонської облради Владислава Мангера (виключений з "Батьківщини"), нині звільнених голову Херсонської ОДА Андрія Гордєєва і його заступника Євген Рищука ("Блок Петра Порошенка").
24 квітня прокуратура вручила Мангеру нову підозру– він більше не є обвинуваченим в організації умисного вбивства. Замість ч. 2 ст. 115 (умисне вбивство) йому інкримінували ч. 2 ст. 121 КК України (умисне тяжке тілесне ушкодження, що спричинило смерть потерпілого).
Ще одного підозрюваного - організатора вбивства Катерини Гандзюк – раніше судимого кримінального авторитета Олексія Левіна (Москаленка), також відомого як "Москал", СБУ оголосила в розшук після того, як він втік з України. Нині "Москал" переховується від слідства в Домініканській Республіці.
Катерина Гандзюк померла 4 листопада 2018 року в київській лікарні. Офіційна причина смерті: поліорганна недостатність і хімічні опіки 39% тіла внаслідок нападу з використанням хімічної речовини (сірчаної кислоти). 
Докладніше читайте в матеріалі Інни Ведерникової "Віктор Гандзюк. Смерть, задвинута в стіл президента" у тижневику "Дзеркало тижня. Україна".
