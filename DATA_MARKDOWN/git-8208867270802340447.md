
# Qooder, pioggia di novità a Eicma 2019

Published at: **2019-11-04T10:15:00+00:00**

Author: **MAURILIO RIGO**

Original: [Repubblica.it](https://www.repubblica.it/motori/sezioni/moto/2019/11/04/news/qooder_pioggia_di_novita_a_eicma_2019-240200429/)

 Dalla Svizzera con furore è partita l’offensiva della Qooder che al salone internazionale di Milano, Eicma 2019, presenta la più vasta gamma di scooter elettrici al mondo. Dopo l’insolita presenza a Ginevra, in uno dei saloni automobilistici per antonomasia, la società svizzera rilancia alla kermesse meneghina la sua  strategia “Advanced Mobility Solutions” che vede la rivisitazione dello stile dei suoi modelli, una gamma di scooter elettrici e due nuove linee di prodotto, Xqooder e Nuvion. Oltre all’eQooder, il quattro ruote elettrico visto in anteprima mondiale a Ginevra, sul palco dell’Eicma saliranno i fratelli elettrici QVe tre ruote e lo scooterino facile facile Oxygen.Le altre novità della casa svizzera vedono poi il debutto del Qooder di seconda generazione, la versione off road xQooder, il nuovo QV3 ed il Nuvion. “L’azienda è pronta a definire nuovi orizzonti di mobilità . ha dichiarato Paolo Gagliardo, Ceo della società elvetica – mantenendo l’obiettivo di progettare, ingegnerizzare e realizzare prodotti di eccellenza nel panorama tecnologico mondiale. Ecco la strategia di fondo che sta dietro questa maxi offensiva di prodotto”. La seconda generazione del Qooder, il quadriciclo punta di diamante dell’azienda svizzera, è dotata di doppia trazione posteriore con differenziale meccanico e un sistema di frenata integrale su 4 ruote. Ovviamente non manca l’innovativo sistema di sospensioni idro-pneumatiche eHTS -Electronic Hydraulic Tilting System che grazie alla nuova versione elettronica, durante le soste o il parcheggio, il sistema di basculamento può essere bloccato tramite la semplice pressione di un pulsante . Alla rivisitazione del design sono stati poi abbinati miglioramenti tecnici e qualitativi ferma restando da possibilità del Qooder di poter essere guidato con la patente B. Lo scorso anno i visitatori dell’Eicma l’hanno visto come prototipo e ora arriva la versione di serie dell’originale xQooder, il quattro ruote dedicato agli appassionati dell’off-road per affrontare in tutta tranquillità i percorsi altrimenti preclusi alla versione stradale del tradizionale Qooder. Questa versione dispone di protezioni in acciaio specifiche, un’ergonomia sella-manubrio-pedana rivisitata e il riposizionamento del serbatoio spostato dalla parte posteriore a quella centrale a tutto vantaggio di una maggiore stabilità. Design rinnovato anche per il nuovo QV3 che presenta varie modifiche di stile mutuate dal fratello maggiore Qooder e ottimizzate per mantenere la leadership di veicolo tre ruote più leggero sul mercato. Tra i plus del modello spiccano, oltre al rivisitato Electronic Hydraulic Tilting System, i grandi cerchi da 14” e 15”, il sistema frenante integrale sulle tre ruote e un sottosella capace di ospitare due caschi. Il Qve rappresenta invece l’unico veicolo elettrico basculante a tre ruote in circolazione e beneficia della stessa tecnologia californiana Zero Motorcycles dell’eQooder, abbinata all’architettura del prodotto made in Switzerland. Qve è equipaggiato con un motore elettrico da 34 kW con una generosa coppia di 106 Nm, retromarcia, frenata rigenerativa, e sistema Electronic Hydraulic Tilting System, mentre l’autonomia dichiarata è di 110 chilometri e può essere ricaricato attraverso una normale presa di corrente casalinga. Sul palco milanese è presente il nuovo Nuvion, il veicolo a tre ruote leggero e compatto che si guida con la patente B e che grazie alla sella molto massa si adatta perfettamente alle persone  meno alte. Le performance sono garantite dal propulsore 300 cc da 29 cavalli, e la dotazione prevede doppio faro a Led, due schermi LCD da 4,3 pollici, sospensioni nella nuova versione dell’Electronic Hydraulic Tilting System. Completa la sfilata di novità presenti nello stand Qooder a Eicma 2019 l’elettrico l’essenziale Oxygen rivisto in alcuni particolari e che con i suoi 80 kg di peso e un’autonomia dichiarata di 80 km si presta perfettamente all’utilizzo urbano quotidiano.Da segnalare infine il piano finanziario proposto dalla casa svizzera che prevede la possibilità di pagamento con rate mensili comprese tra i 50 e i 450 euro.
