
# Члени комітету монетарної політики НБУ підтримали зниження облікової ставки

Published at: **2019-11-04T13:27:00+00:00**

Author: ****

Original: [DT.ua](https://dt.ua/ECONOMICS/chleni-komitetu-monetarnoyi-politiki-nbu-pidtrimali-znizhennya-oblikovoyi-stavki-328409_.html)

За підсумками засідання 22-23 жовтня всі 10 членів комітету монетарної політики Національного банку України (КМП НБУ) висловилися за зниження облікової ставки. Про це свідчить протокол засідання, який оприлюднено на сайті центробанку.
Згідно з документом, всі члени КМП НБУ одноголосно підтримали більш швидке, ніж передбачав липневий макроекономічний прогноз, зниження облікової ставки - до 15,5%.
Члени КМП відзначали: фундаментальний інфляційний тиск, який характеризується показником базової інфляції, вичерпується швидше, ніж передбачалося в попередньому липневому прогнозі НБУ. Головним чинником істотного уповільнення інфляції в останні місяці стало зміцнення гривні. Сприятлива ситуація на валютному ринку і зниження темпів зростання цін зумовили поліпшення інфляційних очікувань бізнесу, населення, банків і аналітиків, створивши підстави для подальшого пом'якшення монетарної політики.
Під час засідання учасники дискусії також обговорили прогнозну траєкторію облікової ставки. Більшість членів КМП погодилися, що у разі розвитку подій за базовим сценарієм, пом'якшення монетарної політики буде продовжуватися. Жовтневе зниження облікової ставки на 100 б.п. зумовлює незначний зсув її очікуваної траєкторії вниз порівняно з липневим прогнозом. У той же час, як і раніше, члени КМП вважають можливим досягнення облікової ставки рівня 8% на кінець 2021 року за умови стійкого зниження інфляції до цілі 5%.
Нагадаємо, що НБУ вирішив з 25 жовтня знизити облікову ставку до 15,5% річних з 16,5% річних, на якому вона перебувала з 6 вересня цього року. До цього, в липні, регулятор знизив облікову ставку до 17%.
Детальніше про монетарну політику і зниження облікової ставки читайте в статті Богдана Данилишина "Монетарна політика VS економічне зростання: змагання затягнулося" в тижневику "Дзеркало тижня. Україна".
