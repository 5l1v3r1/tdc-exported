
# Agenzia delle Entrate : “Attenzione alle comunicazioni truffaldine via email”

Published at: **2019-11-02T09:59:08+00:00**

Author: ****

Original: [LaProvinciaDiBiella.it](https://laprovinciadibiella.it/cronaca/agenzia-delle-entrate-attenzione-alle-comunicazioni-truffaldine-via-email)

Attenzione alla “raccomandata digitale” in arrivo in questi giorni via email a molti utenti. E’ la stessa Agenzia delle entrate-Riscossione a mettere in guardia dai pericoli che corrono lungo la posta elettronica. Una nota segnala infatti che “sono in corso tentativi di truffa via email che, dietro la comunicazione dell’arrivo di una “raccomandata digitale”, invitano a cliccare su un link per accedere al documento o a inserire dei codici. Si tratta di un tentativo di phishing finalizzato al furto di dati personali e delle credenziali bancarie”.
Il livello di rischio è elevato perché le email-truffa che stanno circolando in questi giorni sono ben fatte. A cominciare dall’oggetto, “Agenzia delle entrate-Riscossione”, e sono relative a presunti documenti esattoriali, di cui è indicato un falso numero di riferimento, da visionare o estrarre collegandosi al link “ACCEDI DOCUMENTO”. Cliccando sul link compare anche il logo istituzionale di Agenzia delle entrate-Riscossione, “cosa che rende più credibile la truffa” riconoscono dalla stessa agenzia. Peccato che di lì in avanti siano solo guai per i consumatori.
“Agenzia delle entrate-Riscossione è completamente estranea all’invio di tali comunicazioni e raccomanda di non cliccare sui collegamenti presenti e, soprattutto, di non fornire i propri documenti e dati personali nella pagina web indicata nella email, eliminandola in via definitiva dalla propria casella di posta elettronica. “
