
# Поліція затримала осіб, які захопили гуртожиток в Києві

Published at: **2019-11-07T11:16:23+00:00**

Author: ****

Original: [ГЛАВКОМ](https://glavcom.ua/kyiv/news/policiya-zatrimala-osib-yaki-zahopili-gurtozhitok-v-kijevi-638363.html)

Поліція затримала осіб, які намагалися силою виселити людей з аварійного гуртожитку на вулиці Польовій у Солом’янському районі Києва.
Про це повідомив мер Києва Віталій Кличко під час засідання Київради.
«Мені щойно подзвонив начальник столичної поліції. За його словами, особи, які намагалися силою виселити людей з аварійного гуртожитку на вулиці Польовій, затримані. Наразі тривають слідчі дії. Поліція запевняє, що контролює ситуацію», - сказав мер столиці.
«Я також в черговий раз звертаюся до власників гуртожитку та його мешканців з проханням всі спірні питання вирішувати мирним та законним шляхом», - додав Кличко.
Раніше стало відомо, що сьогодні на вулиці Польовій, 19/8 сталися сутички біля скандального гуртожитку.
На викладеному у групі «Гуртожиток м. Київ, вул. Польова, буд. 19/8» у Facebook відео видно, як люди у формі захопили гуртожиток і не пускають мешканців до будинку. На першому поверсі побиті вікна та двері. 
Мешканці повідомили, що до гуртожитку увірвались представники виконавчої служби з «тітушками», які побили людей та змусили їх вийти з будинку.
«Тітушки» застосували проти мешканців гуртожитку сльозогінний газ.
Нагадаємо, мешканців цього гуртожитку намагаються переселити через нібито аварійність будівлі. Однак люди виїжджати не погоджуються, вони живуть у гуртожитку без газу та світла.
