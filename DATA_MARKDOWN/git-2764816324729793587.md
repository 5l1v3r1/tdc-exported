
# Air Bank plní sliby. Spouští Google, Garmin a Fitbit Pay. Co bude s My Air?

Published at: **2019-11-05T13:40:52+00:00**

Author: **Lukáš Václavík**

Original: [Cnews.cz](https://www.cnews.cz/air-bank-fitbit-garmin-google-pay)


        VŠECHNY FOTOGRAFIE
      
Co Air Bank v létě slíbila, to teď plní. Banka dnes oficiálně spustila podporu platebních systémů Google Pay, Garmin Pay a Fitbit Pay. Rovněž potvrdila, že postupně zruší funkci bezkontaktního placení v androidové aplikaci My Air. Tu firma představila před rokem a dušovala se přitom zvýšenou důvěrou, neboť uživatelé nebudou muset sdílet data s Googlem. Zároveň však uvedla, že pokud bude zájem, Google Pay nakonec také nasadí.
„Google Pay si zapnete úplně stejně, jako tomu bylo u dosavadního řešení. V mobilní aplikaci v záložce Karty a nálepky vyberete tu kartu, kterou chcete pro placení mobilem používat, a v jejím detailu pak ťuknete na „Přidat do Google Pay“. A je hotovo. Zapnutím Google Pay se zároveň automaticky vypne placení přes My Air. Nemusíte si s tím tedy lámat hlavu,“ uvádí Air Bank.
TIP: Velký přehled českých bank podporujících bezkontaktní placení pomocí mobilu
Kompletní podporu všech univerzálních systémů Apple, Fitbit, Garmin a Google Pay dnes v Česku nabízí celkem šest společností. Kromě Air Bank jsou to také Česká spořitelna, Komerční banka, mBank, Moneta a Revolut.
PS: Dnešek je velkým dnem bezkontaktního placení. Nové metody totiž spustily i UniCredit Bank, ČSOB a Era.
Zdroj: Air Bank

        VŠECHNY FOTOGRAFIE
      
