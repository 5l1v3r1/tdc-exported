
# Пътни проблеми от Helpbook: Опасно кръстовище, зарязани коли...

Published at: **2019-11-01T18:36:00+00:00**

Author: **Анисия Иванова**

Original: [Dnes.bg](https://www.dnes.bg/stranata/2019/11/01/pytni-problemi-ot-helpbook-opasno-krystovishte-zariazani-koli.428167)

12345678В днешния обзор на сигналите, получени в платформата на Helpbook.info, ще ви запознаем с инфраструктурни проблеми в страната и София. Първият сигнал е писмо на наш потребител, който насочва вниманието на отговорните институции към опасно кръстовище в столицата.
При шофиране по улица в близост до столичен МОЛ и навлизане в кръговото се наблюдават редица проблеми - подвеждащо поставен знак Stop, изтъркана маркировка, липса на стоп-линия, стрелки за предварително указване на посоките на движение поставени непосредствено преди завоя, гъста растителност, която възпрепятства видимостта и липса на разделителна линия между платната.
Според автора на сигнала тези недостатъци биха могли да доведат до тежки инциденти. В заключение той изброява няколко мерки, които биха могли да спомогнат за решаването на посочените нередности.
Алармираха ни и за тротоар на голям столичен булевард в окаяно състояние. От изпратените снимки е видно, че плочките са изпочупени и се ронят, а на някои места изцяло липсват, а заради неравностите достъпът е силно ограничен и дори невъзможен за детски и инвалидни колички, както и за хора с патерици и бастуни.
За масово паркиране на кръстовище в район "Лозенец“ ни сигнализира друг наш потребител.  Ето какво пише той: "Ежедневно на това място паркират различни автомобили, които "запушват" движението по тротоара и се налага пешеходците да влизат във велоалеята или дори на пътното платно. Прикачените снимки са от различни дни. Кръстовището се намира към края на улица "Сребърна" и началото на улица "Люба Величкова". Там има разклон към строеж, от които пък излизат автомобили и камиони от импровизиран паркинг и нон стоп замърсяват пътното платно, но това е съвсем друга тема“, отбелязва той.
В сигналите през изминалите дни отново не липсват такива за паркирани, изоставени и отдавна забравени автомобили в различни краища на страната. На варненска улица от години преседява лек автомобил, като стикерът му за технически преглед е изтекъл още през 2015 г.
В столичния квартал "Младост“ 1 за пореден път е заснет зарязан автомобил със спаднали гуми, непосредствено пред входа на супермаркет, а стикер за преглед изобщо липсва.
Ако видите нередност, проблем, с който се сблъсквате всеки ден и искате да подадете сигнал - направете го онлайн в HelpBook.info. Платформата на Investor Media Group ще ви даде възможност не само да предадете гласност на проблема, но и да изпратите сигнал до отговорните институции.
