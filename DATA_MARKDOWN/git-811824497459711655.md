
# Známy Fitbit skončil pod krídlami Google: Akvizícia spoločnosti dosiahla 2,1 miliardy dolárov

Published at: **2019-11-05T18:27:42+00:00**

Author: **Lukáš Zachar**

Original: [Android Portal](https://androidportal.zoznam.sk/2019/11/znamy-fitbit-skoncil-pod-kridlami-google-akvizicia-spolocnosti-dosiahla-21-miliardy-dolarov/)


        Koncom októbra sa na verejnosti objavili vtedy ešte nepotvrdené správy o tom, že Google prostredníctvom svojej materskej spoločnosti Alphabet rokuje o kúpe spoločnosti Fitbit.
      
Netrvalo dlho a Google tieto správy potvrdil. Výrobcu Fitbit prevzal za sumu 2,1 miliardy dolárov s cieľom posilniť investície do platformy WearOS, ktorá pôsobí v segmente nositeľnej elektroniky.
Uzavretie konečnej dohody medzi oboma spoločnosťami potvrdil na blogu Google jeden z hlavných predstaviteľov spoločnosti Rick Osterloh.
Google spoločnosť Fitbit označil za priekopníka v oblasti nositeľnej elektroniky, ktorý vytvoril pútavé produkty a má aktívnu komunitu používateľov. Od úzkej spolupráce s odborníkmi zo spoločnosti Fitbit si sľubuje urýchlenie inovácií v kategórii nositeľných zariadení, ktoré majú vzniknúť kombináciou toho najlepšieho softvéru, hardvéru a umelej inteligencie.
Šéf spoločnosti Fitbit James Parkje nadšený z budúcnosti, ktorá ich spolu s Google čaká. Podľa neho je spoločnosť Google ideálnym partnerom, ktorý ich posunie ďalej.
Vyzerá to ale, že Google nebol jedinou spoločnosťou, ktorá mala o Fitbit záujem. The Information píše o Facebooku, ktorý chcel výrobcu Fitbit odkúpiť približne za polovicu toho, čo ponúkol Google.
Inteligentné hodinky a náramky nemajú so sociálnou sieťou Facebook na prvý pohľad asi nič spoločného. Facebook sa ale snaží svoje podnikanie rozšíriť aj o hardvérové produkty. Vo svojom portfóliu má inteligentné obrazovky pre domácnosti pomenované ako Portal.
Zabúdať netreba ani na virtuálnu realitu Oculus VR, ktorú Facebook kúpil v roku 2015 za 2,3 miliardy dolárov. Nositeľné technológie sa popri už dobre etablovaným smartfónom dostávajú čoraz viac do popredia, v čom možno videl internetový gigant potenciál. Asi však nie až taký, aby preplatil Google.
Zo strany Spoločnosti Google nejde tento rok o prvú investíciu do nositeľných zariadení. Začiatkom tohto roka prevzal za 40 miliónov dolárov časť duševného vlastníctva spoločnosti Fossil so zameraním na výskum a vývoj.
Spoznáme niekedy – možno v budúcom roku – inteligentné hodinky Pixel Watch alebo náramok Pixel Band? S najväčšou pravdepodobnosťou áno.
