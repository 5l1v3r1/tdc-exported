
# קרב אוויר בין חברות האשראי: מקס תשיק גם כרטיס שיעניק הטבות על טיסות

Published at: **2019-11-05T00:00:00+00:00**

Author: **מירב קריסטל**

Original: [כלכליסט - www.calcalist.co.il](https://www.calcalist.co.il/money/articles/0,7340,L-3773152,00.html)

התחרות על החיבור בין תעופה לכרטיסי אשראי גוברת: מקס צפויה להשיק כרטיס אשראי חדש שיקנה הטבות על טיסות במספר חברות תעופה וייאבק מול כרטיס האשראי פליי קארד של אל על וכאל.
החברה תצא בקרוב בקמפיין גדול כדי לקדם את הכרטיס החדש. יצוין, כי לחברה יש כבר מסלול תעופה. מי שמשויך למסלול זה, יכול להמיר רכישות לנקודות באל על או ביונייטד.
מקס משיקה את הכרטיס החדש במקביל לשיתוף פעולה שהושק לאחרונה בין ישראכרט לטורקיש איירליינס, במסגרת כרטיס אשראי חוץ-בנקאי המכונה Smiles&Miles. טורקיש היא אחת החברות הזרות הפופולריות בישראל, שמשתייכת לברית התעופה Star Alliance הכוללת כמה מחברות התעופה החזקות בעולם.
דמי השימוש של Smiles&Miles גבוהים ועומדים על כ-20 שקל בחודש, אבל מדובר בעלות סטנדרטית בתחום. גם כאל גובה סכום דומה על כרטיס שהשיקה בשיתוף עם לופטהנזה, Miles & More, שגם הוא תקף לחברות Star Alliance. העלות לכרטיס פלטינום של החברה עומדת על 20 שקל והעלות לכרטיס זהב עומד על 16 שקל לחודש.
דמי השימוש של כרטיס פליי קארד של אל על יקרים יותר ועומדים על 40-20 שקל, על פי סוג הכרטיס. פליי קארד הוא הכרטיס החזק בשוק עם כ-320 אלף לקוחות.
בדרך כלל בכרטיסים כאלה יש צבירה של מיילים על כל קנייה בשקלים באמצעות כרטיס האשראי. את המיילים ניתן לממש במספר חברות תעופה, אם מדובר בברית תעופה, ולעיתים יש גם מתנת הצטרפות של כמה אלפי מיילים, כפי שניתן בשיתוף הפעולה בין ישראכרט לטורקיש.
ניתן להשתמש במיילים גם עבור מלונות ושכירת רכב וכן לקבלת הטבות כמו כניסה חינם לטרקלינים (לאונג') בנמלי תעופה ולקבל הנחות בביטוח נסיעות.
לא חייבים להחזיק בכרטיס מיוחד כדי לצבור נקודות: ישראכרט מציעה דרך נוספת לצבור נקודות טיסה בגין שימושים בכרטיס האשראי, בשיתוף מועדון הנוסע המתמיד של אל על או מועדון הנאמנות של בריטיש איירווייז. לקוחות המועדונים יכולים להירשם ל"מסלול תעופה" בחברה ולהמיר רכישות בכרטיס האשראי בנקודות טיסה.
