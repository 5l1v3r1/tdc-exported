
# Trump no descarta sancions contra Espanya pel suposat suport financer a Maduro

Published at: **2019-11-02T06:39:00+00:00**

Author: **Redacció**

Original: [CCMA](https://www.ccma.cat/324/trump-no-descarta-sancions-contra-espanya-pel-suposat-suport-financer-a-maduro/noticia/2960311/)

Diversos càrrecs del govern dels Estats Units serien partidaris d'imposar sancions a Espanya pel suposat suport financer al govern de Veneçuela, segons l'agència Bloomberg, i estarien pressionant el president Trump en aquest sentit.
En concret, consideren que el Banc d'Espanya, a través del compte del Banc Central de Veneçuela, estaria ajudant el règim presidit per Nicolás Maduro a evitar les sancions econòmiques imposades pels Estats Units.
La informació publicada per Bloomberg aquest dijous també explica que altres càrrecs s'oposen a la mesura contra Espanya, perquè veuen contraproduent sancionar un aliat tradicional.
 
 
Les fonts que han parlat amb Bloomberg ho han fet mantenint l'anonimat, amb l'argument que el debat sobre les sancions a Espanya és confidencial i encara està en marxa.

        Espanya ho nega
      
"No hi ha res de res". Així ha reaccionat el ministre d'Afers Exteriors en funcions, Josep Borrell, quan ha estat preguntat per l'agència EFE sobre possibles sancions dels EUA.
Borrell ha dit que la informació de Bloomberg són "rumors sense cap fonament" i que els EUA no han obert "cap procediment" sancionador contra Espanya.
El ministre, a més, s'ha fet ressò, amb un missatge a Twitter, de la notícia de Bloomberg que recull la reacció del govern espanyol negant que hi hagi d'haver cap sanció.
 
