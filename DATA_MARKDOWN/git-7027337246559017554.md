
# واکنش استاندار آذربایجان شرقی به اهانت به خانواده رسول خطیبی: با خاطیان برخورد قاطع شود

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696286/%D9%88%D8%A7%DA%A9%D9%86%D8%B4-%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D8%A8%D9%87-%D8%A7%D9%87%D8%A7%D9%86%D8%AA-%D8%A8%D9%87-%D8%AE%D8%A7%D9%86%D9%88%D8%A7%D8%AF%D9%87-%D8%B1%D8%B3%D9%88%D9%84-%D8%AE%D8%B7%DB%8C%D8%A8%DB%8C-%D8%A8%D8%A7-%D8%AE%D8%A7%D8%B7%DB%8C%D8%A7%D9%86-%D8%A8%D8%B1%D8%AE%D9%88%D8%B1%D8%AF-%D9%82%D8%A7%D8%B7%D8%B9-%D8%B4%D9%88%D8%AF)

استاندار آذربایجان شرقی ضمن محکوم کردن اقدام معدودی تماشاگرنما در اهانت به خانواده معظم شهیدان خطیبی در جریان مسابقه تیم‌های ماشین‌سازی و پرسپولیس ، خواستار برخورد قاطع مراجع ذی‌ربط با خاطیان این اتفاق ناشایست شد.
به گزارش فارس، محمدرضا پورمحمدی در آئین افتتاح پروژه باغ‌شهر تبریز، اظهار داشت: ورزش، عرصه همدلی و همبستگی و تقویت دوستی‌ها بین افراد جامعه است و نباید در میادین ورزشی شاهد حرکات ناشایست و مغایر با فرهنگ ایرانی و اسلامی باشیم.
وی افزود: اهانت به خانواده‌ای که دو شهید در راه امنیت و آرامش کشور تقدیم کرده است به هیچ عنوان قابل گذشت نیست و مراجع ذی‌ربط بویژه دستگاه قضایی و فدراسیون فوتبال باید با خاطیان برخورد کنند.پورمحمدی با اشاره به بیانیه فدراسیون فوتبال در محکومیت این اتفاق، گفت: به اداره کل ورزش و جوانان استان نیز دستور داده‌ام تا شکواییه‌ای در این خصوص تنظیم کند.استاندار آذربایجان شرقی در بخش دیگری از سخنان خود با قدردانی از تلاش‌های صورت گرفته برای توسعه فضای سبز شهری در تبریز، اظهار داشت: تغییر فضای کاربری مسکونی به فضای سبز در وضعیت کنونی اقتصاد کشور، هنر است.وی با اشاره به اشتهار تبریز به عنوان باغ شهر در طول تاریخ، افزود: متاسفانه برخی ضرورت‌های شهری و غفلت‌ها در گذشته باعث شده که بسیاری از باغ‌های تبریز نابود شود.پورمحمدی به افزایش فضای سبز و جنگل‌کاری در تفرجگاه عون بن علی و هزینه‌های ناشی از نگهداری و توسعه این تفرجگاه اشاره کرد و گفت: ایجاد فضای سبز و پارک در جای جای تبریز، حاکی از توجه شهرداری تبریز به عدالت در توزیع امکانات شهری است.استاندار آذربایجان شرقی همچنین از تمام شهروندان خواست در حفظ، نگهداری و توسعه فضای سبز و مکان‌های عمومی و تفریحی، تلاش کرده و‌ این مراکز را به مکان‌هایی برای توسعه اخلاق و نشاط اجتماعی تبدیل کنند.پروژه باغ‌شهر تبریز در مساحتی بالغ بر ۱/۳ هکتار و با هزینه تملک ۳۴۰ میلیارد ریال و هزینه عمرانی ۲۰ میلیارد ریال توسط شهرداری منطقه 9 تبریز احداث شده است.
