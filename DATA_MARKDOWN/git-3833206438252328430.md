
# Родопчанинът, който намери пълен с пари портфейл, бе награден от непозната

Published at: **2019-11-06T07:23:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Rodopchaninut-koito-nameri-pulen-s-pari-portfeil-be-nagraden-ot-nepoznata-911475)

Дарение от 1500 евро направи българка, живееща в Канада, на мъжа, който намери в Смолян портфейл с голяма сума пари и дебитни карти и ги върна на собственичката, съобщи БНР. Българката е видяла репортажи за благородната постъпка на родопчанина.
30-годишният Илия Савов намерил раницата, в която бил портфейлът с парите, по време на автомобилното състезание "Смолян-рейс", което беше в подкрепа на 24-годишно момче, останало неподвижно след катастрофа. Собственичката им награди Илия със 100 лева, които той остави в кампанията за неподвижния млад мъж.
"Много пъти съм се уверил, че доброто се връща. Получих по банкова сметка 1500 евро от жена, която се казва Стефка от София и живее от доста години в Канада", каза Илия.
"Тези пари ще седят за такива дни, когато съм без работа, като имам нужда от средства, като не съм на работа. Чакам да почна работа на Пампорово. Искам да благодаря на жената - да е жива и здрава, цялото и семейство да бъде благословено и да има такива хора", сподели още той.
"Аз съм израснал в Детски дом, кръгъл сирак съм, научен съм на честност. И преди ми казваха, много ми казваха: "Илийка, защо, защо върна портмонето?", викам "Бе как така защо, бе хора?", сподели Илия пред bTV.
Младият мъж живее в общинско жилище. Зимата работи на Пампорово, а през лятото - на морето. Единствената му мечта е да има собствен дом и семейство. Миналата година Илия Савов също намери портмоне с пари и ги върна на собственичката.
