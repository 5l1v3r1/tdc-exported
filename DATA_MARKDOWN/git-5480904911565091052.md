
# Google koupí za 2,1 miliardy USD výrobce chytrých hodinek Fitbit

Published at: **2019-11-01T14:55:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/google-koupi-za-2-1-miliardy-usd-vyrobce-chytrych-hodinek-fitbit/1816032?utm_source=rss&utm_medium=feed)

San Francisco - Americká internetová společnost Google koupí za 2,1 miliardy dolarů (asi 48 miliard Kč) výrobce chytrých hodinek a náramků Fitbit. Hodlá tak vstoupit na rychle rostoucí trh nositelné elektroniky (wearables). Fitbit dnes potvrdil dřívější informace médií, že od dceřiné společnosti amerického Alphabetu obdržel nabídku k převzetí. Ta jej hodnotí o 19 procent výše, než za kolik se prodávaly jeho akcie v závěru čtvrtečního obchodování na burze.
Fitbit uvedl, že za jednu akcii mu Google nabízí 7,35 dolaru. Od pondělní zprávy agentury Reuters, že Google má o tohoto průkopníka fitness náramků zájem, akcie Fitbit vzrostly asi o 40 procent.
Google se připojil k ostatním technologickým firmám, jako je Apple nebo Samsung, a vyvíjí chytré telefony. V odvětví nositelné elektroniky ale zatím neměl co nabídnout.
Barevné náramky Fitbitu umožňují uživatelům sledovat fyzickou aktivitu a zdravotní stav. Poskytují například informace o srdečním tepu či spálených kaloriích a lze je synchronizovat s chytrým mobilním telefonem. V tomto odvětví ale narůstá konkurence, především z Číny, například od společnosti Xiaomi.
Pokud jde o dražší fitness hodinky, nedaří se Fitbitu držet krok s Apple Watch. V letošním druhém čtvrtletí tak společnost vykázala při tržbách 313,6 milionu dolarů (7,2 miliardy Kč) ztrátu téměř 36 milionů dolarů (824 milionů Kč).
