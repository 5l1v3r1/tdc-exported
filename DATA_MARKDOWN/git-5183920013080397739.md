
# Чеки для ФОПів не перекривають «схеми», жодна з проблем – не вирішується. Так навіщо?

Published at: **2019-11-04T00:00:00+00:00**

Author: ****

Original: [Контракты.UA](http://kontrakty.ua/article/145423)

Ігор Дядюра, радник голови правління банку «Фамільний»: В роздумах, для чого ті чеки ФОПам взагалі. Напластування всяких міфів... Давайте трохи посваримось, а то якось скучно. Коли питаєш чиновника, або слухаєш виступи красиві – можна почути десятки самих екзотичних версій, для чого ФОПам чеки. Давайте розглянемо головні три.
Перша і головна – «крупний бізнес працює через ФОПів». Тут треба погодитись – явище набрало системного масштабу. Але хіба чек допоможе? Всі чеки будуть легальні. Податкова все буде бачити. І смартфона привезе ФОП з правильним чеком. У великого бізнесу вистачить і бухгалтерів, і юристів всі папірці для квазіФОПів зробити правильно і акуратно. Чеки – не працюють. Ціль – не досягається, при цьому створюється багато проблем для людей, які ніяким «схематозом» не займаються. Друга проблема – ФОПи «ховають ліміт». Тут чеки нічим не допоможуть, поки ліміти будуть директивно встановлені, а не економічно-доцільні для самого єдинщика. Якщо ви ставите для торгівця-єдинщика річний ліміт по обороту в півтора мільйони гривень – то чому дивуєтеся, що він «ховає», замість показувати оборот повністю і платити з цього обороту всі податки? Чеки – не допомагають ніяк у існуючому варіанті, з усіма цими «попередніми програмуваннями» та «звітностями по РРО». Якщо треба через чеки контролювати ліміт – для цього достатньо простого чеку з датою, часом, місцем продажу, фіскальним номером і сумою оплати. Але, під розмови про «спрощення» та «сервісну службу» робиться неймовірне ускладнення роботи підприємця. Нарешті, третя проблема – контрабанда. Хтось розповів податківцям, що вони «в системі» у себе, якщо ФОПи почнуть бити чеки – побачать (як у голівудському блокбастері) на великих плазмах в «командному центрі детенізації» – рух кожного смартфончика. Ось заїхала в країну фура з технікою, і чесні митники все правильно розмитнили, і всі імпортовані товари – «в базі» («миша не проскочить!»). А от прийшли посилки міжнародні, повні смартфонів. Все правильно оформлено чесними митниками, «випущено в обіг», але командний центр продовжує відслідковувати – куди ділися апарати. А от хтось привіз собі телефона з поїздки, в Борисполі внесли в базу, і почалося «відслідковування товарного ланцюжка». З цим відслідковуванням носяться вже років три, а тінь все чорніша і чорніша. Податкова існуючі чеки губить пачками (кейс «Розетки»), і не має НІЯКОЇ аналітичної системи по вже існуючій фіскалізації. А тут з повітря прямо виткуться плазми на стіну, і почнеться потужна аналітична робота… «Складна техніка» і сьогодні (вже два роки як) має продаватися (і ФОПами теж) тільки з чеками. Ні, не дають чеки. Податкова не перевіряє. «Не вистачає людей, у нас всього 300 перевіряльщиків по цій темі на всю Україну». Так і хочеться запитати – а як додати мільйон ФОПів – у вас людей вистачить? Не працює. Не реалізуємо. Дірки на митниці неможливо латати в магазині (або – можна, і без всяких чеків, якщо є бажання, і знову ж таки – без чеків). Тож, жодна з поставлених цілей «чеками» не досягається. Жодна з трьох проблем – не вирішується. При цьому створюються величезні проблеми для чесних, нормальних, «несхематозних» підприємців. «Так зачем же?» (с)

        
          Автор: Ігор Дядюра
        
      
 
