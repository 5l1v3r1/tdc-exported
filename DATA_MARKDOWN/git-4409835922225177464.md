
# Americký herec po desaťročiach ukázal priateľku. Všetkých odrovnal

Published at: **2019-11-05T14:30:00+00:00**

Author: **zv**

Original: [markíza](https://www.markiza.sk/soubiz/zahranicny/1981432_americky-herec-po-desatrociach-ukazal-priatelku-vsetkych-odrovnal)

Keanu Reeves (55) za posledné desaťročia nemal vážnu známosť a počas jeho 35-ročnej kariéry sa neobjavil so žiadnou ženou ruka v ruke na červenom koberci, píše MailOnline. Až doteraz!
Americká hviezda sa na gala večeri LACMA Art + Film v Los Angeles objavil s priateľkou, jeho obchodnou spolupracovníčkou, umelkyňou a filantropkou Alexandrou Grant (46). Dvojica sa celý čas držala za ruky a vymieňala si zamilované pohľady napriek tomu, že na nich objektívmi mierili desiatky fotografov.
Keanu vyzeral, že je naozaj hrdý, že môže svetu predstaviť svoju partnerku. Alexandra zažiarila v modrých éterických šatách a na červenom koberci pôsobila šťastne a uvoľnene. Fanúšikov známeho herca si okamžite získala svojím krásnym úsmevom.
Americká hviezda si vždy dobre chránila súkromie. Hovorí sa, že kedysi randil s Amandou De Cadenet, Claire Forlani či Sandrou Bullock, aké vážne to bolo a či naozaj tvoril s týmito ženami pár, to nevieme.
Jeho najväčšou doterajšou láskou však bola herečka Jennifer Syme. Dvojica spolu začala chodiť v roku 1998 a v roku 1999 Jennifer otehotnela. Ich šťastný spoločný život však zasiahla obrovská tragédia.
Dcérka Ava sa totiž narodila predčasne v ôsmom mesiaci, žiaľ, mŕtva. Herečka o dva roky nato, v roku 2001, taktiež zahynula pri autonehode v Los Angeles, mala len 28 rokov. Keanu tak prišiel o obe svoje lásky.
