
# Ženy sú lepšími šoférkami ako muži. Tí spôsobujú takmer 80 % priestupkov

Published at: **2019-11-06T21:41:00+00:00**

Author: **Jakub Paulík**

Original: [REFRESHER](https://refresher.sk/76304-Zeny-su-lepsimi-soferkami-ako-muzi-Ti-sposobuju-takmer-80-priestupkov)


        Nový prieskum označuje ženy za jednoznačne zodpovednejšie šoférky.
      
Čo ženy strácajú na mužov v autoškole, dobiehajú priamo na cestách v praxi, tvrdí štúdia zo stránky Confused. Muži uvedení v prieskume páchajú priestupky približne štyrikrát častejšie než ženy.
I keď bývajú ženy na testoch v autoškole neúspešnejšie, na cestách im to potom ide v porovnaní s mužmi jedna radosť. Zo všetkých priestupkov zaznamenaných v roku 2018 v Anglicku a Wales bolo až 79 % z nich pripisovaných práve chlapom.
Muži v tejto oblasti „vyhrávali“ nad ženami v každej kategórii priestupkov. Či už išlo o jazdu pod vplyvom alkoholu, príliš vysokú rýchlosť a podobne, za každým si väčšiu časť priestupkov pripísalo mužské pohlavie. Čo sa týka jazdy s alkoholom za volantom, toto previnenie sa malo týkať 5 % mužov, no len 1 % žien.
Ak je reč o poistení, drahšie sa týka práve nás – mužov. Ako keby sme podvedome tušili, že nás nami zavinená poistná udalosť rozhodne neminie. A áno, aj v prípade počtu zavinení poistných udalostí ženy ťahali za kratší koniec. Muži v tomto prípade dominovali takmer dvakrát viac.
Niektorí vodiči by mohli namietať, že muži najazdia omnoho viac kilometrov, a preto sa percentá poistných udalostí a priestupkov prikláňajú práve k nim. Z prieskumu ale vyplýva, že ženy majú priemerne najazdených 10 954 kilometrov a muži 11 062. Markantný rozdiel by sme teda v tomto ohľade hľadali len ťažko.
