
# امید مردم به دستگاه قضایی به ۷۶ درصد رسیده است

Published at: **2019-11-07T17:08:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545499.html/%D8%A7%D9%85%DB%8C%D8%AF-%D9%85%D8%B1%D8%AF%D9%85-%D8%A8%D9%87-%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7%DB%8C%DB%8C-%D8%A8%D9%87----%D8%AF%D8%B1%D8%B5%D8%AF-%D8%B1%D8%B3%DB%8C%D8%AF%D9%87-%D8%A7%D8%B3%D8%AA)

دادستان کل کشور با بیان اینکه امید مردم به دستگاه قضایی به ۷۶ درصد رسیده است، از تشدید نظارت بر فضای مجازی در آستانه انتخابات خبر داد.
به گزارش شبکه اطلاع رسانی راه دانا؛ هجدهمین همایش دادستان‌های سراسر کشور با عنوان «تحول در دادسرا» ظهر امروز در سالن همایش‌های دادگستری خراسان رضوی برگزار شد.
حجت‌الاسلام والمسلمین محمدجعفر منتظری، دادستان کل کشور در این همایش ضمن قرائت فرازی از دعای عهد، اظهار کرد: امروز مصادف با سالروز آغاز امامت و ولایت امام زمان(عج) است و شایسته می‌بینم که در این روز، تجدید عهد و پیمانی داشته باشیم؛ هرچند توصیه شده است که هر صبحگاه با خواندن دعای عهد با ولی‌نعمت خود پیمان ببندیم.   وی افزود: ۳۱ رئیس کل، ۳۹۶ دادستان عمومی و انقلاب، ۳۱ دادستان نظامی و ۱۱ دادستان ویژه روحانیت و جمعاً ۴۶۹ نفر از مقامات عالی قضایی سراسر کشور در این دو روز در شهر مقدس مشهد گرد هم آمده‌اند که روز گذشته در سه کارگروه، مشغول بحث و تبادل نظر شدند. کارگروه‌های تشکیل شده شامل کارگروه تحول در نظارت بر دادسراها، کارگروه تحول در گسترش آزادی‌های مشروع با رویکرد انتخابات و کارگروه تحول در احیای حقوق عامه با رویکرد فرهنگی و مبارزه با مفاسد اقتصادی بود.   امید ۷۶ درصد مردم به قوه قضائیه است   دادستان کل کشور تصریح کرد: موضوع همایش، تحول در دادسرا است و درخواست بنده این است که عزیزان به این نکته مهم توجه داشته باشند و خود را به عنوان مسئولی که موظف است در این راستا حرکت کند، بدانند.   حجت‌الاسلام منتظری تأکید کرد: در اولین دیدار دوره جدید با مقام معظم رهبری، بحث تحول مطرح بود و ایشان جملاتی در این خصوص گفتند که شامل این بیانات بود:« مهم‌ترین مأموریت قوه قضائیه در دوره جدید، ایجاد تحول در چارچوب اصول اسلام و قرآن و قانون اساسی است. تحول به معنای استفاده از شیوه‌های کارآمدتر و مؤثرتر و بهینه‌شدن شیوه‌های قبلی و همچنین رفع نقص‌ها، خلأها و اشکالات گذشته است. برای ایجاد تحول، برنامه‌ریزی و زمانبندی ۵۰ درصد کار است و ۵۰ درصد دیگر، مربوط به تحرک، اقدام و عمل است. باید سند آماده شده تحول، بدون تأخیر شروع شود.»   وی ادامه داد: تحول به معنای از حالتی به حالت دیگر شدن است و از آنجایی که رهبری فرمودند ۵۰ درصد تحول مربوط به برنامه‌ریزی است و بقیه آن، اقدام و عمل، بخش دوم صحبت‌های مقام معظم رهبری، مربوط به تک تک ما است که در بخش اجرایی، مشغول وظیفه هستیم. پس تحول تحقق پیدا نمی‌کند، مگر اینکه ما در میدان کار آن را به وجود آوریم. اگر از این همایش، مبنای تحول را در دادسرا تعریف و تبیین کنیم و از همکاران خود بخواهیم که این دوره در آن‌ها تحول ایجاد شود، تحول در قوه قضائیه هم محقق خواهد شد.   بنابر گزارش مهر، دادستان کل کشور در خصوص چگونگی ارزیابی تحول در دادسرا، ابراز کرد: باید بعد از یک سال، آماری ارائه دهیم که طبق آن بگوییم این تحول در قوه قضائیه صورت گرفته و برای این کار، چند شاخص را باید در نظر بگیریم.   حجت‌الاسلام منتظری تأکید کرد: طبق نظرسنجی‌ها، ۷۶ درصد امید مردم به قوه قضائیه است و اگر در جهت تحقق حق آن‌ها قدم برنداریم، این نظر برخواهد گشت.    تحقیقات ضابطین بدون کارت، فاقد اعتبار است   وی در ارتباط با چند محور اساسی و اصلی در تحول دادسراها گفت: آنچه که بیشتر باید در تحول مورد توجه قرار گیرد، رویکرد دستگاه قضایی، خصوصاً دادسراها که مستقیماً با مردم در ارتباط هستند، در بحث تکریم ارباب رجوع است؛ چراکه مواجهه اول افراد، به دادسراها است و شکایاتی که از برخوردها در دادسراها داریم، قابل توجه است، درصورتی که همه ما باید در خدمت مردم باشیم و کار قضایی، کاری است که با دعوا، جنگ و جدل و قتل و ... سرو کار دارد و کسی که آمادگی برخورد با چنین چیزهایی را ندارد، نباید لباس قضا به تن کند.   دادستان کل کشور تصریح کرد: بحث دوم، بحث نظارت دادستان‌ها بر زیرمجموعه‌های خودشان است. من خطاب به رؤسای دادگستری‌ها می‌گویم که دادستان‌های ما انتظار دارند که رؤسای کل، زمینه نظارت آنان را از نظر عده و امکانات، فراهم کنند.   وی اضافه کرد: مسئله دیگر، بحث ارتباط با پرونده‌های امنیتی و حفاظتی است که در آن‌ها با دستگاه‌های اطلاعاتی ارتباط داریم. در این زمینه، نه باید دچار افراط شویم و نه تفریط.   حجت‌الاسلام منتظری در ادامه بیان کرد: نظارت بر زندان و زندانیان نیز مهم است. در این مسئله چهار موضوع تلاش برای کاهش جمعیت زندانی، سرکشی دادستان‌ها از زندانیان که در فقه نیز بر آن تأکید شده است، مستقر بودن دادیار ناظر زندان در محل زندان و اینکه دادیار به احوال زندانیانی که از شهرهای دیگر می‌آیند نیز بپردازد، بسیار مهم است.   وی افزود: تلاش در جهت ارتقاء سطح معلومات سیاسی و شرایط حاکم بر کشور نیز بسیار مهم است و باید توجه شود که امروز شرایط کشور ما حساس است و مراقبت و همراهی با مسئولان مربوطه برای دادستان بسیار لازم و ضروری است.   دادستان کل کشور ابراز کرد: ما گاهی شاهد چندگونه عمل کردن در کشور هستیم که خیلی زیبنده نیست. معضل و مشکلی برای ما است که از طرفی قانون تأکید بر این دارد که تحقیقات ضابطین بدون کارت، فاقد اعتبار است.   منتظری در انتها، ضمن تأکید بر اینکه دادستان در منش، پوشش و آرایش سر و صورت، باید نکات لازم را رعایت کند، در مورد سیاست‌گذاری در حوزه انتخابات گفت: از آنجایی که فضای مجازی تأثیرات زیادی در این حوزه دارد، در مسئله انتخابات، ان‌شاالله سیاست‌های انقباضی‌تری را در فضای مجازی اعمال خواهیم کرد.   انتهای پیام/    
