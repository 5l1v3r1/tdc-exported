
# «Ασφυξία» στα νησιά, επεισόδια στην ηπειρωτική χώρα και έκκληση για… εθνική συναίνεση

Published at: ****

Author: ****

Original: [CNN.gr](https://www.cnn.gr/news/ellada/story/196175/asfyxia-sta-nisia-epeisodia-stin-ipeirotiki-xora-kai-ekklisi-gia-ethniki-synainesi)

Newsroom, CNN Greece 13:48 , 04 November 2019 - 13:58
Τελευταίο θύμα στη χώρα μας, ένα προσφυγόπουλο μόλις δύο χρόνων που έχασε τη ζωή του το μεσημέρι στην Αγία Ερμιόνη της Χίου, όταν παρασύρθηκε από φορτηγάκι.
Όπως αναφέρουν οι πληροφορίες του politischios.gr, το παιδί διέφυγε της προσοχής της μητέρας του και πέρασε μπροστά από το όχημα την ώρα που αυτό ξεκινούσε. 
Λίγο νωρίτερα, τον πρόσφατο εφιάλτη… Έσεξ ξύπνησε ο εντοπισμός φορτηγού με 80 μετανάστες, λίγο μετά τα διόδια της Ξάνθης.
Σύμφωνα με το xanthinews.gr, όλοι τους, άνδρες ηλικίας 20 έως 30 χρόνων, απεγκλωβίστηκαν από το κοντέινερ όπου ήταν στοιβαγμένοι και μεταφέρθηκαν σε νοσοκομεία της περιοχής. Ο διακινητής συνελήφθη.
Ωστόσο, οι σχεδιασμοί της κυβέρνησης για αποσυμφόρηση των νησιών με τη μεταφορά εκατοντάδων προσφύγων και μεταναστών στην ηπειρωτική χώρα, γίνεται μετ’εμποδίων και, σε πολλές περιπτώσεις, επεισοδιακά, με κατοίκους πολλών περιοχών να αντιδρούν έντονα.
Σήμερα το πρωί, κάτοικοι του χωριού Χαλκειός στη Χίο, έκλεισαν το δρόμο που οδηγεί στο Κέντρο υποδοχής και ταυτοποίησης της ΒΙΑΛ, ζητώντας να μπει «λουκέτο» στο Κέντρο, του οποίου ο πληθυσμός έχει φτάσει τους 5.000 ανθρώπους.
Αποτέλεσμα του αποκλεισμού ήταν να μην καταφέρουν να φθάσουν στο ΚΥΤ οι εργαζόμενοι.
Σύμφωνα με πληροφορίες από το politischios.gr, οι κάτοικοι διαμαρτύρονται και απειλούν με κλιμάκωση των κινητοποιήσεων, σε περίπτωση που κυβέρνηση εξακολουθήσει να αφήνει εκτός κάδρου για το θέμα των προσφυγικών ροών τη Χίο.
Τις προηγούμενες μέρες, ένταση προκλήθηκε σε περιοχές όπου επιχειρείτο μεταφορά και εγκατάσταση προσφύγων. 
Το βράδυ του Σαββάτου στα Γιαννιτσά, ομάδα περίπου 30 κατοίκων απέκλεισε τον δρόμο, θέλοντας να εμποδίσει λεωφορείο που μετέφερε πρόσφυγες και μετανάστες, οι οποίοι επρόκειτο να εγκατασταθούν σε ξενοδοχείο της περιοχής.
Νωρίτερα, ο δήμαρχος και κάτοικοι της Κω, συγκεντρώθηκαν στο λιμάνι του νησιού για να αποτρέψουν την αποβίβαση περίπου 50 μεταναστών.
Υπό το φόβο περαιτέρω αντιδράσεων, η κυβέρνηση επανεξετάζει την πολιτική της, ζητώντας εθνική συναίνεση για την αποσυμπίεση της κατάστασης.

        
          Αντιδράσεις στην αποσυμφόρηση των νησιών - Σκληραίνει τη στάση της η κυβέρνηση
        
      
Αυτό που εξετάζεται, είναι οι πρόσφυγες που φτάνουν από τα νησιά, να τοποθετούνται σε περιοχές που «σηκώνουν» το βάρος αναλογικά ενώ, λόγω του αυξημένου όγκου μεταναστευτικών ροών, η διαχείριση αναμένεται να διαρκέσει περισσότερο.
«Η Ελλάδα δεν μπορεί να δεχτεί απεριόριστο αριθμό μεταναστών και προσφύγων», διεμήνυσε, άλλωστε, ο υπουργός Εσωτερικών, Τάκης Θεοδωρικάκος, συμπληρώνοντας πως, αν κριθεί αναγκαίο, θα ληφθούν και επιπρόσθετα μέτρα.

        Διαβάστε επίσης
      
