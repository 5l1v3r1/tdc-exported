
# Facebook svela piano per proteggere elezioni Usa del 2020 dalla disinformazione

Published at: **2019-11-07T22:00:00+00:00**

Author: **Laura Zangarini**

Original: [Corriere della Sera](https://www.corriere.it/esteri/19_novembre_08/facebook-svela-piano-proteggere-elezioni-usa-2020-disinformazione-11b1af2a-01b7-11ea-bfaf-9602a8f3f6c1.shtml)

Manca un anno alle elezioni presidenziali americane e stavolta Facebook non vuole arrivare impreparato e ripetere la debacle del 2016. Così il più famoso social media al mondo ha lanciato il suo piano per proteggere il processo democratico del voto da interferenze straniere e disinformazione, dichiarando guerra a fake news e falsi account. «Abbiamo la responsabilità di fermare ogni abuso e interferenza sulla nostra piattaforma», afferma il gruppo di Mark Zuckerberg, che ha messo a punto protocolli di sicurezza e trasparenza che vanno dalla difesa degli account dei candidati e dei partiti alla strettissima sorveglianza della rete attraverso il lavoro di una vera e propria war room già sperimentata per le elezioni di metà mandato nel 2018 e dove sarà all’opera una task force di esperti e analisti ancor più efficiente.
Del resto le presidenziali americane del 2020 saranno più che mai le elezioni dei social media e quello che si vuole assolutamente evitare è ripetere gli errori del passato, quando la Russia nel 2016 ha fatto di Facebook l’attore principale per seminare discordia e incertezza, scoraggiare l’affluenza alle urne e dare impulso al nazionalismo bianco. Per questo Facebook è da anni nell’occhio del ciclone, con Zuckerberg costretto più volte a difendersi anche in Congresso. Soprattutto dopo lo scandalo di Cambridge Analytica, la società a cui sono stati affidati senza consenso i dati di decine di milioni di utenti per utilizzarli per scopi politici.
I cardini del piano messo a punto nel quartier generale di Menlo Park sono la lotta alle interferenze straniere con un programma in grado di individuare i cosiddetti «bad actors» che agiscono nella rete, l’aumento della trasparenza delle pagine e della pubblicità, una severissima stretta su ogni forma di disinformazione e sui contenuti d’odio. Questa dunque la risposta di Facebook dopo che Twitter, sempre in previsione delle elezioni americane del prossimo anno, ha deciso di risolvere il problema in maniera drastica vietando gli spot pubblicitari di carattere politico. Ma per Zuckerberg non è questa la strada giusta da seguire, perché — sostiene il fondatore di Facebook — vietare la pubblicità politica vuol dire censurare la libertà di parola e di espressione.
Tra le misure previste per rendere sicuri gli account dei candidati e degli eletti, una maggiore trasparenza sulla titolarità degli account politici ed «etichette più chiare per il controllo dei fatti». Dal 2016 «abbiamo effettuato investimenti significativi per identificare meglio le nuove minacce — è stato spiegato —, eliminare le vulnerabilità e ridurre la diffusione di disinformazione virale e account falsi» e oggi sono scattate «diverse misure per contribuire a proteggere il processo democratico». Il piano prevede inoltre due milioni di investimento per promuovere l’alfabetizzazione informatica. Nell’ambito di una simile iniziativa che sarà lanciata a livello globale a metà novembre, il social media intende introdurre un sistema che segnala quando l’informazione viene divulgata da media controllati dai governi.
