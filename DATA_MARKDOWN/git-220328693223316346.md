
# Путин поиска руска алтернатива на Уикипедия

Published at: **2019-11-06T07:03:36+00:00**

Author: **Редактори**

Original: [Стандарт Новини](https://standartnews.com/svyat/putin-poiska-ruska-alternativa-na-uikipediya-405988.html)

Руският президент Владимир Путин призова да бъде създадена руска онлайн енциклопедия, която да стане алтернатива на Уикипедия, предаде РИА Новости.
"Що се отнася до Уикипедия, по-добре е тя да бъде заменена" от нова Голяма руска енциклопедия в електронен вариант, заяви Путин на заседание на Съвета по руски език. Информацията в нея ще е достоверна и поднесена в съвременна форма, каза той.
Руското правителство планира да похарчи близо 1,7 милиарда рубли (около 26,7 милиона долара) през следващите три години за създаването на онлайн енциклопедията, става ясно от официални документи, оповестени публично през септември.
Настоящата рускоезична версия на Уикипедия твърди, че се състои от над милион и половина статии. През 2015 година руските власти за кратък период от време забраниха Уикипедия заради статия, в която се дават обяснения как да се приготвят наркотици на основата на канабис, припомня Франс прес.
