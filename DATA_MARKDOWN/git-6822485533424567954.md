
# معاون وزیر نیرو: می‌توانیم نیاز برقی عراق را برطرف کنیم

Published at: **2019-11-01T15:22:00+00:00**

Author: ****

Original: [جامعه خبری تحلیلی الف](https://www.alef.ir/news/3980810077.html)

معاون وزیر نیرو در امور برق و انرژی با بیان اینکه در حال حاضر ۱۲۰۰ مگاوات برق به عراق صادر می شود گفت: تفاهمنامه سه ساله با عراق برای بازسازی نیروگاه و کاهش تلفات برق عراق بزودی به مرحله امضای قرارداد می رسد.
همایون حائری در گفت و گو با فارس در پاسخ به این سوال که دلیل تعلل طرف عراقی برای امضای قرارداد بعد از گذشت 9 ماه از امضای تفاهمنامه با عراق برای بازسازی و کاهش تلفات برق این کشور چیست گفت: در حال انجام مقدمات برای امضای قرارداد با طرف عراقی هستیم و اینکه تعللی از سمت عراقی ها وجود دارد صحت ندارد.
وی با بیان اینکه این اقدام یک اقدام بسیار بزرگی است و اتفاقا طرف عراقی هم در حال انجام مقدمات آغاز این برنامه است اظهار داشت: ورود هیات عراقی و معاون وزیر برق عراق که چند روزی است در ایران هستند نشان می دهد آنها برای آغاز و اجرایی شدن تفاهمنامه مصر هستند.
حائری در پاسخ به این سوال که میزان فروش برق ایران در حال حاضر به عراق چقدر است گفت:در حال حاضر حدود 1200 مگاوات به عراق برق صادر می شود و طرف عراقی هر چقدر که نیاز داشته باشد ما می توانیم برق به آنها صادر کنیم.
به گزارش فارس،در بهمن ماه سال گذشته در سفر لویی الخطیب وزیر برق عراق به ایران و در دیدار با اردکانیان وزیر نیرو تفاهمنامه همکاری سه ساله ای با صنعت برق ایران امضاء شد.
در آن دیدار قرارداد یک ساله استمرار صادرات برق ایران امضاء شد. تفاهمنامه سه ساله زمینه‌های متنوعی از فعالیت‌ها از جمله بازسازی نیروگاه برق، احداث شرکتهای مشترک و کاهش تلفات برق عراق را در برمی گرفت.
از امضای این تفاهمنامه 9 ماه می گذرد اما هنوز قرارداد آن امضاء نشده و برنامه سه ساله آغاز و اجرایی نشده است.
به گفته برزی مهر نایب رییس سندیکای صنعت برق از سوی عراقی ها برای امضای قرارداد و اجرایی شدن این برنامه تعلل وجود دارد.
