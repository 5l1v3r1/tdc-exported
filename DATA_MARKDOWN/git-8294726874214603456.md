
# Ai accident și rămâi fără mașină? Iată ce obligație va avea asiguratorul

Published at: **2019-11-07T15:00:48+00:00**

Author: **AutoBild**

Original: [Auto Bild](https://www.auto-bild.ro/stiri/asigurare-masina-de-schimb-174223.html)


        Un proiect de lege înregistrat la Senat vrea să oblige asiguratorii să ofere păgubiților, dacă li se cere, mașină de schimb pe durata reparației propriului autovehicul.
      
Citește și:

        10 informaţii despre asigurarea RCA pe care trebuie să le ştie orice şofer
      

        Decontarea directă pentru asigurarea RCA ar putea avea caracter obligatoriu
      
Cu toate că, în cazul unui accident, șoferul păgubit trebuie să primească bani și pentru înlocuirea temporară a autovehiculului avariat, asiguratorul nu este obligat prin lege să ofere mașină de schimb. Asta, însă, s-ar putea schimba dacă proiectul de lege înaintat spre dezbatere la Senat va fi adoptat și de Parlament.
Practic, dacă vor fi solicitați cu această cerere de către șoferul despăgubit, asiguratorii vor trebui să pună la dispoziția clientului o mașină de schimb. O mențiune importantă este promptitudinea: solicitarea trebuie să fie onorată în cel mult o zi lucrătoare din momentul enunțării.
În proiect se face referire și la reglementarea prețului pe manoperă: cuantumul unei ore de manoperă nu ar trebui să depășească un preț de referință – care va fi stabilit în fiecare an de către Autoritatea de Supraveghere Financiară și Institutul Național de Statistică.
Motivul pentru care se cere reglementarea tarifării manoperei este fenomenul de creștere artificială a polițelor RCA cauzat de prețurile din ce în ce mai mari cerute de service-urile auto.
Pentru a intra în vigoare, propunerea legislativă propusă de Senat trebuie adoptată de Parlament și ulterior publicată în Monitorul Oficial.
