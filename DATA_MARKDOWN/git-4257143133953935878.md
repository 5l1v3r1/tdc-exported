
# A közalkalmazotti státusz zsugorítása ellen tiltakoznak

Published at: **2019-11-05T15:01:00+00:00**

Author: **Infostart / MTI**

Original: [infostart](https://infostart.hu/belfold/2019/11/05/a-kozalkalmazotti-statusz-zsugoritasa-ellen-tiltakoznak)

Az érdekvédelmi tömörülés közleményében rámutatott: ha a törvény életbe lépne, a szakképzésben dolgozó oktatók elveszítenék jelenlegi közalkalmazotti státuszukat és a Munka törvénykönyve hatálya alá tartoznának. Mindez azt jelenti, hogy rövidebb lehet a felmentési idő, megszűnhet az áthelyezési lehetőség, a munkáltató állásfelajánlási kötelezettsége.
Kitértek arra is, hogy a tervezett új szabályozással a pedagógus elveszítheti a háromévenkénti soros előrelépés lehetőségét, nem kapna törvényi garanciát munkakörének tartalmára, csökkenhet a pótszabadság mértéke, megszűnhet a jubileumi jutalom, az 50 százalékos utazási kedvezmény. Szabaddá válna az út az előtt, hogy "a rabszolgatörvényt" a szakképzésben dolgozókra is kiterjesszék, akár heti 40 tanórát is tarthatnának - sorolták.
Felhívták a figyelmet arra, hogy egyéni béralkut ígérnek a szakképzésben dolgozóknak, miközben elveszíthetik kollektív jogaikat, egyebek között azt, hogy létszámcsökkentés előtt egyeztetni kell a szakszervezetekkel.
A PSZ szerint tisztázatlan, mi lesz a szakképzésben dolgozó, közismereti tárgyakat oktató pedagógusokkal és a nevelést-oktatást segítő, továbbá a technikai munkatársakkal.
A Pedagógusok Szakszervezete nem engedi, hogy a dolgozók még inkább kiszolgáltatott helyzetbe kerüljenek, bármennyire csábító is a béremelés ígérete, a kormány ugyanis úgy akar fizetésemelést adni, hogy akár többet is elvehet a dolgozóktól, ami hatással lehet a tanulók jövőjére - írták a közleményben.

        Nyitókép: Pixabay
      
