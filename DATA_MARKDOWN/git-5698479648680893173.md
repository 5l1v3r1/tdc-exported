
# صدها اسپانیایی به حکم دادگاه برای متجاوزان به دختر نوجوان اعتراض کردند

Published at: **2019-11-05T08:48:22+00:00**

Author: **یورونیوز فارسی **

Original: [euronews](https://farsi.euronews.com/2019/11/05/spain-protest-against-court-ruling-on-sex-assault)

صدها شهروند در مادرید، پایتخت اسپانیا در اعتراض به حکم دادگاه برای چند مرد که در شهر مانرسا در نزدیکی بارسلون به دختری تجاوز کرده بودند، به خیابان آمدند.
روز پنج‌شنبه گذشته دادگاهی در بارسلون ۵ مرد را به دلیل تجاوز گروهی به یک دختر ۱۴ ساله در سال ۲۰۱۶، به ۱۰ تا ۱۲ سال زندان محکوم کرد. با این حال قاضی دادگاه با یادآوری این که قربانی در زمان حادثه کاملا مست و لایعقل بوده و بنابراین قادر به «رضایت دادن یا ندادن به رابطه جنسی» نبوده است، عمل محکومان را مصداق «تجاوز» ندانسته و آن را «سوء استفاده جنسی» تشخیص داد.
زنانی که شامگاه دوشنبه ۱۳ آبان در مادرید به خیابان آمدند، با شعار «سوء استفاده جنسی نه، تجاوز» به حکم دادگاه در این پرونده که به باور آنها می‌بایست بسیار سنگین‌تر می‌بود، اعتراض کردند.
سال گذشته نیز ده‌ها هزار تن از شهروندان اسپانیا در سرتاسر این کشور به صدور حکم مشابهی برای چند مرد که به دختری تجاوز کرده بودند، راهپیمایی کردند.
در آن پرونده که به «محاصره گرگ‌ها» معروف است، چند سرباز ارتش و پلیس اسپانیا ضمن تجاوز به یک زن جوان ۱۸ ساله در جشنواره شهر پامپلونا، از صحنه رابطه جنسی خود فیلمبرداری کرده و آن را در اینترنت منتشر کردند. دادگاه با این توضیح که در عمل متهمان خشونتی دیده نمی‌شود، آنها را نه به دلیل تجاوز، که تنها به دلیل «سوء استفاده جنسی» گناهکار شناخت و محکوم کرد.

        بیشتر بخوانید:
      
اعتراض‌های عمومی به آن حکم که چند روز به طول انجامید، در نهایت سبب شد تا رأی دادگاه تغییر کند.
بنا بر تعریف قانون اسپانیا، رابطه جنسی در صورتی «تجاوز» تلقی می‌شود که همراه با خشونت بدنی قربانی و ترساندن او از سوی فرد متجاوز باشد. فمینیست‌ها و سایر کنشگران حقوق زنان در اسپانیا به این مورد قانونی اعتراض دارند و می‌گویند این قانون بازدارنده تجاوز جنسی نیست و مجازات سبکی را برای این کار پیش‌بینی کرده است. اما مجازات پیش‌بینی شده برای «تجاوز» در اسپانیا بین ۱۵ تا ۲۰ سال زندان است.
حزب سوسیالیست حاکم اسپانیا در تلاش برای اصلاح قوانین مربوط به سوء استفاده و تجاوز جنسی در این کشور است.
بسیاری از کشورهای اروپایی تا کنون با تجدیدنظر در قوانین مربوط به تجاوز جنسی تلاش کرده‌اند تا سختگیری بیشتری را علیه افراد متجاوز اعمال کنند.
