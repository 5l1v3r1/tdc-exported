
# برخورد وزارت اطلاعات با قاچاق تلفن همراه

Published at: **2019-11-04T14:10:00+00:00**

Author: ****

Original: [جامعه خبری تحلیلی الف](https://www.alef.ir/news/3980813113.html)

وزارت اطلاعات طی اطلاعیه‌ای از شناسایی و برخورد با قاچاق گوشی تلفن همراه به ارزش بیش از ۱۲۰۰ میلیارد ریال خبر داد.
به گزارش الف، روابط عمومی وزارت اطلاعات طی اطلاعیه‌ای از برخورد با قاچاق تلفن همراه به ارزش ۱۲۰۰ میلیارد ریال خبر داد.
متن این اطلاعیه به شرح زیر است:
در پی اقدامات اطلاعاتی و عملیاتی سربازان گمنام امام زمان(عج)، با بهره‌گیری از توان سامانه‌های هوشمند، عوامل اصلی قاچاق تلفن همراه شناسایی و با دستور مقامات قضایی بازداشت شدند. ارزش کالای قاچاق شناسایی ‌شده اولیه به کشور توسط این متخلفان، بیش از ۱۲۰۰ میلیارد ریال برآورد شده است.
متخلفان با دور زدن قوانین امور گمرکی و سوءاستفاده از اطلاعات هویتی مسافران و زائران عازم خارج از کشور، اقدام به رجیستر کردن گوشی‌‌های قاچاق به ‌صورت مسافری نموده بودند.
شایان توجه است فرآیند شناسایی و برخورد با قاچاقچیان تلفن همراه و سوءاستفاده‌‌کنندگان از تسهیلات مسافری به طور مستمر در حال انجام است و دیگر مظنونین به قاچاق تلفن همراه نیز شناسایی شده‌اند که پس از تکمیل پرونده، به مراجع  قضایی معرفی خواهند شد و برخوردهای لازم با ایشان صورت خواهد پذیرفت.
توصیه می‌گردد تمامی مسافران و زائران عازم خارج از کشور در خصوص حفظ اطلاعات هویتی و مسافری خود اهتمام لازم را به خرج داده و از هرگونه واگذاری اطلاعات هویتی و ارتباطاتی خود با هدف فعال‌سازی گوشی‌های تلفن همراه قاچاق در شبکه قانونی کشور خودداری کنند. زیرا در نهایت گوشی قاچاق به نام ایشان در سامانه گمرک ثبت شده و احتمال تعقیب کیفری و عواقب قانونی ناشی از جرایم ارتکابی قاچاقچیان برای ایشان نیز وجود خواهد داشت و می‌باید در مراجع قضایی پاسخگو باشند.»
