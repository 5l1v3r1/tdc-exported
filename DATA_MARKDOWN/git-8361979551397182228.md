
# Болгарія направить Франції ноту протесту через заяву Макрона про «банди нелегалів»

Published at: **2019-11-02T18:46:00+00:00**

Author: ****

Original: [НВ](https://nv.ua/ukr/world/geopolitics/bolgariya-napravit-franciji-notu-protestu-cherez-zayavu-makrona-novini-svitu-50051291.html)

Про це повідомляє Радіо Свобода.
Віцепрем'єр і міністр закордонних справ Болгарії Єкатерина Захарієва дала вказівку болгарському послові в Парижі Анґелові Чолакову вручити в понеділок, 4 листопада, ноту протесту Міністерству закордонних справ Франції.
Також у понеділок до МЗС Болгарії викликають французького посла в Софії Флоранс Робін для пояснень, повідомили в болгарському зовнішньополітичному відомстві.
Як наголосила Захарієва, заява Макрона образлива для Болгарії і для болгарської громади у Франції і викликає подив — особливо тому, що болгари, які живуть у Франції, за даними французьких правоохоронців, не створюють там особливих проблем.
За її словами, посол Болгарії у Франції має спитати під час відвідин тамтешнього МЗС, які саме «болгарські мережі» чи «болгарські канали» мав на увазі Макрон: якщо французька держава має таку інформацію, вона мала б подати її Софії офіційно, щоб над цим могли спільно працювати міністерства внутрішніх справ обох країн.
А послу Франції в Болгарії висловлять обурення заявою Макрона, додала голова МЗС.
Раніше МЗС України викликало посла Франції через заяву Макрона про «нелегальні українські банди».
Нагадаємо, президент Франції Еммануель Макрон в інтерв'ю правому журналу Valeurs Actuelles, коментуючи проблему нелегальної міграції, згадав про «нелегальні українські чи болгарські банди».
