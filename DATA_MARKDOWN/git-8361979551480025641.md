
# Батьківщина Зеленського. Аеропорт Кривий Ріг розконсервує термінал для внутрішніх рейсів до 2022 року

Published at: **2019-11-01T08:51:00+00:00**

Author: ****

Original: [НВ](https://nv.ua/ukr/biz/markets/aeroport-kriviy-rig-rozkonservovuyut-dlya-vnutrishnih-reysiv-novini-ukrajini-50051030.html)

Міжнародний аеропорт Кривий Ріг розконсервує термінал для внутрішніх рейсів і проведе реконструкцію до 2022 року. Про це заявив начальник відділу транспорту і зв’язку виконкому Криворізької міськради Сергій Сиротюк, повідомляють Українські Новини.
«У 2022 році аеропорт повинен буде перевозити два борти на годину, зараз на тиждень відправляється один рейс», — сказав Сиротюк.
Планується, що в 2022 році аеропорт зможе приймати 400 пасажирів на годину.
На поповнення статутного капіталу аеропорту необхідно 500 тис. грн, кошти спрямують на створення проектної документації з капітального ремонту фасаду будівлі терміналу.
Також планується відремонтувати покрівлю та впорядкувати прилеглу територію.
Сиротюк зазначив, що для запуску аеропорту на повну потужність необхідно близько 500 млн грн.
Раніше президент Володимир Зеленський домовився з мером Кривого Рогу Юрієм Вілкулом про будівництво нового терміналу аеропорту Кривий Ріг.
Як повідомлялося, Міністерство інфраструктури України відмовилося від проекту аеропорту між Дніпром і Запоріжжям.
