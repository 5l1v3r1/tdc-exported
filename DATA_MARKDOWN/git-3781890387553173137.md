
# เผยกลับจากขอพรวัดดัง รถคว่ำเจ็บ6โชคดีไร้ตาย

Published at: **2019-11-07T00:37:00+00:00**

Author: ****

Original: [เดลินิวส์](https://www.dailynews.co.th/regional/740379)


        หนุ่มใหญ่ขับกระบะพาครอบครัวกลับจากขอพร "ไอ้ไข่" เมืองนครศรีฯ ก่อนประสบอุบัติเหตุก่อนถึงบ้าน รถพลิกคว่ำตกร่องน้ำกลางถนน บาดเจ็บระนาว 6 คน โชคดีไร้ผู้เสียชีวิต 
      
เมื่อช่วงค่ำของวันที่ 6 พ.ย.ที่ผ่านมา รับแจ้งจากวิทยุสื่อสารศูนย์นเรนทรตรัง ว่า เกิดอุบัติเหตุรถกระบะเสียหลักพลิกคว่ำตกร่องกลางถนน มีผู้บาดเจ็บและติดอยู่ภายในรถ ต้องใช้เครื่องตัดถ่าง พร้อมกับแจ้งให้ทางเจ้าหน้าที่ตำรวจสภ.บ้านคลองเต็ง พร้อมด้วยมูลนิธิกุศลสถานตรัง รุดไปยังที่เกิดเหตุบริเวณถนนเลี่ยงเมืองตรัง-ห้วยยอดต.นาท่ามใต้ อ.เมือง จ.ตรัง
 เมื่อไปถึงที่เกิดเหตุ พบรถกระบะตอนครึ่ง ทะเบียน บต 7433 ตรัง พลิกหงายท้องล้อชี้ฟ้า มีร่องรอยรถครูดเป็นทางยาวบนพื้นถนนไปชนกับต้นไม่ใหญ่จนล้มทั้งต้น และเสาหลักกิโลเมตรจนขาด ก่อนรถจะพลิกคว่ำลงร่องน้ำกลางถนนเลี่ยงเมืองตรัง-ห้วยยอด เจ้าหน้าต้องช่วยลำเลียงคนเจ็บออกมาจากตัวรถ และมีคนติดอยู่ในตัวรถเป็นหญิง ทางเจ้าหน้าที่ต้องใช้เครื่องตัดถ่างเข้าช่วยเหลือนำตัวออกมา มีผู้ได้รับบาดเจ็บ 6 คน คือ ด.ญ.อายุ 1 ขวบ ด.ช.อายุ 6 ปี น.ส.สุนิสา สุเหร็น อายุ 26 ปี น.ส.เสาวลักษณ์ สุเหร็น และอีกรายยังไม่ทราบชื่อ โดยมีนายสุชาติ สุเหร็น อายุ 56 ปี เป็นผู้ขับรถกระบะ
 ทั้งนี้ทราบว่านายสุชาติ ซึ่งเป็นคนขับรถยนต์คันที่เกิดเหตุ ให้การว่า เดินทางไปซื้อมะพร้าวที่อ.สิชล จ.นครศรีธรรมราช และก่อนกลับมาจ.ตรัง ตั้งใจไปไหว้ไอ้ไข่เพื่อขอพร จึงได้ชวนญาติ ๆ เดินทางกันไปหลายคน ในขณะเกิดเหตุทุกคนที่นั่งกันมาในรถหลับกันหมด พอมาถึงที่เกิดเหตุมีสุนัขวิ่งตัดหน้า ตนบังคับรถไว้ไม่อยู่ รถเสียหลักตกลงไปข้างทางพลิกคว่ำ แต่โชคดีมีชาวบ้านที่พบเห็นเข้ามาช่วย นำตนออกมาก่อนที่เจ้าหน้าที่จะมาถึง และช่วยเหลือบุคลอื่น ๆ ที่มาด้วยกัน อย่างไรก็ตามเบื้องต้นบาดเจ็บทั้งหมด 6 รายแต่ปลอดภัยแล้ว ทั้งนี้มีทรัพย์สินของทางราชการเสียหาย ซึ่งจากนี้ก็ต้องชดใช้ค่าเสียหายกันต่อไป.
