
# 1150 gün doğum borçlanması yapıp 51 yaşı dolduracaksınız

Published at: **2019-11-04T05:00:27+00:00**

Author: **Ekrem Sarısu**

Original: [Posta](https://www.posta.com.tr/yazarlar/ekrem-sarisu/1150-gun-dogum-borclanmasi-yapip-51-yasi-dolduracaksiniz-2216680)

Soru: 1970 doğumluyum. İlk sigorta girişim 1994 olup 4600 gün prim ödemem var. 1995-1997 doğumlu çocuklarım var. Çocuk borçlanması yapsam ne zaman emekli olurum?
● Ayşe KUNT
Cevap: Sigorta başlangıcınızı tarih (gün, ay, yıl) olarak bildireceğiniz yerde sadece yıl olarak bildirmişsiniz. Oysa başlangıçta bir gün bile emekli olma şartlarını değiştirebiliyor. Sorunuzu 23 Mayıs 1994’ten sonra sigortalı olduğunuz varsayımına göre cevaplandırıyoruz.
Emekli olmak için; 20 yıl sigortalılık süresi, 5750 gün prim ödeme ve 51 yaş şartlarına tabisiniz. Doğumlarınız sonrasındaki iki yıllık sürelerde prim ödenmeyen günleri borçlanma hakkınız var. Söz konusu süreler de prim ödenmeyen 1150 gün boş gününüz varsa, 1150 gün doğum borçlanmasıyla priminizi 5750 güne tamamlayarak, 2021’de 51 yaşınızı dolduracağınız tarihte emekli olabilirsiniz.

        51 YAŞIN DOLMASINI ÇALIŞMADAN BEKLEYEBİLİRSİNİZ
      
Soru: 5 Mart 1972 doğumluyum. SSK başlangıç tarihim 1 Ocak 1989 olup 6850 gün prim ödemem var. Halen aktif olarak çalışıyorum. Prim ödemeli miyim veya durdurmak mı gerekli?
● Ümit HOROZ
Cevap: Emekli olmak için 25 yıl sigortalılık süresi, 5450 gün prim ödeme ve 51 yaş şartlarına tabisiniz. Prim ödemeniz yeterli olduğundan bundan sonra prim ödemseniz de, 51 yaşınızı dolduracağınız 5 Mart 2023’te emekli olabilirsiniz. Çalıştığınız sürece prim ödemek zorundasınız. Ancak priminiz yeterli olduğundan isterseniz emekli olacağınız yaşın dolmasını çalışmadan da bekleyebilirsiniz.

        ASKERLİĞİNİZİ BORÇLANMANIZ EMEKLİLİK YAŞINIZI 54’E DÜŞÜRÜR
      
Soru: 49 yaşındayım. SSK başlangıç tarihim 12 Temmuz 1994 olup 8630 gün prim ödemem var. Sigorta başlangıç tarihinden önce 18 ay askerlik yaptım. Askerlik borçlanması yaparsam emeklilik yaşım kaç olur?
● Mali KAYLAK
Cevap: Askerlik sürenizin 50 gününü borçlanmanız halinde, emekli olmak için; 25 yıl sigortalılık süresi, 5675 gün prim ödeme ve 54 yaş şartlarına tabi olursunuz. Prim ödemeniz yeterli olduğundan borçlanmadan sonra prim ödemeseniz de 54 yaşınızı dolduracağınız tarihte emekli olabilirsiniz.

        GÜNDEMDE YOK ANCAK EYT ÇIKARSA YARARLANIRSINIZ
      
Soru: 1 Mart 1971 doğumluyum. Sigorta giriş tarihim 18 Ağustos 1990 olup 5739 gün prim ödemem var. Ne zaman emekli olabilirim? Ayrıca bir EYT yasası çıkarsa faydalanabilir miyim?
● Mehmet EROL
Cevap: Emekli olmak için; 25 yıl sigortalılık süresi, 5525 gün prim ödeme ve 52 yaş şartlarına tabisiniz. Priminiz yeterli olduğundan bundan sonra prim ödemeseniz de, 52 yaşınızı dolduracağınız tarihte emekli olabilirsiniz. Hazine ve Maliye Bakanı gündemlerinde EYT olmadığını açıkladı. Ancak yine de bir EYT çıkarsa, süre ve prim tamamlayıp yaşı beklediğinizden siz de yararlanırsınız.

        230 GÜN ASKERLİK BORÇLANMASIYLA BİR YIL ERKEN EMEKLİ OLABİLİRSİNİZ
      
Soru: 10 Ağustos 1971 doğumluyum. 6 Ocak 1995’ten 8 Ekim 2006’ya kadar Bağkur’dan prim ödedim. 2006’dan beri SSK’lıyım. Halen prim ödüyorum. Ne zaman emekli olurum?
● Murat OKUZCU
Cevap: Emekli olmak için; 25 yıl sigortalılık süresi, 5750 gün prim ödeme ve 55 yaş şartlarına tabisiniz. Prim ödemeniz yeterli olduğundan bundan sonra prim ödemeseniz de, 55 yaşınızı dolduracağınız tarihte emekli olabilirsiniz. Askerliğiniz sigorta başlangıcından önceyse, 230 günü borçlanıp 54 yaşınızda emekli olmanız da mümkün.
