
# Φορολογικό νομοσχέδιο : Οι αλλαγές της τελευταίας στιγμής

Published at: **2019-11-07T06:25:37+00:00**

Author: **Σιωμόπουλος Ντίνος**

Original: [Το Βήμα Online](https://www.tovima.gr/2019/11/07/finance/forologiko-nomosxedio-oi-allages-tis-teleytaias-stigmis/)

Μετά τις αντιδράσεις από φορείς, επαγγελματίες αλλά και απλούς φορολογούμενους, το υπουργείο Οικονομικών αποφάσισε να βελτιώσει στο παρά ένα της δημοσιοποίησης του φορολογικού νομοσχεδίου τη διάταξη που αφορά τη υποχρεωτική συγκέντρωση αποδείξεων στο ύψος του 30% του πραγματικού εισοδήματος και όχι εκείνου που προκύπτει από τα τεκμήρια διαβίωσης.
Την ίδια στιγμή, οι επιτελείς της Καραγεώργη Σερβίας, αποφάσισαν για συγκεκριμένες κατηγορίες φορολογουμένων, όπως άνεργοι, συνταξιούχοι και οι οικογένειες με χαμηλά εισοδήματα, να μην υπολογίζεται το 30% των αποδείξεων στο συνολικό εισόδημα αλλά να αφαιρούνται απ΄ αυτό μία σειρά δαπανών όπως είναι οι δόσεις των στεγαστικών δανείων ή το μηνιαίο ενοίκιο που καταβάλλεται για την 1η κατοικία της οικογένειας.

        Προανακριτική για Novartis : Τι ετοιμάζουν Πολάκης – Τζανακόπουλος στη συνεδρίαση
      
Εντός της ημέρας αναμένεται να τεθεί σε δημόσια διαβούλευση το φορολογικό νομοσχέδιο με τις βασικές διατάξεις του οποίου να μην αναμένεται να αλλάξουν καθώς αυτές έχουν συμφωνηθεί με τους θεσμούς.
Η νέα φορολογική κλίμακα, το νέο αφορολόγητο για τα παιδιά και οι συντελεστές φορολογίας των επιχειρήσεων είναι τρία από τα βασικά σημεία του νομοσχεδίου που δεν αναμένεται να αλλάξουν μέχρι να κατατεθεί και να ψηφιστεί από τη Βουλή έως τα τέλη Νοεμβρίου.
Όπως είχε αποκαλύψει πρώτο «Το Βήμα της Κυριακής, η νέα φορολογική κλίμακα θα περιλαμβάνει αλλαγές στους συντελεστές όλων των κλιμακίων με σημαντικότερη αυτή του εισαγωγικού συντελεστή που μειώνεται στο 9% από 22% σήμερα για τα πρώτα 10.000 ευρώ εισόδημα. Μείωση των συντελεστών κατά μία ποσοστιαία μονάδα θα έχουν τα εισοδήματα άνω των 20.000 ευρώ με τον ανώτατο φορολογικό συντελεστή να διαμορφώνεται από 1.1.2020 στο 44% από 45%.
Όσον αφορά το αφορολόγητο, εκεί θα πρέπει να σημειωθεί ότι αλλαγές στην περίπτωση των άγαμων – έγγαμων χωρίς παιδιά δεν θα υπάρχουν (παραμένει στα 8.636 ευρώ), ενώ στην περίπτωση των παιδιών θα υπάρχουν νέα αφορολόγητα για όλες τις κατηγορίες καθώς θα διαμορφώνονται πλέον στις 9.000 ευρώ για το 1 παιδί, στις 10.000 ευρώ για τα δύο παιδιά, στις 11.000 ευρώ για τρία παιδιά και στις 12.000 ευρώ για τα τέσσερα παιδιά και άνω.
Ωστόσο τα φορολογικά οφέλη που θα προκύψουν για μισθωτούς, συνταξιούχους και αγρότες από το συνδυασμό της νέας φορολογικής κλίμακας και του νέου τρόπου υπολογισμού της έκπτωσης φόρου (αφορολόγητο) βγάζει κερδισμένους αυτούς που έχουν χαμηλά εισοδήματα και αφήνει σχεδόν στις ίδιες φορολογικές επιβαρύνσεις όσοι έχουν ετήσιο εισόδημα από 20.000 έως 50.000 ευρώ.
Μεγάλοι κερδισμένοι όμως είναι οι ελεύθεροι επαγγελματίες καθώς και οι επιχειρήσεις με σημαντικές μειώσεις φόρων.
Όσον αφορά στο νέο καθεστώς για υποχρεωτική συγκέντρωση αποδείξεων με πλαστικό χρήμα, αν τελικά ίσχυε το 30% στο τεκμαρτό και όχι στο πραγματικό εισόδημα τότε κάποιος με ετήσιο πραγματικό εισόδημα 3.000 και τεκμαρτό 10.000 ευρώ θα έπρεπε να συγκεντρώσει αποδείξεις όσο είναι το πραγματικό του εισόδημα, δηλαδή 3.000 ευρώ (10.000 Χ 30%).
Με τις αλλαγές τις τελευταίας στιγμής, θα χρειαστεί να συγκεντρώσει για το 2020 αποδείξεις με ηλεκτρονικό χρήμα (κάρτες πιστωτικές ή χρεωστικές ή μέσω e-banking) συνολικού ύψους 900 ευρώ (3.000 Χ 30%). Αν δεν άλλαζε η προτεινόμενη διάταξη τότε ο πρόσθετος φόρος στη διαφορά των λιγότερων αποδείξεων θα ήταν 462 ευρώ (3.000 – 900 Χ 22% πέναλτι φόρου).

        Μάθιου Πάλμερ : «Ζημιογόνος και προκλητική» η επέκταση τουρκικών γεωτρήσεων σε ελληνική υφαλοκρηπίδα και ΑΟΖ
      
