
# Στα χαρακώματα ΝΔ-ΣΥΡΙΖΑ για την εξαίρεση Πολάκη-Τζανακόπουλου από την προανακριτική - Οι επιστολές Τασούλα στον Τσίπρα και η αντίδραση της Κουμουνδούρου

Published at: **2019-11-01T20:28:00+00:00**

Author: ****

Original: [enikos.gr](http://www.enikos.gr/politics/681724/sta-charakomata-nd-syriza-gia-tin-exairesi-polaki-tzanakopoulou-a)

Στα ύψη η πολιτική αντιπαράθεση με αφορμή την εξαίρεση του Παύλου Πολάκη και του Δημήτρη Τζανακόπουλου από την προανακριτική επιτροπή για τον Δημήτρη Παπαγγελόπουλο.
Σήμερα ο πρόεδρος της Βουλής έστειλε δύο επιστολές στον Αλέξη Τσίπρα. Στην πρώτη, με την οποία απαντούσε στην προ ημερών επιστολή του προέδρου του ΣΥΡΙΖΑ, σημειώνει πως δεν καταλαβαίνει τι παραβιάστηκε με την απόφαση εξαίρεσης των δύο βουλευτών του ΣΥΡΙΖΑ.
“H Ολομέλεια αποφάσισε τη συγκρότηση της Επιτροπής, όχι όμως και τη σύνθεσή της, όπως και ότι η Επιτροπή, εξαιρώντας δύο μέλη της, αποφάσισε επί της νομιμότητας της σύνθεσής της και όχι της συγκρότησής της. Επομένως, δεν μου είναι κατανοητό κατά τι παραβιάσθηκε η απόφαση της Ολομέλειας της Βουλής από την απόφαση της Επιτροπής περί εξαίρεσης δύο μελών της”, τονίζει στην επιστολή. Σε ό,τι αφορά στο κάλεσμα που του απηύθυνε ο πρόεδρος του ΣΥΡΙΖΑ να φροντίσει για την κοινοβουλευτική τάξη, ο πρόεδρος της Βουλής απαντά: “σας διαβεβαιώ πως μόνο αυτό με συνέχει στον όλο χειρισμό αυτής της όντως δύσκολης υπόθεσης η οποία και θα πρέπει να εξελιχθεί με την συμπαράσταση όλων μας με βάση τις νόμιμες διαδικασίες και την ευταξία, που σε καμμία περίπτωση δεν δικαιούμαστε να αφήσουμε ανυπεράσπιστες και προς τούτο προσβλέπω και στην δική σας συμβολή”.
Στη δεύτερη επιστολή, ο κ. Τασούλας ζητά από τον Αλέξη Τσίπρα να ορίσει τους αντικαταστάτες των δύο βουλευτών.
Ο πρόεδρος του ΣΥΡΙΖΑ έχει προθεσμία τριών ημερών για να ορίσει τους αντικαταστάτες και ως εκ τούτου δεν θα πραγματοποιηθεί η προγραμματισμένη για την Τρίτη συνεδρίαση της προανακριτικής επιτροπής. Πιθανόν αυτό θα γίνει την Πέμπτη, δήλωσε ο Κώστας Τασούλας στους δημοσιογράφους.
Ερωτηθείς πώς θα σχολίαζε μια ενδεχόμενη άρνηση του αρχηγού της αξιωματικής αντιπολίτευσης να ορίσει αντικαταστάτες, ο Κώστας Τασούλας απάντησε: «Θα το εκλάβω ως πείσμα». Είπε πάντως, ότι η επιτροπή μπορεί να λειτουργήσει και με 23 βουλευτές από 25 μέλη που ήταν αρχικά, δηλαδή δεν τίθεται θέμα μη νόμιμης σύνθεσης στην περίπτωση που δεν υπάρξει αντικατάσταση των δύο βουλευτών.
Σύμφωνα με το ΑΠΕ-ΜΠΕ, ο κ. Τασούλας επισήμανε ότι «η δικαστική ανεξαρτησία την οποία απολαμβάνει η ειδική επιτροπή προκαταρκτικής εξέτασης είναι συνταγματική επιταγή» προκειμένου να εξηγήσει ότι ο ίδιος δεν έχει αρμοδιότητα να παρέμβει στη σύνθεση της ειδικής επιτροπής και τόνισε ότι «δεν υπάρχει υπερκείμενο όργανο - υπερκείμενος εισαγγελέας - για να κρίνει τη νομιμότητα της σύνθεσης της επιτροπής, άρα μοιραία αυτή την κρίνει η ίδια η επιτροπή. Και επειδή δεν είναι μονοπρόσωπη αυτή η επιτροπή, η απόφαση μοιραία λαμβάνεται από την πλειοψηφία».
«Η σύνθεση είναι θέμα των μελών της επιτροπής, που είναι ανεξάρτητο όργανο, με δικαστικές αρμοδιότητες. Είναι προανακριτικοί υπάλληλοι. Στη δικονομία ο μάρτυρας είναι πολυτιμότερος από τον ανακριτικό υπάλληλο, για την αλήθεια. Στην πραγματικότητα, το ότι σε προτείνουν για μάρτυρα, σου δίνει καλύτερο ρόλο από το να είναι μέλος της επιτροπής, υπό την έννοια της συμβολής σου στην αλήθεια. Στη δικονομία ο μάρτυρας είναι πολυτιμότερος, γι' αυτό ο μάρτυρας δεν αντικαθίσταται. Αντικαθίσταται ο ανακριτικός υπάλληλος», είπε ο πρόεδρος της Βουλής.

        “Ο ΣΥΡΙΖΑ σε κάθε περίπτωση δεν θα καταστεί συνεργός σε παράνομες, αντικοινοβουλευτικές και αντιθεσμικές πρακτικές
      
Την ίδια ώρα, ο ΣΥΡΙΖΑ ανεβάζει τους τόνους, αφήνοντας αιχμές κατά του Κώστα Τασούλα, στον οποίο καταλογίζει ότι "δυστυχώς σήμερα επέλεξε να λειτουργήσει ως πρόεδρος της πλειοψηφίας και όχι ως Πρόεδρος του συνόλου της Εθνικής Αντιπροσωπείας”.
Σύμφωνα με το κόμμα της αξιωματικής αντιπολίτευσης, ο κ. Τασούλας “αντί να αποκαταστήσει τη κοινοβουλευτική τάξη, επιλέγει να ευθυγραμμισθεί με μια καταφανώς παράνομη απόφαση της πλειοψηφίας της Επιτροπής, που παραβιάζει και το Σύνταγμα και τον Κανονισμό της Βουλής” και συμπληρώνει: “Ελπίζουμε να έχει συνυπολογίσει τις θεσμικές και πολιτικές συνέπειες της επιλογής του”.
Καταλήγοντας, η Κουμουνδούρου τονίζει στην ανακοίνωσή της ότι “ο ΣΥΡΙΖΑ σε κάθε περίπτωση δεν θα καταστεί συνεργός σε παράνομες, αντικοινοβουλευτικές και αντιθεσμικές πρακτικές, αλλά θα παραμείνει προσηλωμένος στην τήρηση της νομιμότητας, του Κανονισμού της Βουλής και του Συντάγματος, όπως επιτάσσει πάντα ο ρόλος και η παράδοση της δημοκρατικής παράταξης στον τόπο μας”.
