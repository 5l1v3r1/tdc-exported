
# RTÜK Başkanı Ebubekir Şahin TÜRKSAT’tan istifa etti, Faruk Bildirici ne dedi?

Published at: **2019-11-05T20:57:00+00:00**

Author: ****

Original: [medya faresi](http://www.medyafaresi.com/haber/rtuk-baskani-ebubekir-sahin-turksattan-istifa-etti-faruk-bildirici-ne-dedi/926329)

CHP kontenjanından RTÜK üyesi olan Faruk Bildirici'nin RTÜK Başkanı Ebubekir Şahin'in TÜRKSAT ve Basın İlan Kurumu yönetim kurullarına üyeliği bulunduğunu açıklamasıyla başlayan tartışmada, RTÜK Başkanı Ebubekir Şahin TÜRKSAT'tan istifa etti. Bildirici "Haklılığım kanıtlandı" dedi.
Şahin, Twitter hesabından "RTÜK ve TÜRKSAT gibi iki güzide kurumun haksız yere daha fazla yıpratılmaması için" istifa ettiğini yazdı:
Bildirici: Bu istifa haklılığımı kanıtladı
Şahin'in açıklaması alıntılayarak Tweet atan Faruk Bildirici, "Ebubekir Şahin, Türksat yönetiminden istifa ettiğini açıklamış. Bu istifa benim haklılığımı kanıtladı. Baştan beri orada hukuksuz olduğunu söylemiştim. Mecbur kalınca istifa ederek hukuki sorumluluktan kurtulamayacak. Hak ve hukuk mücadelem sürecek. Hem de daha kararlı olarak..." mesajı paylaştı.
Özgür Özel ve Tuncay Özkan'dan tepki
CHP'li Özgür Özel ile Tuncay Özkan ise şahsi Twitter hesaplarından yaptıkları açıklamalarda Bildirici'nin "haklılığının tescillendiğinin" altını çizip yine de Bildirici'nin "bedel ödediğini" vurguladı.
Özel'in açıklaması şu şekilde:
"RTÜK Başkanı TÜRKSAT Yönetim Kurulu üyeliğinden istifa etti. Bir haklılığımız var ki ısrar ediyoruz. Faruk Bildirici "Kral çıplak" dedi diye bedel ödedi. Bu istifa şunu göstermektedir: RTÜK Başkanı artık görevinden çekilmiş sayılmalıdır çünkü bu itiraf niteliğinde bir istifadır."
Özkan ise şu mesajı paylaştı:
"RTÜK Başkanı Ebubekir Şahin, haksız yere maaş aldığı TÜRKSAT yönetim kurulu üyeliğinden istifa etti, Faruk Bildirici'nin haklılığı bir kez daha tescillendi. Milletin parasına sahip çıkan Bildirici'ye teşekkür edilmesi gerekirken üyelikten atılıyor."
RTÜK üyesi Taşçı: İstifa kararı yerindedir
RTÜK üyesi İlhan Taşcı konuya ilişkin Odatv’ye açıklama yapmış, "Bunca tartışma ve gerilimden sonra RTÜK Başkanı Ebubekir Şahin’in bugün almış olduğu istifa kararı yerindedir" demişti.
“Üst Kurul toplantılarında istifa etmesi gerektiğini dile getirmiştik. Sayın CHP Genel Başkanı Kemal Kılıçdaroğlu’nun hem bugün hem de daha önceki günlerde konuya ilişkin duyarlılığını biliyoruz.
Bunu Ebubekir Şahin’e de aktardık. Bunca tartışma ve gerilimden sonra RTÜK Başkanı Ebubekir Şahin’in bugün almış olduğu istifa kararı yerindedir. Hem takipçisi olduğumuz hukuksuzluğun ortadan kaldırılması, hem de RTÜK’ün yıpranmaması bakımından istifa kararı isabetlidir.”
CHP kontenjanından RTÜK üyeliğine seçilen Faruk Bildirici, RTÜK Başkanı Ebubekir Şahin'in TÜRKSAT ve Basın İlan Kurumu yönetim kurullarına üyeliği bulunduğunu açıkladı. RTÜK yasasına işaret ederek üyeliklerin 'etik ve yasa dışı' olduğunu ifade eden Bildirici, Şahin’in “RTÜK’teki görevlerinden çekilmiş sayılması” için TBMM ve RTÜK Başkanlığı'na dilekçe vererek, gereğinin yapılmasını talep etti.
Ardından Radyo ve Televizyon Üst Kurulu, bugün yapılan toplantıda Faruk Bildirici hakkında RTÜK Başkanı'nın sunduğu dilekçede yer alan "Bildirici’nin hem siyasi tarafsızlığını hem de RTÜK’ün düzenleyip denetlemekle yükümlü olduğu medya hizmet sağlayıcılara karşı tarafsızlığını yitirdiği, Üst Kurul toplantılarının gizliliğini ihlal ettiği, yargı kararlarına muhalefet ettiği" ve Üst Kurul’u, Üst Kurul Üyeleriyle çalışanlarını hedef aldığı" gerekçesiye 'üyelikten çekilmesi'ne durumunu gündeme alarak oyladı. Oylama sonucunda Bildirici'nin üyeliği 2'ye karşı 6 oyla düşürüldü.
Bu gelişme üzerine CHP Genel Başkanı Kemal Kılıçdaroğlu, hafta sonu bir araya geldiği gazetecilere, Ebubekir Şahin’in TÜRKSAT Yönetim Kurulu Üyeliğinin yasayla bağdaşmadığını ve bu yanlışın giderilmesi için de mevcut üye İlhan Taşcı’nın istifa istemli dilekçe vereceği bilgisini paylaşarak, “Bu yanlış düzeltilinceye kadar bu uygulamayı sürdüreceği” açıklamasını yaptı.
CHP Kontenjanından seçilen diğer üye İlhan Taşcı da RTÜK başkanlığına dün bu konuya ilişkin yeni bir dilekçe verdi. Taşcı, dilekçesinde, hukuksuzluğun ortadan kalkmasının tek koşulunun RTÜK Başkanı Ebubekir Şahin'in TÜRKSAT Yönetim Kurulu üyeliğinden istifasıyla mümkün olacağı, aksi taktirde yasa gereğince RTÜK Başkanlığı görevinden çekilmiş sayılması için işlem yapılmasını istedi.
Kılıçdaroğlu'nun konuşmasının ardından istifa etti
CHP lideri Kemal Kılıçdaroğlu konuyu TBMM Grup Toplantısı'nda da gündeme getirdi. Kılıçdaroğlu, "Dünyanın parası var, çok büyük imkanları var, aldıkları aylık olağanüstü. Her partiden üye seçildi bizden de iki tane var, biri Faruk Bildirici. Gönderdik. Fakat gitti baktı ki RTÜK Başkanı yasalara aykırı gelir sağlıyor ve dolayısıyla bunun doğru olmadığını, atandığı yönetim kurullarından istifa etmesi gerektiğini söyledi.
Bunu seslendirdi, bir yolsuzluk olayını dillendirdi. Bunun için 'sen misin' dediler, RTÜK üyeliğini düşürdüler. Parlamentonun üzerinde gücü görüyor musunuz? Kendi kendilerine çalıp oynuyorlar. Sanıyorlar ki biz bundan vazgeçeceğiz. Sanıyorlar ki bundan sonra gelenler de aynı iddiaları sürdürmeyecekler. Kendi görev alanıyla ilgili olan bir yere yönetici olarak atanamaz.
Bu zat TÜRKSAT Yönetim Kurulu üyeliğine atanıyor, doğrudan RTÜK’le ilişkili. Ahlaksızca para alıyor buradan. Orada tarife belirleyip, RTÜK’e gelip bunu uyguluyor. Kendisini uyardık, 'buradan istifa et' dedik. Arpalık kadar kuruluş var, git oralardan paranı al" diye konuştu.
Bu konuşmanın ardından RTÜK Başkanı Şahin istifa etti. 
