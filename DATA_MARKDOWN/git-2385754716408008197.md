
# Τραγωδία στη Θεσσαλονίκη: Νεκρός κυνηγός από σκάγια συγγενή του

Published at: **2019-11-06T09:40:00+00:00**

Author: **SigmaLive**

Original: [SIGMALIVE](https://www.sigmalive.com/news/greece/595949/tragodia-sti-thessaloniki-nekros-kynigos-apo-skagia-syggeni-tou)

Μοιραία κατάληξη είχε για ένα 46χρονο κυνηγό η βραδινή εξόρμηση -μαζί με δύο συγγενικά του πρόσωπα- για αγριογούρουνα στην περιοχή Βασιλούδι του Δήμου Λαγκαδά, έξω από τη Θεσσαλονίκη. Ο άτυχος άνδρας, υπό συνθήκες που ερευνώνται, φέρεται να δέχθηκε κατά λάθος τα σκάγια 57χρονου με αποτέλεσμα να τραυματιστεί θανάσιμα. Συγκεκριμένα, λίγο πριν τις 11 το βράδυ οι τρεις συγγενείς πήγαιναν για κυνήγι με τρακτέρ.  Το τρακτέρ οδηγούσε άνδρας, 61 ετών, ενώ στο πίσω μέρος κάθονταν ο 57χρονος αδελφός του και ο 46χρονος γαμπρός τους. Κατά τη διάρκεια της διαδρομής και κάτω από αδιευκρίνιστες συνθήκες, ο 57χρονος έπεσε από το αγροτικό όχημα και τότε το κυνηγετικό όπλο που κρατούσε φέρεται να εκπυρσοκρότησε, τραυματίζοντας θανάσιμα τον 46χρονο. Τα δύο αδέλφια συνελήφθησαν και εις βάρος τους σχηματίζεται δικογραφία, ενώ προανάκριση διενεργείται από τις τοπικές αστυνομικές Αρχές. Πηγή: ΑΠΕ-ΜΠΕ 
