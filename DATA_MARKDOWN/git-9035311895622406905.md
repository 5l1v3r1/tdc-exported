
# AB'den Türkiye'ye iki yılda 1.2 milyar euro fon kesintisi

Published at: **2019-11-04T13:55:54+00:00**

Author: **Gülsüm Alan**

Original: [euronews](https://tr.euronews.com/2019/11/04/ab-den-turkiyeye-iki-yilda-1-2-milyar-euro-fon-kesintisi)

Avrupa Birliği, insan hakları ihlallerinden dolayı 2017'den bu yana Türkiye'ye toplam 1.2 milyar eurodan fazla fon kesintisi yaptı. Gerekçe olarak "Reformlarda, temel hak ve hürriyetler konusunda ilerleme sağlanamaması" gösteriliyor.
Avrupa Komisyonu'nda çalışan üst düzey bir yetkiliden alınan bilgilere göre fon kesintisine gösterilen bir diğer gerekçe Ankara'nın Avrupa Birliği standartlarında demokratik değerleri geliştirecek nitelikte projeler geliştirmemesi.
Bir Avrupa Komisyonu sözcüsü daha önce Türkiye'ye yapılan yardımların yüzde 40 oranında azalacağını, 2018-2020 yılları arasında 759 milyon euro kesinti yapılacağını belirtmişti.
Bu arada, ekonomik anlamda birçok alanda dikkatli davranmaya çalışan Avrupa Birliği, 2021-2027 uzun vadeli bütçesini tartışıyor. Bu kapsamda, Türkiye'ye ayrılan yardımların reformların yapılmaması halinde daha da düşürülmesi bekleniyor.
Avrupa Parlamentosu geçtiğimiz mart ayında Avrupa kurumlarına çağrıda bulunarak Ankara ile müzakerelerin askıya alınmasını ve fon kesintisine gidilmesi tavsiyesinde bulunmuştu.
15 Temmuz 2016 tarihinde Türkiye'de gerçekleşen darbe girişiminden bu yana Türkiye'nin Avrupa Birliği'ne üyelik müzakereleri donmuş durumda. Gümrük Birliği'nin reforme edilmesi veya vize muafiyeti Brüksel'in gündeminde bulunmuyor.
