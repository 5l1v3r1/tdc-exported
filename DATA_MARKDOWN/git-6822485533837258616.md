
# واکنش گوترش به گام چهارم ایران

Published at: **2019-11-06T13:34:00+00:00**

Author: ****

Original: [جامعه خبری تحلیلی الف](https://www.alef.ir/news/3980815123.html)

سخنگوی دبیر کل سازمان ملل متحد گفت همه طرف‌های برجام باید به این توافق که «دستاوردی بزرگ» است، پایبند باشند و از آن حمایت کنند.
به گزارش فارس، «آنتونیو گوترش» دبیر کل سازمان ملل متحد روز سه‌شنبه با درخواست از همه طرف‌ها برای پایبندی به توافق هسته‌ای، به گام چهارم اقدامات تقابلی ایران در چارچوب این توافق واکنش نشان داد.
«استفان دوجاریک» سخنگوی گوترش که شب گذشته در مقر سازمان ملل متحد در نیویورک در جمع خبرنگاران صحبت می‌کرد، در پاسخ به سؤالی در مورد آغاز غنی‌سازی در تأسیسات «فردو»، گفت: «دبیر کل بارها تأکید کرده است که این توافق، برای منع اشاعه هسته‌ای و دیپلماسی دستاوردی بزرگ بوده و به صلح و امنیت منطقه‌ای کمک کرده است.»
وی افزود: «دبیر کل از تمام طرف‌های این توافق می‌خواهد که به طور کامل به آن پایبند باشند. دبیر کل در عین حال از تمام کشورهای عضو [سازمان ملل متحد] می‌خواهد که از این توافق حمایت کنند.»
این در حالی است که بیش از یک سال و نیم است که آمریکا به صورت یکجانبه از توافق هسته‌ای با ایران خارج شده و دیگر کشورهای باقی‌مانده در این توافق هم نتوانسته‌اند آنطور که وعده داده بودند، آثار منفی تحریم‌های یکجانبه آمریکا را جبران کنند.
ایران در واکنش به این وضعیت، از اردیبهشت ماه امسال و با استناد به دو بند از برجام، روند کاهش پایبندی به برجام را آغاز کرد. گام چهارم این روند از ساعتی پیش با تزریق گاز به سانتریفیوژهای تأسیسات هسته‌ای فردو آغاز شده است.
