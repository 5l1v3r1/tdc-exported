
# Двох затриманих добровольців АТО можуть пов’язати зі справою Шеремета — ЗМІ

Published at: **2019-11-07T17:56:00+00:00**

Author: ****

Original: [НВ](https://nv.ua/ukr/ukraine/events/vbivstvo-pavla-sheremeta-novi-podrobici-novini-ukrajini-50052262.html)

Владислава Грищенка із позивним «Буча» затримали 24 вересня, його дружину «Пуму» — 5 листопада за підозрою у замаху на вбивство жителя Івано-Франківської області Михайла Чекурака.
За версією слідства, у Косові 13 липня 2018 року вони заклали під автомобіль жертви вибухівку. Однак їхній план провалився, оскільки чоловік вчасно помітив підозрілий предмет.
За словами Інни Грищенко, нещодавно їхню справу передали Головному управлінню Національної поліції з формулюванням «у зв’язку з причетністю до інших злочинів».
За даними УП, слідство може пов’язати подружжя зі справою журналіста Павла Шеремета, вбитого у Києві 2016 року. Адвокат Грищенків не підтверджує цю інформацію.
Видання зазначає, що розслідування у справі Грищенків веде слідчий у особливо важливих справах Василь Бирко, який займається розслідуванням вбивства Шеремета.
На версію зі зв’язком зі справою Шеремета може вказувати і той факт, що третій фігурант справи Грищенків — Іван Вакуленко — викликався на допит саме у справі Шеремета. За кілька днів після цього він помер. За офіційною версією, він вчинив самогубство.
Відомий журналіст і один з керівників Української правди Павло Шеремет був убитий в Києві 20 липня 2016 року. Поліція кваліфікувала загибель журналіста як умисне вбивство. Пріоритетною версією вбивства Шеремета є його професійна діяльність.
У МВС України заявили, що найбільш імовірним є російський слід у вбивстві журналіста.
Нацполіція засекретили всі рішення судів у справі про вбивство Шеремета з міркувань безпеки.
