
# روسیه ۳۰۰ سرباز و ۲۰ خودروی زرهی به شمال سوریه اعزام کرد

Published at: **2019-11-01T10:53:00+00:00**

Author: ****

Original: [جامعه خبری تحلیلی الف](https://www.alef.ir/news/3980810037.html)

خبرگزاری روسی از اعزام ۳۰۰ سرباز ارتش این کشور و همچنین ۲۰ خودروی زرهی به منطقه شمال سوریه خبر داد.
به گزارش فارس، خبرگزاری اسپوتنیک روز جمعه گزارش داد که 300 سرباز روسی و 20 خودروی زرهی به شمال سوریه اعزام شده‌اند؛ جاییکه پلیس نظامی این کشور در حال گشت زنی در مناطق مرزی سوریه با ترکیه طبق توافق روسای جمهور روسیه و ترکیه است. 
براساس این گزارش، پلیس نظامی روسیه در روز حداقل از ده شهرک یا روستا عبور می‌کند و حدود 150 کیلومتر را طی می‌کند و هر پنج ساعت یک گزارش به مرکز کنترل ارائه می‌کند.
ارتش ترکیه به همراه تروریست‌های موسوم به «ارتش آزاد» سوریه از ۱۷ مهر ماه عملیات نظامی خود را در شمال سوریه و با هدف دور کردن خطر شبه‌نظامیان کرد سوریه آغاز کردند. هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.
پس از توافق آمریکا و ترکیه، «رجب‌طیب اردوغان» رئیس‌جمهور ترکیه و «ولادیمیر پوتین» رئیس‌جمهور روسیه 30 مهر ماه جلسه‌ای در سوچی برگزار کردند و به توافقی دست یافتندکه طبق آن یگان‌های کُرد در طول ۱۵۰ ساعت، ۳۰ کیلومتر از مرز ترکیه و سوریه عقب‌نشینی می‌کنند و نیروهای امنیتی ترکیه و روسیه گشت‌زنی‌های مشترکی را در این منطقه انجام می‌دهند.
