
# Με αίμα βάφτηκε η άσφαλτος στην Αττική και τον Οκτώβριο

Published at: **2019-11-03T16:17:49+00:00**

Author: ****

Original: [News.gr](https://www.news.gr/ellada/article/2017756/me-ema-vaftike-i-asfaltos-stin-attiki-ke-ton-oktovrio.html)

Δεκαεπτά νεκροί και 694 τραυματίες, εκ των οποίων 14 σοβαρά και 680 ελαφρά, είναι ο θλιβερός απολογισμός των 16 τροχαίων δυστυχημάτων και 596 ατυχημάτων που σημειώθηκαν συνολικά τον Οκτώβριο στην περιοχή της Αττικής, σύμφωνα με τα στοιχεία της Τροχαίας.
Τα κυριότερα αίτια των τροχαίων αυτών ήταν η οδήγηση χωρίς σύνεση και προσοχή, η παραβίαση ρυθμιστικών πινακίδων και η παραβίαση των κανόνων κυκλοφορίας από πεζούς. Η μη χρήση προστατευτικού κράνους από τους οδηγούς και επιβάτες των δικύκλων επέτεινε, σε πολλές περιπτώσεις, τη σοβαρότητα του τραυματισμού τους.
Παράλληλα, το ίδιο χρονικό διάστημα στο πλαίσιο των στοχευμένων δράσεων που εφαρμόζει η Διεύθυνση Τροχαίας Αττικής για την τροχονομική αστυνόμευση και την αναβάθμιση του επιπέδου οδικής ασφάλειας στο Λεκανοπέδιο, βεβαιώθηκαν 26.322 παραβάσεις, από τις οποίες οι 887 σε βαθμό πλημμελήματος.
Ενδεικτικά βεβαιώθηκαν:
- 899 παραβάσεις για οδήγηση υπό την επίδραση οινοπνεύματος, από τις οποίες οι 91 ήταν σε βαθμό πλημμελήματος,
- 2.778 παραβάσεις ορίου ταχύτητας,
- 312 για παραβίαση ερυθρού σηματοδότη,
- 493 για χρήση κινητού τηλεφώνου,
- 740 για μη χρήση ζώνης ασφαλείας και,
- 1.382 παραβάσεις για μη χρήση προστατευτικού κράνους.

        Φωτογραφία αρχείου
      
