
# Àlex Márquez es proclama campió del món de Moto2

Published at: **2019-11-03T05:31:27+00:00**

Author: **Xavier Guillén**

Original: [CCMA](https://www.ccma.cat/esport3/alex-marquez-es-proclama-campio-del-mon-de-moto2/noticia/2960452/)

Cinc anys després de proclamar-se campió del món de Moto3, Àlex Márquez ha tornat a celebrar un títol mundial, aquest cop el de Moto2. Sempre a l'ombra del seu germà, el petit dels Márquez ha tornat a demostrar que tampoc li falten ni talent ni temperament per assolir grans fites. El pilot cerverí arribava al Gran Premi de Malàisia com a líder de la categoria i ha sabut gestionar el seu avantatge per no haver de fiar-ho tot a l'última prova.
Màrquez ha acabat la cursa en segon lloc, darrere Brad Binder i davant de Thomas Luthi, els dos pilots que tenien possibilitats reals d'agafar-lo a la classificació general. I ha fet bons els 33 punts de renda que tenia sobre el sud-africà i els 28 respecte al suís per assegurar-se matemàticament el títol. Àlex ha fet una gran temporada, amb 5 victòries, i avui ha fet una cursa sense errades.
A la sortida s'ha col·locat segon, darrere de Binder. Ha suportat molt bé els atacs de Nagashima en aquesta primera volta i ha anat enganxat a Binder en els quatre primeres voltes. Una errada del sud-africà l'ha situat com a líder durant tres voltes, fins que el pilot de KTM l'ha avançat. Binder ha anat primer fins a creuar la meta.
Al darrere, Luthi s'ha col·locat tercer a la desena volta de les 18 programades i ha començat a retallar distàncies respecte a Márquez. Però Àlex ha controlat molt bé, sense deixar-se pressionar i ha acabat segon per proclamar-se campió del món. Ho ha celebrat amb el seu germà Marc a peu de pista i també al parc tancat, on ha clavat un dard gegant en una diana. Ha estat la seva celebració particular, que ha compartit amb tot el seu equip i al seu pare Julià.
 
