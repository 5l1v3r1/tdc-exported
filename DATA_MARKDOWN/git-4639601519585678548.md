
# Αν. Πετρόπουλος στο One Channel: Το τρίτο μνημόνιο ήταν ηπιότερο από τα δύο προηγούμενα

Published at: **2019-11-06T07:36:59+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/06/finance/an-petropoulos-sto-one-channel-to-trito-mnimonio-itan-ipiotero-apo-ta-dyo-proigoumena/)

Την διαχείριση της κυβέρνησης στο προσφυγικό-μεταναστευτικό αλλά και το πώς αντιμετώπισε η νυν αξιωματική αντιπολίτευση το θέμα, τα σχετικά με την μετεξέλιξη του ΣΥΡΙΖΑ αλλά και τα κρίσιμα γεγονότα που εκτυλίχθηκαν το 2015, σχολιάζει ο δημοσιογράφος στην εφημερίδα «Αυγή», Ανδρέας Πετρόπουλος, μιλώντας στην εκπομπή One Talk και τον Δημήτρη Μανιάτη.
«Το ζήτημα είναι κατά βάση προσφυγικό. Έτσι ξεκίνησε με τις εξελίξεις στη Συρία.Ένα κομμάτι του είναι και μεταναστευτικό. Η ΝΔ προσπάθησε να αλλάξει την ουσία του ζητήματος με την νέα ονοματοδοσία αλλά και όσα ακολουθούν ή αυτά που πρέπει να κάνουμε ως χώρα πρώτης υποδοχής» σημειώνει ο δημοσιογράφος.

        Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου
      
Λέει μάλιστα πώς είναι το πρόβλημα στο οποίο «έχει τρακάρει η κυβέρνηση, η οποία τώρα συνειδητοποιεί ότι δεν αποτρέπονται οι ροές».
«Να φύγουμε από μια ρητορεία που προτρέπει επεισόδια όπως αυτά στα Γιαννιτσά.
Είναι άνθρωποι που επηρεάστηκαν από όσους έλεγαν ότι τους φέρνει η κ. Τασία, ότι έρχονται να αλλοιώσουν τον πολιτισμό μας» επισημαίνει αναφερόμενος στις αντιδράσεις των τοπικών κοινωνιών στην μετεγκατάσταση προσφύγων στην ενδοχώρα.
Όσον αφορά τη συζήτηση περί μπάρμπεκιου χοιρινού έξω από δομές φιλοξενίας προσφύγων από περιθωριακές ομάδες και την σχετική αντιπαράθεση μεταξύ των βουλευτών Χρ. Γιαννούλη (ΣΥΡΙΖΑ) και Κ. Κυρανάκη (ΝΔ), ισχυρίζεται πως «έγινε προσπάθεια να τραβηχτεί από τα μαλλιά η δήλωση του Γιαννούλη.
Η Ένωση Ελλήνων Μακεδόνων είναι ακροδεξιά οργάνωση. Αλλά το θέμα μου δεν είναι αυτοί που είναι 40-50 άτομα. Αντιθέτως, ο Κυρανάκης είναι κυβερνητικός βουλευτής. Ουσιαστικά τζογάρει γι’ αυτό, λέγοντας στο διαδίκτυο, ότι πάει για σουβλάκια και μπύρες».
Αναφορικά με τη διαχείριση του ΣΥΡΙΖΑ στο προσφυγικό, υπογραμμίζει πως «σε ένα μεγάλο βαθμό κατάφερε να κοντρολάρει το πράγμα και να διαμορφώσει τις πρώτες δομές.
Υπήρχαν πολύ σοβαρά προβλήματα που υπερέβαιναν τις διοικητικές ατέλειας. Πάντως, υπήρχαν και αδυναμίες διαχείρισης από παράγοντες που ήταν κυβερνητικοί». Ακόμα, ο δημοσιογράφος μιλά για το 2015, το τρίτο μνημόνιο και το μέλλον του ΣΥΡΙΖΑ.
«Το τρίτο μνημόνιο ήταν ηπιότερο των άλλων δύο. Κουβάλαγε πολλά φορτία που δεν εφαρμόστηκαν στα δύο προηγούμενα, αλλά κατάφερε να μην υπάρχουν άλλες μειώσεις στις συντάξεις και να διατηρήσει το αφορολόγητο στην περιοχή των 9.000 ευρώ» λέει.
«Σωστά πήγε μέχρι εκεί που μπορούσε το πρώτο εξάμηνο του 2015 και μετά σωστά κάτω από τους συγκεκριμένους συσχετισμούς δυνάμεων που υπήρχαν συμβιβάστηκε και πήγε σε τρίτο μνημόνιο» συμπληρώνει σχετικά. «
Ο ΣΥΡΙΖΑ θα είναι έτοιμος μετά το 2021. Οφείλει να αξιοποιήσει το τεράστιο κεφάλαιο που λέγεται κυβερνητική εμπειρία. Πρέπει να δουλέψει ένα πρόγραμμα για την Ελλάδα 30 χρόνια μετά. Και πρέπει να απευθυνθεί σε ένα κοινό που τον πήρε από το 24% και τον έφτασε στο 36%.
Πρέπει να διαμορφώσει το πρόγραμμά του με την εξής παραδοχή: ο Καπιταλισμός δεν θα πέσει, αλλά εμείς πρέπει να κάνουμε τις ζωές των ανθρώπων καλύτερες μέσα σε αυτό το σύστημα.
Είναι μια εξαντλητική διαδικασία που θα πρέπει να κάνει» καταλήγει ο Ανδρέας Πετρόπουλος.
