
# Orbán Viktor: jó hírem van a Törökországból érkező gázvezeték ügyében

Published at: **2019-11-07T15:00:00+00:00**

Author: **Infostart**

Original: [infostart](https://infostart.hu/belfold/2019/11/07/orban-viktor-es-recep-tayyip-erdogan-sajtotajekoztatoja)

2013-ban Ankarában kötöttek egy megállapodást a török-magyar együttműködést összefogó legfelsőbb szintű Török Tanácsról, azóta évente találkoznak, ez történt most Budapesten - kezdte a háttérrel Orbán Viktor.
Ankara, Moszkva és Berlin - ez az a külpolitika, amelyet szeretne a magyar kormány a jövőben is folytatni, ezt tükrözte az elmúlt hetek diplomáciája is - mondta a magyar kormányfő. Törökország Magyarországnak stratégiai partnere, és nem csak a migráció terén - hangsúlyozta a miniszterelnök.
Magyarországnak és Törökországnak közös finanszírozású programjai vannak Afrikában - erről korábban nem beszéltek,ennek részeként például egészségügyi és vízügyi segítséget nyújtanak Ghánának.
A sajtótájékoztató után magas szintű üzleti fórumot tartanak, ahol a gazdasági együttműködés lehetőségeiről tárgyalnak.
Az Eximbanknál egy több mint 200 millió dolláros hitelkeret-szerződést nyitottak meg török-magyar vállalatok számára. Törökország az energetikában is partnere Magyarországnak. Törökország felől is érkeznie kell gáznak Magyarországra, a törökök a maguk munkáját elvégezték, hamarosan létrejön az a gázvezeték, amely képes a gázt Európába szállítani, legkésőbb 2021 végére ezen az ágon is érkezhet Magyarországra gáz.
A török elnök arról beszélt, hogy Áder János köztársasági elnökkel is tárgyalt, mint mondta, több szűk körű megbeszélést is tartottak. Biztonságról, migrációról, kereskedelemről, oktatásról is tárgyaltak.
Hatmilliárd dolláros kereskedelmi volumen a két ország célja, erősítette meg Erdogan elnök. Mint mondta, 15 török üzletember érkezett Budapestre a kíséretében, arról tárgyalnak, hogy elősegítsék ezt a célkitűzést.
A török elnök megköszönte, hogy jövő szeptemberben török iskola nyílik Budapesten, mint mondta, az intézmény megkapta az ehhez szükséges engedélyeket. Erdogan fontosnak nevezte, hogy Magyarország mindig támogatta Törökország európai uniós csatlakozását.
Négymillió menekült van pillanatnyilag Törökországban, és közülük nagy számban mennének tovább Európába, de Törökország egyelőre az EU-val kötött megállapodásnak megfelelően - feltartóztatja őket. Magyarország hathatósan támogatja Törökországot a terrorizmus elleni harcban, a két ország stratégiai partnerei, szövetségesei egymásnak.
Erdogan elfogadhatatlannak nevezte, hogy a NATO szövetségesei közül többen tárgyalnak a terroristákkal. A szíriai hadműveletekről is beszélt, azt mondta, hogy az Iszlám Állam több száz harcosát fogták el és fegyverezték le. Több mint 9 év telt el a szíriai válság kirobbanása óta, a menekültekre dollármilliárdok mentek el, ennél több terhet nem tud elcipelni a hátán Törökország - fogalmazott Erdogan.
Az MTVA kérdésére, hogy ha nem érkezik meg az ígért támogatás, elengedik-e nyugat felé a menekülteket, a török elnök azt mondta, ha nincs megoldás, ki kell tárnunk a kapukat, és mindenki tudja, hogy a migránsok merre tartanának.
Orbán Viktor ehhez hozzátette, minket is az foglalkoztat, merre nyílik majd ki ez a kapu. Az otthon a legfontosabb dolog a világon, azoknak az embereknek, akik arra kényszerültek, hogy elhagyják az otthonukat, abban kell segíteni, hogy hazatérhessenek. Mint mondta, a biztonsági zóna tervét ő is megkapta Erdogantól, és Magyarország szívesen részt vesz azokban az újjáépítési programokban, amelyeket Törökország tervez a biztonsági zónában - tette hozzá a magyar kormányfő.
Orbán Viktor hangsúlyozta, az ország védelmi rendszere képes arra, hogy megvédje Magyarországot a migránsoktól, az ország határát egyetlen illegális migráns sem lépheti át.
A török sajtó közelgő washingtoni tárgyalásairól kérdezte a török elnököt, aki azt mondta, hogy az S400-as rakéták és F35-ösök valószínűleg kiemelt témák lesznek a Donald Trumppal jövő szerdán tervezett tárgyaláson. A kétoldalú kereskedelmi kapcsolatokat is bővíteni szeretné és a terrorizmus elleni harcról is szó lesz majd.
Az Origo kérdésére, mit szól ahhoz, hogy Várhelyi Olivérnek ajánlotta fel Ursula von der Leyen, az Európai Bizottság megválasztott elnöke a bővítési portfóliót Orbán Viktor azt mondta, ennél hálátlanabb portfólió most nincs az Európai Unióban, Magyarország azért vállalta ezt, mert számára is fontos kérdés.
"Van egy országcsoport az unión belül, amely Franciaország vezetésével, nem egyszerűen nemet mondott Észak-Macedónia felvételére, hanem a bővítés teljes folyamatát akarja megreformálni."
Egy történelmi nemzet hozzáállása egy másik, nála jóval nagyobb történelmi nemzethez, amelynek megadjuk a tiszteletet - így jellemezte a két ország viszonyát Orbán Viktor.
Magyarország nem akarja, hogy déli határain kelljen feltartóztatni több százezer migránst. Ezt csak Törökország segítségével tudja megtenni - hangsúlyozta a magyar miniszterelnök.
- mondta Orbán Viktor.
A török elnök megismételte, hogy az ENSZ-el együttműködve akarják majd megkezdeni a biztonsági zóna újjáépítését.

        Nyitókép: MTI/Miniszterelnöki Sajtóiroda/Fischer Zoltán
      
