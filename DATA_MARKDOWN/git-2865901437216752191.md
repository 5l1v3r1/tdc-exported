
# Himki se oporavio od Zvezde, pa sasuo 109 poena Uniksu

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/kosarka/vesti/himki-se-oporavio-od-zvezde-pa-sasuo-109-poena-uniksu/341540)

Užasno je Himki odigrao prethodnog četvrtka u Beogradu, za tri četvrtine postigao svega 55 poena, a primio čak 80, ali je već ove nedelje uspeo da se trgne u velikom derbiju regionalne VTB lige. U glavnom gradu Rusije gostovao je Uniks iz Kazanja, koji je mogao da digne ruke od pobede već nakon prve četvrtine - 109:83.
Očajno je igrao Uniks u odbrani tokom čitavog meča, u svakoj od četvrtina primio je bar 26 poena, što je katastrofalno za tim koji planira da se bori za plasman u Evroligu naredne sezone. Napad je čak i funkcionisao sasvim solidno, sem u prvoj četvrtini.
Već u prvoj četvrtini, Himki je postepeno počeo da gradi prednost. Nisu to bile neke preterano velike serije poena, ali su bile sasvim dovoljne da domaćin već na kraju kvartala ima čak 13 poena prednosti. Međutim, na početku druge deonice viđen je potpuni krah gostiju.
Himki je vezao još 14 poena, otišao na neverovatnih 27 poena prednosti i to je bio put bez povratka za ekipu Uniksa, koja je, doduše do poluvremena uspela da umanji katastrofu, jer je smanjila zaostatak na 17 poena - 57:40.
Međutim, kao preslikan je bio početak trećeg kvartala. Himki je ponovo ušao u odličnu seriju, otišao još jednom na 27 poena razlike, a prednost je uspešno čuvao do samog kraja. Najveća razlika na semaforu viđena je sredinom poslednjeg kvartala, kada je bilo 30 poena između dva tima. Na kraju, „pristojnih“ minus 26 za Uniks - 109:83.
Bitno je istaći da je nakon pauze zbog povrede, ponovo zaigrao i Stefan Jović, koji je za osam minuta provedenih na terenu uspeo da upiše tri poena.
Najefikasniji kod Himkija očekivano je bio Aleksej Šved sa 24 poena, a ispratio ga je Devin Buker sa 21 poenom. Sa druge strane, Uniks je mogao da se osloni jedino na Smita sa 19 poena i Mekoluma koji je ubacio 18 poena.

        VTB LIGA
      
NedeljaHimki - Uniks Kazanj 109:83

        Foto: 
        MN Press
      
