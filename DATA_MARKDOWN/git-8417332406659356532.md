
# Tyrkia vil returnere IS-fanger til hjemlandene

Published at: **2019-11-02T15:18:45+00:00**

Author: **(NTB) NTB-AFP**

Original: [adressa.no](https://www.adressa.no/nyheter/utenriks/2019/11/02/Tyrkia-vil-returnere-IS-fanger-til-hjemlandene-20306358.ece)

Tyrkia vil sende utenlandske IS-krigere som sitter fanget i Syria, tilbake til hjemlandene, uansett om landene vil ta imot dem eller ikke.
– Vi kommer ikke til å holde på dem i evinnelighet. Vi er ikke et hotell for Daesh, sier den tyrkiske innenriksministeren Suleyman Soylu lørdag. Daesh er den arabiske betegnelsen på IS.
Han sier tyrkiske myndigheter kan holde utenlandske krigere fanget «i en viss tid», men at de deretter vil bli returnert tilbake til hjemlandene.
Mange land, deriblant europeiske land, har vist liten vilje til å hente tilbake sine statsborgere som har vært fremmedkrigere i Syria.
Tyrkia har gjentatte ganger bedt europeiske land om å ta ansvar og hente hjem sine statsborgere, uten å ha fått gehør for det.
Soylu sier enkelte EU-land som Nederland og Storbritannia har fratatt statsborgerskapet til flere av fremmedkrigerne for å hindre at Tyrkia kan sende dem tilbake.
– De har funnet en enkel løsning. De sier til oss: «vi har tatt statsborgerskapet fra dem, det er deres problem nå». Men det er uakseptabelt og fullstendig uansvarlig, fortsetter ministeren.
Om lag 12.000 antatte IS-krigere ble holdt fanget av den kurdiskdominerte SDF-styrken i Nord-Syria. Mange av disse er fremmedkrigere fra andre land.
Men etter Tyrkias offensiv, er det ikke lenger kurdiske styrker som vokter dem, men tyrkiske styrker eller protyrkiske militsgrupper.
I tillegg har et ukjent antall IS-krigere rømt under kaoset som oppsto i forbindelse med offensiven.
(©NTB)
