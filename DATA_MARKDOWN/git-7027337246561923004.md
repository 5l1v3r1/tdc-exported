
# یک وکیل دادگستری: حذف زندان از مهریه خلاف قانون است/ مدیونین مهریه مانند بقیه بدهکارانند

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697064/%DB%8C%DA%A9-%D9%88%DA%A9%DB%8C%D9%84-%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D8%AD%D8%B0%D9%81-%D8%B2%D9%86%D8%AF%D8%A7%D9%86-%D8%A7%D8%B2-%D9%85%D9%87%D8%B1%DB%8C%D9%87-%D8%AE%D9%84%D8%A7%D9%81-%D9%82%D8%A7%D9%86%D9%88%D9%86-%D8%A7%D8%B3%D8%AA-%D9%85%D8%AF%DB%8C%D9%88%D9%86%DB%8C%D9%86-%D9%85%D9%87%D8%B1%DB%8C%D9%87-%D9%85%D8%A7%D9%86%D9%86%D8%AF-%D8%A8%D9%82%DB%8C%D9%87-%D8%A8%D8%AF%D9%87%DA%A9%D8%A7%D8%B1%D8%A7%D9%86%D9%86%D8%AF)


        بدهکاران مهریه مانند بقیه بدهکاران و مدیونین هستند و هیچ فرقی با بقیه ندارند و بدهکار مهریه بدهی مالی اش به همسرش است و این موضوع که مدیونین مهریه را مستثنی کنند، درست نیست و خلاف قانون موجود است و به حقوق زنان لطمه می زند.
      
یک وکیل دادگستری درباره طرح "حذف زندان از مهریه" گفت: بدهکاران مهریه مانند بقیه بدهکاران و مدیونین هستند و این موضوع که مدیونین مهریه را مستثنی کنند و مجازات زندان حذف شود، خلاف قانون است و به حقوق زنان لطمه می زند.
فریده غیرت در گفت وگو با ایسنا، درباره طرح "حذف زندان از مهریه" که طبق این طرح، مردانی که توانایی پرداخت مهریه را ندارند، حتی برای مهریه یک سکه هم به زندان نمی‌روند، گفت: مساله مطالبات و نحوه وصول مطالبات، طبق قانون تعیین و مشخص شده است. اگر شخصی بدهکار باشد و نتواند بدهی اش را پرداخت کند، طبق قوانین کشور ما برای او زندان تعیین کرده اند.
وی افزود: بدهکاران مهریه مانند بقیه بدهکاران و مدیونین هستند و هیچ فرقی با بقیه ندارند و بدهکار مهریه بدهی مالی اش به همسرش است و این موضوع که مدیونین مهریه را مستثنی کنند، درست نیست و خلاف قانون موجود است و به حقوق زنان لطمه می زند.
غیرت تصریح کرد: ضمن اینکه من مخالف مهریه های سنگین هستم ولی آنچه را که زوجین توافق کردند و قرار داد بستند و در سند رسمی تعیین و تنظیم شده است، مرد متعهد به پرداخت آن است و اینکه از مجازات قانونی، مردان را معاف کنند، به حقوق طرف مقابل لطمه می زند.
این وکیل دادگستری ادامه داد: مردانی که توانایی پرداخت مهریه را ندارند مانند بقیه هستند. مثلا یک شخصی هم که چک دارد، ممکن است برای پرداخت بدهی اش مهلت بگیرد. مردانی هم که توانایی پرداخت مهریه را ندارند، برای پرداخت مهریه می توانند طبق قانون مهلت بگیرند و اینکه یک اصل را بگذارند که کسانی که بدهکاران مهریه هستند، زندان نروند درست نیست.
وی افزود: مهریه تنها حقی است که زنان دارند و اگر جوانی زیر بار مهریه سنگین می رود و تعهد به پرداخت می کند و توانایی پرداخت را ندارد، باید به او متذکر شویم. زیرا زمانی که مردان زیر بار تعهد می روند و از انجا که مهریه عندالمطالبه است، زن به محض گفتن بله و وقوع عقد، مالک حقش می شود و حق دارد آن را مطالبه کند.
غیرت در پایان گفت: باید اصولا تصمیمی گرفته و قانونی وضع شود که یک سری بدهکاران نه فقط بدهکاران مهریه بلکه بدهکارانی با یک رقم و مطالبه خاص از مجازات زندان معاف شوند که آن بحث کلی است.
