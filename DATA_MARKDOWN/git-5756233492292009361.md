
# آلودگی صوتی فشار خون را افزایش می‌دهد

Published at: **2019-11-02T09:35:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619375/%D8%A2%D9%84%D9%88%D8%AF%DA%AF%DB%8C-%D8%B5%D9%88%D8%AA%DB%8C-%D9%81%D8%B4%D8%A7%D8%B1-%D8%AE%D9%88%D9%86-%D8%B1%D8%A7-%D8%A7%D9%81%D8%B2%D8%A7%DB%8C%D8%B4-%D9%85%DB%8C%E2%80%8C%D8%AF%D9%87%D8%AF)


        مطالعات اخیر محققان چینی نشان می‌دهد آلودگی صوتی محل کار به افزایش فشار خون منجر می‌شود.
      

        آفتاب‌‌نیوز :
      
 ۶۰۰ میلیون نفر در سراسر دنیا در معرض سطوح خطرناک نویز (noise) ناشی از شغل قرار دارند. نویز در لغت به معنای آلودگی صوتی است که ماهیت تصادفی یا اتفاقی دارد.
به گزارش پایگاه خبری مدیکال نیوز، مطالعات مختلف تاثیر نامطلوب آلودگی صوتی را بر سلامت تایید کرده‌اند. کم‌شنوایی و ناشنوایی یکی از شایع‌ترین وضعیت‌های ناشی از آلودگی صوتی شغلی است. آلودگی صوتی بر سلامت قلب و عروق و سیستم گوارشی نیز اثرات نامطلوب دارد.
محققان به منظور تاثیر آلودگی صوتی شغلی بر فشار خون مطالعات جدیدی را آغاز کردند. در این مطالعه شاخصی به نام BHFHL مورد بررسی قرار گرفت که مربوط به ناشنوایی ناشی از آلودگی صوتی است. این مطالعه بر مبنای بررسی اطلاعات مربوط به ۲۱ هزار و ۴۰۳ کارگر چینی بود که در محل کار در معرض صدای شدید قرار داشتند. نتایج نشان می‌دهد قرار گرفتن در معرض آلودگی صوتی در محل کار به افزایش فشار خون منجر می‌شود.
فشار خون نیرویی است که توسط جریان خون به دیواره رگ‌ها وارد می‌شود تا خون در سراسر رگ‌ها و بدن جریان یابد. اگر این نیرو افزایش پیدا کند و در طول زمان ثابت باقی بماند، بدن با مشکلات زیادی روبه‌رو می‌شود. فشار خون مهم‌ترین عامل بروز بیماری‌های قلبی و بیماری‌های قلبی اصلی‌ترین عامل مرگ و میر در سراسر جهان است.
گرچه این رابطه بین آلودگی صوتی و فشار خون را تایید کرده؛ ولی نیازمند بررسی بیشتر است.
نتایج این مطالعه در نشریه PLOS ONE منتشر شده است.
