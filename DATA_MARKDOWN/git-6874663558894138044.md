
# החברה האם של בריטיש איירווייז רוכשת את אייר אירופה תמורת מיליארד יורו

Published at: **2019-11-04T00:00:00+00:00**

Author: **דני שדה**

Original: [כלכליסט - www.calcalist.co.il](https://www.calcalist.co.il/world/articles/0,7340,L-3772989,00.html)

תאגיד התעופה הענק IAG, שבבעלותו החברות בריטיש איירווייז, איבריה, ויולינג, ו-אייר לינגוס האירית, רוכש את חברת התעופה הספרדית אייר אירופה, תמורת סכום של כמיליארד יורו. השלמת העסקה צפויה להתבצע במהלך המחצית השנייה של השנה הבאה, לאחר קבלת כל האישורים הרגולטוריים הנדרשים.
מנכ"ל בריטיש איירוויס, ווילי וולש, אמר הבוקר כי רכישת אייר אירופה תוסיף חברת תעופה תחרותית וחסכונית לקבוצת IAG, ותאגד את נמל התעופה של מדריד כמוקד מוביל באירופה, בדומה לנמלי התעופה של לונדון, פריז, פרנקפורט ואמסטרדם. בנוסף, אמר כי הרכישה תרחיב את פעילות קבוצה בדרום אמריקה, ותייצר ערך מוסף לבעלי המניות.
אייר אירופה הוקמה בשנת 1986. כיום מדובר בחברת התעופה השלישית בגודלה בספרד, אחרי איבריה וויולינג (שתיהן בבעלות IAG, החברה האם של בריטיש). בסיס החברה בנמל התעופה של מדריד, והיא מחזיקה בצי של 45 מטוסים, טסה ל-44 יעדים (בהם תל אביב) ומעסיקה כ-3,000 עובדים.
