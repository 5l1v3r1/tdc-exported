
# تقویت ائتلاف علیه حوثی‌ها؛ توافق تقسیم قدرت دولت و شورای انتقالی یمن

Published at: **2019-11-05T15:47:01+00:00**

Author: **یورونیوز فارسی **

Original: [euronews](https://farsi.euronews.com/2019/11/05/yemen-power-sharing-agreement-signed-riyadh)

دولت یمن و شورای انتقالی جنوب این کشور روز سه‌شنبه در ریاض، پایتخت عربستان سعودی، توافقنامه تقسیم قدرت امضا می‌کنند.
نزار هیثم، سخنگوی شورای انتقالی جنوب یمن با اعلام این خبر افزود، این توافق با حضور محمد بن سلمان، ولیعهد عربستان و محمد بن زائد، ولیعهد ابوظبی، قائم مقام نیروهای مسلح امارات عربی متحده، عبدربه منصور هادی، رئیس جمهوری یمن و عیدروس الزبیدی، رئیس شورای انتقالی جنوب یمن امضاء خواهد شد.
آقای هیثم این توافق را ثمره تلاش‌های عربستان و امارات دانسته و امضاء آن را نقطه عطفی در پیشبرد نبرد دو طرف علیه شبه نظامیان حوثی توصیف کرده است.
سخنگوی شورای انتقالی جنوب یمن همچنین پیش بینی کرده که اجرای این توافقنامه به منزله آغاز مرحله جدیدی در تقویت روابط بین اجزاء ائتلاف عربی و شورای انتقالی جنوب یمن خواهد بود.
این توافقنامه که در حضور مارتین گریفیث، فرستاده ویژه سازمان ملل متحده در امور یمن به امضاء طرفین می‌رسد و متضمن مشارکت ۵۰ درصدی شورای انتقالی جنوب در دولت جدید یمن است و این شورا را به عنوان عضو جدید ائتلاف عربی به رسمیت می‌شناسد.
آقای گریفیث این توافقنامه را گامی مهم در جهت برقراری صلح در یمن ارزیابی کرد.
پس از آن که عبدربه منصور هادی در سال ۲۰۱۷ آقای الزبیدی را از استانداری عدن برکنار کرد، او با تشکیل شورای انتقالی جنوب با دولت مرکزی وارد جنگ شد و پس از یکسال موفق شد کنترل کامل عدن را در اختیار بگیرد و ساز جدایی‌طلبی کوک کند.

        بیشتر بخوانید:
      
