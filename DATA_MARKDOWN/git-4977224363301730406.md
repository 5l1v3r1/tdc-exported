
# Zaradi obilnejših padavin v zahodni in osrednji Sloveniji povečana verjetnost zemeljskih plazov

Published at: **2019-11-05T14:20:39+00:00**

Author: ****

Original: [STA.si](https://www.sta.si/2694282/zaradi-obilnejsih-padavin-v-zahodni-in-osrednji-sloveniji-povecana-verjetnost-zemeljskih-plazov)


        Ljubljana, 5. novembra - Zaradi obilnejših padavin, ki so po razmeroma suhem oktobru Slovenijo dosegle v začetku novembra, imajo nekatere reke velike pritoke. Kot opozarjajo na Geološkem zavodu Slovenije, je v zahodni in osrednji Sloveniji povečana tudi verjetnost zemeljskih plazov.
      
Po navedbah geološkega zavoda lahko do pojavljanja zemeljskih plazov pride tudi v ostalih predelih Slovenije. Verjetnost se bo povečevala sorazmerno s količino padavin. Prebivalcem na teh območjih in predvsem tam, kjer so se v preteklosti že pojavljali zemeljski plazovi, svetujejo, naj bodo pozorni na dogajanja v tleh nad in pod objekti, zgrajenimi na pobočjih ali tik ob njih. Še posebej naj bodo pozorni na sveže razpoke v opornih zidovih, posedanje in zdrse zemljine ter tudi na znake zamakanja vode na zemljišču.
Agencija RS za okolje (Arso) pa je že dopoldne poročala o velikih pretokih rek s povirjem v Julijskih Alpah, v Kamniško Savinjskih Alpah, v Idrijsko Cerkljanskem in Škofjeloškem hribovju ter v porečju Vipave. Naraščajo tudi reke ponekod drugod po Sloveniji, zlasti v osrednji in južni Sloveniji lahko pride tudi do razlivanj posameznih rek. Te bodo po napovedih največje pretoke dosegle v večernih urah in v noči na sredo. Ob močnejših krajevnih nalivih lahko hitro narastejo tudi hudourniški vodotoki.
Reke v zgornjem Posočju se postopno umirjajo, naraščajo pa reke na območju Bohinja. Gladina Bohinjskega jezera je v zadnjih dveh dneh narasla za dober meter in pol in še narašča, je Arso objavil na Twitterju. V zaledju jezera je v tem času ponekod padlo tudi prek 400 mm dežja. Glavnina padavin se je sedaj pomaknila v južno Slovenijo, tudi tam reke naraščajo, možna so razlivanja.
Vremenoslovci tudi za popoldan napovedujejo oblačno vreme s pogostimi padavinami, predvsem na zahodu bodo nevihte, krajevno tudi dolgotrajnejši nalivi. Pihal bo okrepljen južni do jugozahodni veter, ob morju jugo. Dež bo v prvem delu noči večinoma ponehal. V sredo bo na vzhodu deloma sončno in povečini suho vreme, drugod bodo občasno krajevne padavine, deloma plohe, na zahodu tudi kakšna nevihta.
