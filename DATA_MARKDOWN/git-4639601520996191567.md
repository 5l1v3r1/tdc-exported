
# Τασούλας: Απορρίπτει το σκεπτικό Τσίπρα για την εξαίρεση Τζανακόπουλου – Πολάκη

Published at: **2019-11-01T14:36:40+00:00**

Author: **Σταυρόπουλος Λάμπρος**

Original: [Το Βήμα Online](https://www.tovima.gr/2019/11/01/politics/aporriptei-o-tasoulas-to-skeptiko-tsipra-gia-tin-eksairesi-polaki-tzanakopoulou/)

Απορρίπτει επί της ουσίας ο Πρόεδρος της Βουλής Κώστας Τασούλας το σκεπτικό που διατυπώνει ο Αλέξης Τσίπρας στην επιστολή με την οποία του ζητούσε να αποκαταστήσει την κοινοβουλευτική τάξη όσον αφορά την εξαίρεση του Παύλου Πολάκη και του Δημήτρη Τζανακόπουλου από την προανακριτική επιστολή.
Στην απάντησή του ο κ. Τασούλας του επισημαίνει ότι η Ολομέλεια της Βουλής δεν αποφάσισε για την σύνθεση της προανακριτικής αλλά για την συγκρότησή της και ότι τα μέλη της δεν ορίστηκαν από την Ολομέλεια αλλά από τον ίδιο με βάση τα ονόματα που του υπέδειξαν οι πρόεδροι των Κ.Ο. των κομμάτων που του πρότειναν.

        Διαβάστε ακόμη : Διαγνωστικά Κέντρα - Λουκέτο από τις 21 Νοεμβρίου – Μεγάλη ταλαιπωρία για τους ασφαλισμένους
      
Επίσης, του επισημαίνει ότι η επιτροπή έχει όλες τις αρμοδιότητες του εισαγγελέα Πρωτοδικών και τα μέλη της αποκτούν ιδιότητα εισαγγελέως, «άρα απολαύουν του συνταγματικού προνομίου της λειτουργικής και προσωπικής ανεξαρτηρίας».
Ο κ. Τασούλας αναφέρει χαρακτηριστικά στην επιστολή του ότι «δεν μου είναι κατανοητό κατά τι παραβιάσθηκε η απόφαση της Ολομέλειας της Βουλής», όπως υποστηρίζει ο κ. Τσίπρας, «από την απόφαση της επιτροπής περί εξαίρεσης δυο μελών της», δικαιώνοντας με έμμεσο τρόπο την απόφαση που ελήφθη και την οποία ο ΣΥΡΙΖΑ θεωρεί μη νόμιμη. Επίσης, όσον αφορά την τήρηση της κοινοβουλευτικής τάξης, επισημαίνει ότι «μόνο αυτό με συνέχει στον όλο χειρισμό αυτής της όντως δύσκολης υπόθεσης η οποία και θα πρέπει να εξελιχθεί με την συμπαράσταση όλων μας με βάση τις νόμιμες διαδικασίες και την ευταξία, που σε καμία περίπτωση δεν δικαιούμαστε να αφήσουμε ανυπεράσπιστες και προς τούτο προσβλέπω και στην δική σας συμβολή», φράση που ουσιαστικά συνιστά παραίνεση προς τον αρχηγό της αξιωματικής αντιπολίτευσης προκειμένου να αποφευχθούν τυχόν ακρότητες.
Ήδη ο κ. Τασούλας έστειλε στον κ. Τσίπρα επιστολή με την οποία του ζητεί να ορίσει τους αντικαταστάτες των κ.κ. Πολάκη και Τζανακόπουλου, ενώ ερωτηθείς πώς θα εκλάβει τυχόν άρνηση του αρχηγού της αξιωματικής αντιπολίτευσης να ορίσει νέα μέλη καθώς θεωρεί παράνομη την απόφαση εξαίρεσης των δυο βουλευτών, ο Πρόεδρος της Βουλής δήλωσε: «Θα το εκλάβω ως πείσμα». Εν όψει των εξελίξεων αυτών η προανακριτική επιτροπή δεν θα συγκληθεί την προσεχή Τρίτη αλλά το πιθανότερο την Πέμπτη.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
