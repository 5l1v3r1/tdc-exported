
# Un polițist din Cimișlia, reținut pentru mită: Ar fi cerut 6 mii de lei pentru a muşamaliza un caz de violenţă domestică

Published at: **2019-11-05T09:40:03+00:00**

Author: **Jurnal.md**

Original: [Jurnal.md](http://jurnal.md/ro/news/bee2d5a320e0ca48/un-politist-din-cimislia-retinut-pentru-mita-ar-fi-cerut-6-mii-de-lei-pentru-a-musamaliza-un-caz-de-violenta-domestica.html?utm_source=RSS&utm_medium=RSS&utm_campaign=RSS)


        Un poliţist din Cimişlia a fost reţinut în această dimineaţă de ofiţerii Direcţiei generale teritoriale Sud a CNA şi procurorii anticorupţie, fiind bănuit că ar fi pretins mită de la un cuplu din localitate. Potrivit denunţătorilor, acesta ar fi cerut 6000 de lei pentru a muşamaliza un caz de violenţă domestică.
      
Potrivit unui comunicat emis de CNA, poliţistul ar fi documentat faptul agresării fizice a soţiei de către soţ, iar în privinţa agresorului urma să fie pornită o urmărire penală. Pentru a nu iniţia dosarul, poliţistul de sector ar fi cerut de la cuplu 6000 de lei.
În urma denunţului celor doi, ofiţerii DGT Sud au iniţiat acţiuni de investigare şi au documentat faptul transmiterii celor 6000 de lei. Astăzi dimineaţă, omul legii a fost reţinut pentru 72 de ore şi riscă până la 10 ani de închisoare în cazul în care va fi găsit vinovat de comiterea coruperii pasive.
În prezent, acesta se află în custodia CNA şi şi-a recunoscut vina pentru comiterea faptelor imputate.
De la începutul anului, peste 30 de poliţişti au fost cercetaţi penal pentru fapte de corupţie.  
