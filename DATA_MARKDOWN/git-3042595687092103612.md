
# Kjent høyreekstrem amerikaner pågrepet i Oslo

Published at: **2019-11-02T11:32:16+00:00**

Author: **Sofie Braseth**

Original: [Dagbladet.no](https://www.dagbladet.no/nyheter/kjent-hoyreekstrem-amerikaner-pagrepet-i-oslo/71775918)

I forbindelse med konferansen til kontroversielle Scandza Forum har politiet bistått PST i en pågripelse på stedet.
Seniorrådgiver Martin Bernsen i PST sier til Dagbladet at det er en amerikansk borger som er pågrepet i dag klokka 10.50.
Etter det Dagbladet kjenner til er det Greg Johnson, en av foredragsholderne under konferansen, som er pågrepet. Det var Filter Nyheter som først omtalte tidligere denne uka at Johnson ville komme til Oslo.
Konferansen til Scandza Forum finner sted på Sinsen i Oslo. Lokasjonen var hemmelig i forkant av arrangementet.
- Det er en organisasjon med radikale og høyreekstreme holdninger. De har et arrangement der oppe, og motstandere fra venstresiden har møtt opp for å vise sin misnøye, sier operasjonsleder Tore Solberg i Oslo politidistrikt.
Bernsen opplyser at pågripelsen skjedde med hjemmel i utlendingsloven paragraf 106.

        - Han sitter nå i politiets varetekt i påvente av effektuering av bortvisningsvedtak, sier Bernsen.
      

        - Hva er bakgrunnen for vedtaket?
      

        - Han skulle være en del av et høyreekstremt arrangement her i Oslo, hvor det kan beskrives at han har hatt en radikaliseringsrolle.
      
Filter Nyheter har tidligere omtalt hvordan Greg Johnson, under rettssaken mot Anders Behring Breivik i 2012, skrev en artikkel hvor han hyllet terroristens begrunnelser for massedrapet i regjeringskvartalet og på Utøya.
Bernsen kan ikke kommentere hvor lenge PST har fulgt med på den pågrepne amerikaneren.

        - Her er det personer som vi følger med på i vårt forebyggende arbeid. Det som skjer i dag er et samarbeid mellom Oslo politidistrikt og oss.
      
Han opplyser om at det nå jobbes med et bortvisningsvedtak for den høyreekstreme amerikaneren:
- Hvis bortvisningsvedtaket går gjennom, sendes han ut av landet så fort som praktisk mulig. Det kan skje i morgen eller i løpet av helgen, sier Bernsen.
Ifølge Filter er biologi det uttalte temaet for dagens arrangement i regi av Scandza Forum.
Johnson var i Oslo også for to år siden, da Scandza Forum arrangerte konferanse med temaet «Globalism vs. The Ethnostate».

        Den gang siterte Dagbladet det britiske nettidsskriftet Searchlight, som omtalte Johnson som en ledende ideolog innenfor «hvit nasjonalisme».
      
Johnson står bak nettstedet «Counter-Currents». I en artikkel omtaler han jødene som «mektige og ondsinnede fiender som bærer en stor del av skylden for den hvite rasens tilbakegang», og skriver at de bør flytte til sin egen «etnostat» dvs. Israel.
Operasjonsleder Tore Solberg i Oslo politidistrikt beskriver stemningen på adressen på Sinsen som veldig høylytt verbalt, i forbindelse med demonstrasjonene knyttet til arrangementet.
- Det er mye skrik, skrål og leven der oppe, sier Solberg, som understreker at det ikke har vært noen voldshendelser.

        - Vi er på stedet for å ivareta ytringsfriheten og sikkerheten til alle der oppe, og se til at arrangementet går sin gang - at det ikke oppstår konfrontasjoner mellom gruppene.
      
Politihelikopteret bidrar som observasjonsplattform i forbindelse med dette arrangementet, opplyser politiet på Twitter.
En utlending kan pågripes og interneres når
Det skal ikke besluttes pågripelse eller internering dersom det vil være tilstrekkelig med meldeplikt eller pålegg om bestemt oppholdssted, jf. § 105.
Pågripelse og internering etter første ledd bokstav a kan bare besluttes når det treffes tiltak med sikte på å avklare identitet. Pågripelse og internering etter første ledd bokstav b, c og d, kan bare besluttes når det treffes tiltak med sikte på utsendelse.
Kilde: UDI

        Vis resten
      
