
# اندازه دور کمر بر بروز زوال عقل موثر است؟

Published at: **2019-11-07T00:23:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620268/%D8%A7%D9%86%D8%AF%D8%A7%D8%B2%D9%87-%D8%AF%D9%88%D8%B1-%DA%A9%D9%85%D8%B1-%D8%A8%D8%B1-%D8%A8%D8%B1%D9%88%D8%B2-%D8%B2%D9%88%D8%A7%D9%84-%D8%B9%D9%82%D9%84-%D9%85%D9%88%D8%AB%D8%B1-%D8%A7%D8%B3%D8%AA)


        مطالعات جدید نشان می‌دهد مردان با دور کمر معادل یا بالای ۹۰ سانتی متر به میزانی قابل توجه در معرض زوال عقل قرار دارند؛ این اندازه برای زنان ۸۵ سانتی متر است.
      

        آفتاب‌‌نیوز :
      
معمولا محققان از شاخص توده بدنی برای ارزیابی وزن استفاده می‌کنند.
شاخص توده بدنی (BMI) مهمترین فاکتور در تعیین وزن نرمال، اضافه وزن و چاقی است. شاخص توده بدنی با تقسیم وزن (به کیلوگرم) بر توان دوم قد (به متر) به دست می‌آید.
به گزارش پایگاه خبری مدیکال نیوز، شاخص توده بدنی کمتر از ۱۸.۵، نشان دهنده کم وزنی غیرطبیعی است. اگر عدد به دست آمده بین ۱۸.۵ تا ۲۴.۹ باشد، یعنی وزن فرد طبیعی است. عدد بزرگتر و مساوی ۲۵، نشان دهنده اضافه وزن است. عدد ۳۰ به بالا نشان دهنده چاقی است که به ترتیب به چاقی درجه یک (بین ۳۰ تا ۳۴.۹)، چاقی درجه دو (بین ۳۵ تا ۳۹.۹) و چاقی درجه سه (۴۰ به بالا) تقسیم بندی می‌شود.
البته استفاده از BMI نقص‌هایی دارد، از جمله اینکه تفاوتی بین بافت چربی و بافت عضلانی قائل نمی‌شود؛ به همین دلیل برخی متخصصان معتقدند نسبت کمر به قد یا اندازه دور کمر شاخص بهتری برای ارزیابی وزن سالم است.
مطالعه محققان دانشگاه لافبرو واقع در انگلیس در سال ۲۰۱۸ میلادی نشان داد چاقی میان تنه (شکم و دور کمر) با کاهش اندازه مغز، ضعف حافظه و افزایش خطر ابتلا به زوال عقل ارتباط دارد.
به تازگی محققان بیمارستان گرو در کره جنوبی در یک مطالعه بزرگ مقیاس ارتباط اندازه دور کمر و احتمال بروز زوال عقل را در بزرگسالان آسیایی مورد مطالعه قرار دادند. در این مطالعه ۸۷۲ هزار و ۸۲ داوطلب ۶۵ سال به بالا بین سال‌های ۲۰۰۹ تا ۲۰۱۵ میلادی بررسی شدند.
در این مطالعه مواردی از قبیل شاخص توده بدنی، اندازه دور کمر، مصرف دخانیات یا الکل، فشار خون، دیابت، چربی و بیماری‌های قلبی مورد توجه قرار گرفت.
نتایج این مطالعه نشان می‌دهد مردان با دور کمر معادل یا بالای ۹۰ سانتی متر به میزان قابل توجهی در معرض زوال عقل قرار دارند، این اندازه برای زنان ۸۵ سانتی متر است.
این مطالعه بیش از پیش لزوم کاهش وزن برای سلامت مغز را تایید می‌کند. ‌
نتایج این مطالعه در نشریه Obesity منتشر شده است.
