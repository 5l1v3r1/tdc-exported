
# 
        ۱۰ میلیون ایرانی با معضل اعتیاد درگیرند
      

Published at: **2019-11-07T14:48:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638680/%DB%B1%DB%B0-%D9%85%DB%8C%D9%84%DB%8C%D9%88%D9%86-%D8%A7%DB%8C%D8%B1%D8%A7%D9%86%DB%8C-%D8%A8%D8%A7-%D9%85%D8%B9%D8%B6%D9%84-%D8%A7%D8%B9%D8%AA%DB%8C%D8%A7%D8%AF-%D8%AF%D8%B1%DA%AF%DB%8C%D8%B1%D9%86%D8%AF)

گروه اجتماعی: سرهنگ در یک برنامه رادیویی گفت: استعمال دخانیات دروازه ای برای درگیری با اعتیاد است، فقدان شناخت و آگاهی لازم در مورد اعتیاد اولین عامل سوء مصرف مواد مخدر است.
به گزارش بولتن نیوز به نقل از ایسنا، وی افزود: متاسفانه بسیاری از خانواده های ایرانی از عوارض و تاثیرات مواد مخدر و دخانی بر افراد آگاهی لازم را ندارند.
معاون اطلاعات و عملیات پلیس مبارزه با مواد مخدر ناجا با اشاره به این که رسانه های مختلف در حوزه فرهنگ سازی مضرات سیگار عملکرد خوبی دارند، اظهار داشت: شایسته است که رسانه های کشور در حوزه فرهنگ سازی مضرات و آسیب های مواد مخدر و محرک بیش از پیش کوشا و فعال باشند.
وی با اشاره به این که امروزه حوزه اعتیاد تمام اقشار جامعه را دربرگرفته است، عنوان کرد: انسان های فاقد اعتماد به نفس بیشتر در معرض اعتیاد قرار می گیرند.
وی با بیان اینکه در حال حاضر حدود ۲ میلیون و ۸۰۰ هزار نفر از جمعیت کشور معتاد هستند، افزود: اگر به طور میانگین هر خانواده ایرانی چهار نفر عضو داشته باشد، متوجه می شویم که بیش از ۱۰ میلیون ایرانی با معضل اعتیاد به مواد مخدر درگیر هستند.
معاون اطلاعات و عملیات پلیس مبارزه با مواد مخدر ناجا اضافه کرد: بسیاری از افراد به دلیل احساس تنهایی در زندگی فردی به مواد مخدر گرایش پیدا می کنند، در حالی که برخی افراد به دلیل درمان مقطعی دردهای جسمی خود به مصرف مواد روی می آورند.
وی اضافه کرد: در حال حاضر برخی از سالن های زیبایی بانوان داروهای مخدر و محرک را تحت عنوان داروی لاغری به فروش می رسانند و از این طریق افراد را به سمت اعتیاد سوق می دهند.به گفته سرهنگ کریمی، بخش عمده ای از مواد مصرفی در باشگاه های بدنسازی تحت عنوان مواد نیروافزا در دسته مواد روان گران قرار می گیرند.
وی با اشاره به این که افراد معتاد همیشه افراد سالم جامعه را به مصرف مواد ترغیب می کنند، اظهار داشت: بچه هایی که در سن جوانی و نوجوانی در خانواده های پر از تنش و اختلاف رشد می کنند برای فرار از مشکلات خانوادگی به اعتیاد و مصرف مواد مخدر و محرک روی می آورند.
سرهنگ کریمی در خاتمه با اشاره به این که برخی از بانوان به دلیل ژست اجتماعی به مصرف دخانیات روی می آورند، خاطر نشان کرد: حدود ۹۵ درصد از مصرف کنندگان مواد مخدر و محرک در ایران آقایان هستند.
