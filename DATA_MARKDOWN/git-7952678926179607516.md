
# פציעה קשה לגומש ב-1:1 של אברטון וטוטנהאם

Published at: **2019-11-03T20:16:00+00:00**

Author: **מערכת אתר ערוץ הספורט**

Original: [Sport5.co.il](https://www.sport5.co.il/articles.aspx?FolderID=252&docID=327245&lang=HE)

הכדורגל העולמי בכלל והאנגלי בפרט ידע הרבה פציעות קשות והערב (ראשון), אחת נוספת ומזעזעת נכנסה לרשימה העצובה. אנדרה גומש שבר את קרסולו בצורה מזוויעה ב-1:1 הדרמטי בין טוטנהאם לאברטון ופונה באלונקה.
אז מה קרה? בדקה ה-79 למשחק, אנדרה גומש דהר באגף השמאלי, יונג מין סון גלש לרגליו בצורה מסוכנת, מה שגרם לו ליפול ולהיתקל בסרז' אורייה, מה ששבר את קרסולו. תחילה השופט מרטין אטקינסון תכנן לשלוף לקוריאני צהוב בלבד, אבל שינה את החלטתו למראה הפציעה והרחיק אותו. את הקוריאני זה לא ממש עניין משום שהוא עצמו היה המום ממה שעשה ומירר בבכי. גם אורייה האומלל נבעת מהתקרית וברח לספסל.
עבור אנדרה גומש, מדובר בעוד תקרית חסרת מזל בקריירה הארוכה שלו. הקשר הפורטוגלי שיועד לגדולות כששיחק בוולנסיה, נרכש על ידי ברצלונה תמורת 37 מיליון יורו, אבל הפך לפני הכישלון שלה ועזב לאברטון. בין לבין, הוא סבל מפציעה ארוכה בתחילת העונה שעברה וכעת צפוי להחמיץ נתח רציני מזו הנוכחית.
