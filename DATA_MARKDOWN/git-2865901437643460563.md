
# Gde je i šta radi Dragan Ćeran? Osvaja trofeje, daje golove, Uzbekistan mu nudi da igra za reprezentaciju

Published at: **2019-11-04T00:00:00+00:00**

Author: ****

Original: [MozzartSport](https://www.mozzartsport.com/fudbal/vesti/gde-je-i-sta-radi-dragan-ceran-osvaja-trofeje-daje-golove-uzbekistan-mu-nudi-da-igra-za-reprezentaciju/341596)

Bliski istok je definitivno suđen Draganu Ćeranu. Nekadašnji napadač Smedereva, pažljivim ljubiteljima fudbala poznat po tome što je odigrao tačno 100 utakmica u dresu nekadašnjeg superligaša, proživljava neke od najlepših trenutaka karijere i lako bi moglo da se desi da kruna stigne u vidu poziva da zaigra za reprezentaciju – Uzbekistana!
Ćeran je trenutno član Pahtakora, ubedljivo najboljeg tima države, s kojim je krajem oktobra osvojio kup (strelac het-trika u finalu), u međuvremenu osigurao šampionski naslov, a sjajnu sezonu oplemenio je postigavši 23 gola na 22 prvenstvene utakmice. Dovoljno da skrene pažnju na sebe i da se u Taškentu pokrene pitanje dobijanja državljanstva Uzbekistana.
Kako mu je ovo četvrta sezona u Uzbekistanu (od 2016. do 2018. igrao za Nasaf), tokom 2020. ispuniće uslov za dobijanje pasoša, jer je potrebno pet godina da živi na teritoriji države kako bi postao njen državljanin. Čak lokalni mediji najavljuju da bi mogao i po ubrzanom postupku da uđe u proceduru i stekne šansu da zaigra za tamošnju selekciju. Naravno, ako ga to zanima...
Mediji u Uzbekistanu potenciraju da je zainteresovan da obuče dres njihovog državnog tim ai pomogne im u azijskim kvalifikacijama za plasman na Mundijal u Katar 2022, ali sam Ćeran izgleda nije za tu opciju.„Srećan sam u Uzbekistanu, međutim, promena državljanstva mi zasad nije u planu“, kratko je na tu temu rekao visoki 32-godišnji napadač, koji je za mladu reprezenatciju naše zemlje odigrao tri meča i dao jedan gol.
Posetimo, po odlasku iz srpskog fudbala, Dragan Ćeran je bio član belgijskog Vesterloa, izraelskog Hapoela iz Haiefe, Makabija iz Netanje, imao je epizode u Azerbejdžanu u Saudijskoj Arabiji, kao i Makedonij, ali je definitivno procvetao u Pahtakoru. Pod vođstvom nekadašnjeg reprezentativca Gruzije i asa Ajaksa i Rendžersa, Šote Arveladzea, dao je ukupno 28 i namestio još osam golova na 48 susreta za klub iz Taškenta.

        
          Pogledajte novu epizodu serije Ekipizza...
        
      
