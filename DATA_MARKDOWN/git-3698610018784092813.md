
# Інтерсіті Львів-Київ зупинили на півдорозі через повідомлення про замінування

Published at: **2019-11-07T10:34:00+00:00**

Author: ****

Original: [DT.ua](https://dt.ua/UKRAINE/intersiti-lviv-kiyiv-zupinili-na-pivdorozi-cherez-povidomlennya-pro-zaminuvannya-328793_.html)

Швидкісний потяг інтерсіті "Львів-Київ" зупинили у Житомирській області для перевірки інформації про замінування. Людей із потяга евакуювали та проводять перевірку.
"Інтерсіті Львів-Київ заміновано, стоїмо в полі, шукаємо вибухівку", - повідомив керівник управління інвестиційної політики Львівської ОДА Роман Матис, який прямував до Києва цим же потягом.
У свою чергу депутат Львівської міськради Ігор Зінкевич пише, що повідомлення про замінування надійшло о 09:45 на Львівську залізницю. Потяг зупинили на станції Обвідна поблизу Коростеня Житомирської області.
Зараз на місці працюють вибухотехніки.
Нагадаємо, що у 2018 році поліція отримала майже 2,5 тисячі неправдивих повідомлень про замінування. Дві третини з них – 1708 - стосувалося об'єктів у Харківській області. На другому місці опинився Київ (190 повідомлень), на третьому і четвертому - Львівська та Одеська області, де було зареєстровано 139 і 85 неправдивих повідомлень відповідно.
Цьогоріч кількість таких повідомлень рекордна, в Україні періодично "мінують" суди, станції метро, лікарні, дитсадки, ТЦ, вокзали, аеропорти тощо.
