
# Фандъкова ще търси подкрепа от ВМРО и ДБ

Published at: **2019-11-03T22:11:00+00:00**

Author: **Редактори, кадър БНТ**

Original: [Стандарт Новини](https://standartnews.com/blgariya-mestni-izbori-2019/fandkova-shche-trsi-podkrepa-ot-vmro-i-db-405795.html)

„Пътят е правилен, хората очакват работа, но и промяна. Ще гарантирам спазването на обещанията, поети по време на кампанията“. Това каза Йорданка Фандъкова, която беше преизбрана за кмет на София.
Тя посочи, че за бъдещата си работа ще търси подкрепата на колегите си от ВМРО и от „Демократична България“.
Фандъкова обяви, че ще направи персонални промени в структурата на управление на Общината и че до приемането на бюджета за следващата година ще представи проект за новата структура.
Искам да благодаря на всички хора в София, които днес гласуваха и показаха, че в София живеят свободни хора и не се поддават на внушения. Благодаря на всички, които ме подкрепиха. Разбирам това, което ми казаха в тези избори - пътят е правилен, хората очакват работа, но очакват и промяна, каза още Йорданка Фандъкова.
Ще гарантирам спазването на ангажиментите, които съм поела, включително и работата в общинския съвет, категорична е Фандъкова.
Фандъкова обясни, че до месец ще предложи новия проект за бюджет на София за следващата година, а преди това ще предложи и промени в структурата на общината, свързани с персонални промени в управлението.
Благодарна съм на всички, които ме подкрепиха. Приемам го като огромна отговорност, категорична е Фандъкова.
Тази кампания беше изпълнена и с лъжи, беше доста тежка. Благодарна съм на всички хора, на структурите на ГЕРБ и СДС, на щаба, допълни още Фандъкова.
Междувременно социологическите агенции „Галъп” и „Тренд” обявиха резултати от паралелното преброяване на бюлетините, пуснати в балотажа на местните избори. В София Йорданка Фандъкова печели 50,7% от гласовете, а Мая Манолова – 44,0%, сочат данните на „Тренд” при 80% от извадката.
