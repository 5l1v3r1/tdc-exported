
# ترکیه: بازداشت خواهر ابوبکر البغدادی

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696844/%D8%AA%D8%B1%DA%A9%DB%8C%D9%87-%D8%A8%D8%A7%D8%B2%D8%AF%D8%A7%D8%B4%D8%AA-%D8%AE%D9%88%D8%A7%D9%87%D8%B1-%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C)

یک خبرگزاری آمریکایی به نقل از یک مقام ترکیه‌ای گزارش داد نیروهای امنیتی این کشور، خواهر سرکرده داعش را در سوریه بازداشت کرده‌اند.
به گزارش خبرگزاری فارس، یک مقام امنیتی ترکیه بامداد سه‌شنبه گفت خواهر بزرگتر «ابوبکر البغدادی» سرکرده گروه تروریستی داعش را در شمال غربی سوریه بازداشت کرده‌اند.
خبرگزاری «آسوشیتدپرس» به نقل از این مقام ترکیه‌ای که نامش را فاش نکرد، نوشت خواهر البغدادی توسط ترکیه دستگیر شده، این عملیات را مانند کشف «معدن طلای» اطلاعاتی توصیف کرد.
در حالی که اطلاعات کمی از این شخص وجود دارد اما این مقام ترکیه‌ای می‌گوید خواهر بزرگتر سرکرده داعش با نام «رسمیه عواد»، ۶۵ سال سن دارد و در عملیاتی در روز دوشنبه در کانتینری نزدیک شهر «اعزاز» در سوریه بازداشت شده است.
بر این اساس، خواهر البغدادی به همراه همسر و پنج فرزند خود به صورت مخفیانه زندگی می‌کرد که هم‌اکنون تحت بازجویی نیروهای امنیتی ترکیه قرار دارند.
آمریکا هفته قبل مدعی شده بود نیروهای این کشور طی عملیاتی در استان ادلب سوریه، ابوبکر بغدادی را به همراه جانشین او کشته‌اند. مؤسسه‌ رسانه‌ای«فرقان» وابسته به داعش نیز در پیامی صوتی کشته شدن البغدادی را تایید کرد.
