
# США долучились до вимог знайти і покарати вбивць Гандзюк

Published at: **2019-11-04T19:46:00+00:00**

Author: ****

Original: [DT.ua](https://dt.ua/UKRAINE/ssha-doluchilis-do-vimog-znayti-i-pokarati-vbivc-gandzyuk-328461_.html)

Сполучені Штати Америки долучились до вимог міжнародної спільноти знайти та покарати вбивць громадської активістки, радниці мера Херсона Катерини Гандзюк.
"Життя Катерини Гандзюк трагічно обірвалось у цей день рік тому через її прагнення викорінити корупцію та правопорушення, а також побудувати світле майбутнє для України", - йдеться у повідомленні посольства США в Україні.
У відеозверненні, оприлюдненому на сторінці посольства в Facebook, тимчасово повірений у справах США в Україні Вільям Тейлор закликав до справедливості для самої активістки та її родини.
"Сьогодні ми із сумом згадуємо про роковини смерті Катерини Гандзюк, яка померла рік тому у цей день. Вона була справжньою жінкою великої відваги. Вона присвятила своє життя Україні, пожертвувала собою заради країни. Ми вимагаємо правосуддя для Катерини та її родини. Ми пам'ятаємо Катерину та працюватимемо заради того, аби Україна стала тією країною, заради якої вона поклала своє життя", - зазначив Тейлор.
