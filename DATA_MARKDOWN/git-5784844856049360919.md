
# Nič več varnostnih popravkov za Google Pixel in Pixel XL

Published at: **2019-11-07T07:44:00+00:00**

Author: ****

Original: [Računalniške novice](https://www.racunalniske-novice.com/novice/dogodki-in-obvestila/nic-vec-varnostnih-popravkov-za-google-pixel-in-pixel-xl.html?RSS8e277f8ccfd320f633ea5ffb4d5d7de8)

Podjetje Google je konec leta 2016 javnosti razkril prva člana nove družine pametnih mobilnih telefonov Pixel. Tu je šlo za pametna mobilna telefona Pixel in Pixel XL, ki sta prinesla zmogljivo baterijo s sistemom hitrega polnjenja, kakovostno spletno kamero, digitalnega asistenta Google Assistant in neomejeno količino prostora za shranjevanje slik v oblačno storitev Google Photos. Ker pa pametna mobilna telefona Pixel in Pixel XL nista več kot sodobnim izzivom, so pri podjetju Google sprejeli odločitev, da zanju ne bodo več pripravljali varnostnih popravkov in posodobitev mobilnega operacijskega sistema.
Čeprav sta pametna mobilna telefona Pixel in Pixel XL nedavno dobila posodobitev na mobilni operacijski sistem Android 10, je podjetje Google oktobra letos zanju zadnjič pripravil paket varnostnih posodobitev. To v praksi pomeni, da bosta telefona varna še za nekaj mesecev, nato pa bo treba že razmišljati o nakupu nove naprave. Brez varnostnih posodobitev bomo namreč izpostavljeni številnim varnostnim tveganjem.
Pri podjetju Google seveda računajo na to, da bodo lastniki pametnih mobilnih telefonov Pixel in Pixel XL »prešli« na novejša telefona družine Pixel 4, ki sta zelo podobna telefonu iPhone 11. Model Pixel 4 slike izrisuje z zaslonom OLED s 14,5-centimetrsko oziroma 5,7-palčno diagonalo in ločljivostjo 2.160 x 1.080 slikovnih točk, večji model Pixel 4 XL pa nudi zaslon s 16-centimetrsko oziroma 6,3-palčno diagonalo in ločljivostjo 3.040 x 1.440 slikovnih točk. Oba zaslona ponujata izris slik s povprečno frekvenco 90 sličic na sekundo, kar pomeni, da sta primerna tako za igre kot večpredstavnostne vsebine.
Za poganjanje programske opreme je zadolžen zmogljiv mobilni procesor Snapdragon 855. Oba modela sta opremljena s 6 gigabajti sistemskega pomnilnika in ponujata do 128 gigabajtov prostora za shranjevanje podatkov. Odlično je poskrbljeno tudi za fotografiranje in spletne konference, saj sta novinca opremljena z dvema fotoaparatoma ločljivosti 12,2 milijonov slikovnih točk in 16 milijonov slikovnih točk z optičnim glajenjem slik in dvakratno povečavo ter s spletno kamero ločljivosti 8 milijonov točk. Na obeh novih telefonih podjetja Google je pričakovano nameščen Android 10 s privzetim grafičnim vmesnikom
Za nakup pametnega mobilnega telefona Google Pixel 4 s 64 gigabajti pomnilnika bo treba odšteti 759 evrov, za model s 128 gigabajti pomnilnika pa 859 evrov. Večji model Pixel 4 XL je pričakovano nekoliko dražji, saj je za različico s 64 gigabajti pomnilnika treba odšteti 899 evrov, za model s 128 gigabajti pomnilnika pa 999 evrov.
