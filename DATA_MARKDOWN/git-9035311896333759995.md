
# Reuters: İran, Irak başbakanının görevde kalması için devreye girdi

Published at: **2019-11-01T13:34:32+00:00**

Author: **Reuters **

Original: [euronews](https://tr.euronews.com/2019/11/01/reuters-iran-irak-basbakan-abdulmehdi-nin-devrilmesini-onlemek-icin-devreye-girdi)

Irak'ta haftalardır süren ayaklanmalar nedeniyle istifaya çağrılan Başbakan Adil Abdulmehdi'nin görevde kalması için İran'ın devreye girdiği öne sürüldü.
Reuters haber ajansının beş kaynağa dayandırdığı özel haberine göre İran Devrim Muhafızları Kudüs Gücü Komutanı Kasım Süleymani, Şii siyasetini temsil eden Irak Ulusal İttifakı'nın lideri Hadi el Amiri ile gizli bir toplantıda bir araya geldi ve Şii liderden Abdulmehdi'nin arkasında durmasını istedi.
Ülkedeki en nüfuzlu Şii din adamlarından Mukteda El Sadr, Başbakan'a görevi bırakması ve erken seçime gidilmesi için çağrıda bulunmuş, Sadr Hareketi'nin lideri en büyük rakibi Hadi El-Amiri'den de aynı safta yer almasını istemişti.
Amiri ile Sadr tarafından toplantıya ilişkin bir açıklama gelmezken, İranlı bir güvenlik yetkilisi Süleymani'nin çarşamba günü Bağdat'ta "tavsiye verme" amacıyla bir görüşmeye katıldığını teyit etti.
Irak, Suriye ve Lübnan'da Tahran destekli milislerden sorumlu olan Kudüs Gücü'nün komutanı Süleymani Irak'a sıkça ziyaret etse de Amiri ile görüştüğü toplantı, İran'ın Irak ve çevresine doğrudan müdahalesini artırdığının göstergesi olarak yorumlandı.
Irak'ta yolsuzluk ve işsizlik sıkıntılarının yol açtığı hükümet karşıtı eylemlerde en az 250 kişi hayatını kaybetti. Mukteda El Sadr, erken seçim olmadan akan kanın durmayacağını savunarak başbakanı devirmek için güçlerini birleştirmeye çalışmıştı. Sadr'a yeşil ışık yakan, Amiri'nin çarşamba günkü toplantıda Başbakan'a reformları hayata geçirmesi için zaman tanınmasında ikna olduğu iddia edildi.
Tahran'ın Irak'taki en yakın müttefiki Amiri'nin, Süleymani ile görüşmesinden sonra tutumunu değiştirip Sadr'a "Abdulmehdi'nin gitmesi krizi derinleştirip, istikrarı tehdit eder" dediği de iddia edildi.
