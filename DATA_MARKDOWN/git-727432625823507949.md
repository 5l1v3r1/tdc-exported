
# Det har skjedd litt med kameraet på ti år

Published at: **2019-11-02T18:00:00+00:00**

Author: **Pål Joakim Pollen**

Original: [Dinside](https://www.dinside.no/mobil/det-har-skjedd-litt-med-kameraet-pa-ti-ar/71762278)

I et aldri så lite ryddesjau på kontoret forleden dag fant vi en bortgjemt boks merket «iPhone 3GS», og jaggu lå det ikke et eksemplar av den gamle traveren på innsiden. Med den gamle 30-pins ladekabelen og det hele.
Det er ti år siden iPhone 3GS ble lansert – den andre Apple-telefonen som ble offisielt tilgjengelig her til lands, etter lanseringen av iPhone 3G året før. Blant nyhetene den gangen var blant annet en dobling av ytelsen, og kameraet hadde blitt biffet opp: Fra to til tre megapiksler, og denne gangen med autofokus. Videooppløsningen var også økt til 640 x 480 piksler.
Hva så med prisen?
iPhone 3GS ble solgt med 12 måneders binding av Telenor, Chess og NetCom (nå Telia), og med et forbruk på 300 ringeminutter, 300 SMS og 15 megabyte data i måneden, havnet rimeligste pakke på 9454 kroner over 12 måneder, eller da cirka 11.800 kroner i dagens kroner om vi justerer for økning i konsumprisindeksen.
I det samme tidsrommet har for øvrig dollarkursen steget med hele 46 prosent.
Etter å ha fått telefonen i gang (noe som blant annet inkluderte å få tak i en SIM-kortadapter, siden SIM-kortene var mye større på den tiden), tok vi et par bilder, og det åpenbarte seg raskt for oss at det har skjedd mye på mobilkamerafronten de siste ti årene.
– Det hadde jo nesten vært artig å kjøre en duell mot den nyeste iPhonen, da, sa en på kontoret.
Som sagt, så gjort: Vi har altså tatt duellbilder med iPhone 3GS og iPhone 11 Pro.
Sistnevnte har riktignok tre kameraer, men på de fleste bildene har vi bare brukt det «vanlige» vidvinkelkameraet, selv om dette vel å merke har langt bredere bildeutsnitt enn det som sitter i iPhone 3GS.

        Under ser du en sammenligning av spesifikasjonene:
      
Forskjellen i blenderåpning tilsier at iPhone 11 Pro slipper inn drøye 2,4 ganger så mye lys, og sensoren er i tillegg betraktelig større. Men, merk altså at størrelsen på hvert enkelt piksel på sensoren faktisk er større på den eldre modellen, siden økningen i sensorstørrelse er mindre enn økningen i antall piksler.
3GS mangler dog stabilisering og HDR-mulighet, og den har selvsagt langt svakere maskinvare til prosesseringen av bildene.
Under ser du noen eksempler på hvor mye bedre bildene har blitt i løpet av ti år:
Som du ser, er forskjellene tidvis enorme. Jevnt over er iPhone 3GS-bildene langt mindre detaljerte og med svakere farger og dynamikk. Motlyssituasjoner var svært vanskelige på den tiden, og i mørket er det ikke rare greiene den eldre telefonen klarer å varte opp med, selv om vi strengt tatt ikke trenger å gå ti år tilbake i tid for å finne ganske tilsvarende bilder akkurat der.
Og selvsagt – på de respektive mobilskjermene er forskjellene enda større, for også der har teknologien utviklet seg mye på ti år, både med tanke på oppløsning, farger, innsynsvinkel og lysstyrke.
Vi har tatt 20 x 2 bilder med disse to kameraene og lagt dem i et Google Foto-album hvis du vil se flere eksempler og inspisere dem nærmere.
Verdt å nevne er at iPhone 3GS kameramessig lå noe bak enkelte av konkurrentene i 2009, mens iPhone 11 Pro er blant de aller ypperste i dagens marked.
