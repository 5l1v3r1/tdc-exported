
# Силно земетресение разтърси Чили

Published at: **2019-11-05T07:03:08+00:00**

Author: ****

Original: [Стандарт Новини](https://standartnews.com/svyat/silno-zemetresenie-raztrsi-chili-405895.html)

Силно земетресение разлюля снощи сградите в чилийската столица Сантяго, докато в центъра на града имаше протестна демонстрация срещу лошите социални услуги и икономическо неравенство, предаде АП.
По данни на Геологическия институт на САЩ магнитудът на труса е бил 6,0 по скалата на Рихтер. Епицентърът е на 28 км югозападно от град Илапел близо до крайбрежието, а огнището на дълбочина 49 км.
Според базирания във Франция Европейско-средиземноморски сеизмологичен център, трусът е бил с магнитуд 6,3, а епицентърът в близост до крайбрежния град Кокимбо в централната част на Чили, предадоха Ройтерс и ТАСС.
Освен в столицата трусът е бил усетен в много населени места в централната част на Чили. Засега няма данни за пострадали хора и материални щети.
Страната е разположена в т. нар. Пръстен на огъня и сред най-сеизмичните държави в света. През 2010 г. земетресение с магнитуд 8,8 и цунами причиниха смъртта на 525 чилийци, а 26 изчезнаха безследно, припомни АП.
