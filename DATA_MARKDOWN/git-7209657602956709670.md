
# Cesena, le donne malate di tumore posano per beneficenza

Published at: **2019-11-06T05:46:02+00:00**

Author: **RAFFAELLA CANDOLI**

Original: [il Resto del Carlino](https://www.ilrestodelcarlino.it/cesena/cronaca/donne-malate-tumore-1.4871381)

Cesena, 6 novembre 2019 - Una raccolta di scatti fotografici intitolata « Donne allo specchio: la bellezza viene da dentro », realizzata dalla fotografa e creativa cesenate Claudia Farnedi, in arte Claudia Meraviglia, presentata a Cesena lo scorso maggio, è approdata a Milano, a corredo della terza edizione di Beauty Gives Back. Un evento volto alla raccolta fondi per un’associazione che si occupa, in tutta Italia, dell ’aspetto estetico di donne malate di tumore . La manifestazione ha registrato oltr e 1300 partecipanti e ha permesso di raccogliere di 78.500 euro. Anna Segatti, presidente de «La forza e il sorriso», la Onlus promotrice e destinataria dei fondi: “Desidero ringraziare il progetto di Claudia che dona fiducia e incoraggiamento alle donne in un momento in cui la loro femminilità e l’aspetto esteriore sono compromessi dalla malattia. In 11 anni abbiamo organizzato presso ospedali e associazioni di volontariato di tutto il territorio italiano 3mila laboratori, aiutando oltre 14mila donne. Si tratta dell’unico progetto collettivo di responsabilità sociale del settore cosmetico nazionale“. Sembra di difficile comprensione, dall’esterno, che nella bufera emotiva di una malattia travolgente, ci si possa fermare a pensare a cose come il trucco, i capelli, lo smalto. “Forse perché lo sguardo degli altri ci ferisce in profondità – si domanda retoricamente Chiara Geminiani, che alla sua malattia, sconfitta, circa 8 anni fa ha dedicato il libro ‘Pensieri leggeri’?– O forse perché cerchiamo di esorcizzare le nostre cicatrici interiori, dimenticandoci per un istante delle terapie, dei referti, dei continui controlli medici? Io ho avuto bisogno di riassaporare tutta la mia femminilità e di ritrovare la dignità calpestata dalla malattia». Un po’ per reazione, «un po’ per quella libertà esplosiva che si sprigiona quando diventi calva – racconta Geminiani – vai dritta all’essenziale e capisci che la tua personalità non è rinchiusa in un involucro. Tuttavia, impari a prenderti cura di questa preziosa corteccia e, forse per la prima volta davvero, ti accorgi che diventa importante perché protegge tutto ciò che hai scoperto di possedere. Per ricordarti che esisti, che puoi ancora respirare e gustare le cose belle. Perché la bellezza, quella luminosa che nasce dalla verità, risplende proprio dove l’ombra è più cupa“. Claudia Farnedi ha eseguito gli scatti fotografici a quattro donne che si sono prestate, con l’aiuto della make-up-artist Marina Longo e la lookmaker Rita Panetta . “Il mio intento era fermare gli istanti in cui si osservavano allo specchio. Ho cercato di catturare sguardi intensi e veri verso se stesse, mentre indirettamente quelle donne concedevano a me un grande dono: pezzi di anima, di dolore e di speranza“. Iscriviti alla newsletterRimani sempre aggiornato sulle notizie nazionaliAccedi per Iscriverti
