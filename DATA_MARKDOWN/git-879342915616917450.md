
# Передвиборчі програми мажоритарників: що обіцяли депутати Чернігівської області

Published at: **2019-11-04T16:07:09+00:00**

Author: ****

Original: [Слово і Діло](https://www.slovoidilo.ua/2019/11/04/infografika/polityka/peredvyborchi-prohramy-mazhorytarnykiv-obicyaly-deputaty-chernihivskoyi-oblasti)


        З шести одномандатних округів у Чернігівській області на двох до Верховної ради пройшли самовисуванці і ще на чотирьох – представники «Слуги народу». «Слово і Діло» подивилося, що мажоритарники обіцяли виборцям у своїх програмах.
      
Самовисуванець Валерій Давиденко був народним депутатом попереднього скликання, а цього разу у своїй передвиборчій програмі дав 15 обіцянок, більшість з яких торкається розвитку агросектору та сільської інфраструктури.
Зокрема, Давиденко обіцяв збільшувати бюджети місцевих громад та експорт сільськогосподарської продукції до Європи. Також нардеп має підтримувати впровадження новітніх технологій в аграрному секторі, залучати інвестиції у виробництво продукції з високою доданою вартістю, сприяти створенню виробництв із повним циклом та розвитку малого та середнього підприємництва в селі. Окрім того, парламентар має створити мережі оптових ринків.
Ще один самовисуванець Борис Приходько дав 17 програмних обіцянок, серед яких також є «земельні». Зокрема, нардеп обіцяв розробити законодавчі ініціативи щодо розподілення земельних паїв та виплат за їхню оренду. Також нардеп має підтримати впровадження ринку землі за умови заборони її продажу іноземним компаніям.
Декілька обіцянок Приходька стосуються діджиталізації. Зокрема, він має створити електронну приймальню для виборців округу та побороти корупцію та бюрократію на окрузі за допомогою IT-технологій.
Чотири мажоритарники Чернігівської області пройшли до Ради від партії «Слуга народу». Їхні передвиборчі програми досить схожі і відрізняються тільки обіцянками про законопроекти, які вони мають підготувати та намірами щодо облаштування округу.
Найбільше обіцянок – 39 – дав Валерій Зуб. Для округу він має забезпечити створення хоспісу у Ніжині, придбати апарати комп’ютерного томографу та цифрового флюорографа для Носівської районної лікарні, а також пересувний цифровий мамограф. Також нардеп обіцяв не допустити закриття Гнідинцівського газопереробного заводу ПАТ «УКРНАФТА» та скорочення робочих місць на підприємстві.
Олег Семінський дав 26 обіцянок. Зокрема, для округу він обіцяв підготувати постанову КМУ щодо надання Чернігову спеціального статусу оподаткування. Також нардеп має сприяти будівництву школи в Деснянському районі Чернігова, виділенню коштів на ремонт доріг місцевого та загальнодержавного значення та реалізації масштабного проєкту будівництва заводу з виробництва гладкого скла.
На рахунку «слуги народу» Антона Полякова 34 обіцянки, серед яких немає жодної, яка б стосувалася округу чи підготовки певних законопроектів. Його обіцянки повністю дублюють програму списочників. Зокрема, він має добиватися посилення відповідальності за корупційні злочини, впровадження обов'язкової конфіскації майна корупціонерів та домагатися очищення та перезавантаження прокуратури і СБУ.
Аналогічна ситуація зі ще одним «слугою» Максимом Зуєвим, який також дав 34 «загальні» обіцянки. Мажоритарник, серед іншого, має домагатися, щоб всі страхові накопичення, зроблені людиною за життя, не зникали у фондах, а переходили у спадок та забезпечити монетизацію пільг і субсидій.
Нагадаємо, раніше ми писали про обіцянки мажоритарників інших областей, зокрема, Полтавської та Волинської.
Хочете обговорити цю новину? Долучайтеся до телеграм-чату CHORNA RADA
