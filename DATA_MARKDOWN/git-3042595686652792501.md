
# Åpner for å overta etter Siv

Published at: **2019-11-03T17:30:37+00:00**

Author: **Gunnar Ringheim**

Original: [Dagbladet.no](https://www.dagbladet.no/nyheter/apner-for-a-overta-etter-siv/71777749)

GARDERMOEN: Nestleder Sylvi Listhaug er hittil regnet som den sterkeste kandidaten til Frp-tronen den dagen Siv Jensen ikke ønsker å fortsette. Nå varsler Ketil Solvik-Olsen at han også kan tenke seg partiledervervet.
Dagbladet møter den tidligere samferdselsministeren på Oslo Lufthavn Gardermoen søndag morgen, der han nettopp har landet med Norwegian-flyet fra Fort Lauderdale i USA, før flyturen går videre til Stavanger.
I juli returnerer Ketil Solvik-Olsen og familien til Oslo. Han legger ikke skjul på at han er klar for å vende tilbake til regjeringen og Frp-ledelsen, hvis han er ønsket.
Ketil Solvik-Olsen (47) er hjemme i Norge som snarest for å lansere selvbiografien «På vei». Her beskriver han oppveksten sin på Jæren, familielivet og den politiske karrieren i Fremskrittspartiet.
Det vakte internasjonal oppsikt da Solvik-Olsen gikk av som statsråd 31. august i fjor for å følge legekona til USA. Det siste året har paret og deres to barn bodd i Birmingham Alabama.
Etter å ha vært samferdselsminister i fem år og Frp-nestleder i seks år, er Solvik-Olsen ute av toppolitikken. Men han har fortsatt en posisjon i Frp, som medlem av sentralstyret.
Selvbiografien lanseres torsdag i Oslo torsdag 7. november. I forhåndsomtalen skriver Jæren Forlag: «Solvik-Olsen mener at Fremskrittspartiet bør være et regjeringsparti som styrer landet i årene fremover, og at Frp bør ha som mål å ha statsministeren og ha rollen som et naturlig bindeledd i en fremtidig regjeringskonstellasjon.»
Forfatteren forholder seg lojalt til forlagets publiseringsløp, men åpner døra litt på gløtt overfor Dagbladet:
- Det jeg prøver å kommunisere er at Frp skal komme tilbake igjen på vårt toppnivå og ha ambisjoner om å være et statsministerparti. Vi får enda mer makt, og enda mer gjennomslag, hvis vi sitter med statsministeren, sier Ketil Solvik-Olsen.

        - Og da vil Siv Jensen være den naturlige statsministeren?
      
Født 14. februar 1972 i Time i Rogaland.
Gift med lege Tone Solvik-Olsen, to barn.
Utdannet i sosialøkonomi og statsvitenskap ved University of Toledo, Ohio.
Stortingsrepresentant 2005-13. Samferdselsminister 2013-18. Nestleder i Frp 2013-18.
- Ja, partilederen bør være vår statsministerkandidat. Jeg tror Siv ville være en utmerket statsminister. Så må hun selv vurdere hvor lenge hun vil være med på dette. Jeg synes Siv gjør en fantastisk fin jobb. Hun er kjempeengasjert. Samtidig vet vi at akkurat som med Carl I. Hagen, så tar det slutt på et eller annet tidspunkt. Siv har sørget for at det er mange gode kandidater som kan etterfølge henne.

        - Er du en av dem?
      
- Ja, jeg har lyst til å være med videre.

        - Som betyr at du også kan tenke deg å bli partileder?
      
- Jeg kommer ikke til å ta initiativ til at Siv skal gå av.

        - Svaret er ja?
      
- Ja, men jeg kommer ikke til å gå over lik, det er ikke min stil. Det viktigste er å få en god ledertrio, som representerer partiets bredde på en god måte, som kan kommunisere Fremskrittspartiets politikk og som har brei støtte. Hvis jeg ikke trengs i en slik ledertrio, så er det greit. Jeg har fått såpass mange henvendelser fra folk at hvis skjebnen tar meg inn i næringslivet i stedet, så lever jeg godt med det.

        - Likevel, du vil helst ...
      
- Ja, jeg har veldig lyst til å være med videre i politikken. Når vi flytter hjem til Norge til sommeren, og jeg kjapt får mulighet til å være med i politikken, så vil det være kjempekult. Får jeg ikke det kjapt, så vil jeg ikke bære nag til noen. For jeg er fortsatt såpass ung, at det kommer nye sjanser i 2021, 2023 og 2025, sier 47-åringen.
Ketil Solvik-Olsen poengterer at han ikke nødvendigvis må være statsråd for at det skal være gøy med politikk.
- Først og fremst har jeg behov for å få utløp for engasjementet, med et talerør inn i politikken og partiorganisasjonen, å være med å gi råd. Det vil jeg sette pris på. Hvis jeg kommer hjem, og opplever at ingen i partiet bryr seg om jeg har noe på hjertet, så vil det være en nedtur, sier Ketil Solvik-Olsen.
Under Frp-landsmøtet i mai ble han erstattet av Terje Søviknes som andre nestleder, mens Sylvi Listhaug overtok Per Sandbergs posisjon som første nestleder permanent.
- Jeg kan ikke forvente at folk sier fra seg stillingene sine, bare fordi jeg er tilbake. Men hvis det trengs folk i forskjellige roller, så håper jeg at de tar meg i betraktning.

        - Da tenker du både i partiledelse og regjering?
      
- Ja, for all del. Men jeg aksepterer selvsagt om de vil prøve andre folk en periode, jeg kommer ikke til å bli sur, sier Ketil Solvik-Olsen med latter i stemmen.
Ketil Solvik-Olsen advarer mot å undervurdere Frp. Han har klokkertro på at regjeringen kan overleve 2021-valget.
- Akkurat nå ligger vi nede på meningsmålingene, men det har vi gjort til de grader tidligere også. Jeg har selv kommentert TV2-målinger på åtte prosent for Frp, men vi endte likevel på 15 prosent. Vi er gode til å mobilisere. Hvis vi greier å drive en skikkelig valgkamp, får fram våre politiske løsninger og gjennomslag framfor å krangle med Venstre, så skal vi klare dette igjen, sier Ketil Solvik-Olsen.
- Husk at det nesten ikke var en eneste måling fram til august 2017, som viste borgerlig valgseier. Så skjedde det noe i løpet av sommeren, som gjorde folk mer bevisste. Det kan skje på nytt, sier han.
