
# ‘దేవధర్‌’ విజేత ఇండియా ‘బి’

Published at: **2019-11-05T02:32:43+00:00**

Author: ****

Original: [Andhrajyothy](https://www.andhrajyothy.com/artical?SID=946593)

ADVT
రాంచీ: మిడిలార్డర్‌ బ్యాట్స్‌మన్‌ కేదార్‌ జాదవ్‌ (86) హాఫ్‌ సెంచరీకితోడు లెఫ్టామ్‌ స్పిన్నర్‌ షాబాజ్‌ నదీమ్‌ (4/32) మెరవడంతో ఇండియా ‘బి’ జట్టు దేవధర్‌ ట్రోఫీని కైవసం చేసుకుంది. సోమవారం ఇక్కడ జరిగిన ఫైనల్లో ఇండియా ‘బి‘ 51 పరుగుల తేడాతో ఇండియా ‘సి‘ని ఓడించి విజేతగా నిలిచింది. టాస్‌ గెలిచి తొలుత బ్యాటింగ్‌ ఎంచుకున్న ఇండియా ‘బి’.. జాదవ్‌, యశస్వి జైస్వాల్‌ (54), విజయ్‌ శంకర్‌ (33 బంతుల్లో 4 ఫోర్లు, 2 సిక్స్‌లతో 45) రాణించడంతో నిర్ణీత 50 ఓవర్లలో 7 వికెట్లకు 283 పరుగులు చేసింది. అనంతరం షాబాజ్‌తోపాటు పేసర్‌ సిరాజ్‌ (2/43) సత్తాచాటడంతో ఇండియా ‘సి‘ని 9 వికెట్లకు 232 రన్స్‌కే పరిమితం చేసి గెలిచింది. ఇండియా ‘సి‘ కెప్టెన్‌ శుభ్‌మన్‌ గిల్‌ (1) నిరాశపరచగా.. మయాంక్‌ అగర్వాల్‌ (28), ప్రియమ్‌ గార్గ్‌ (74) రాణించారు. అక్షర్‌ పటేల్‌ (38), జలజ్‌ సక్సేనా (37 నాటౌట్‌), మయాంక్‌ మార్కండే (27) ఫర్వాలేదనిపించారు. కాగా, ఇండియా ‘సి’ కెప్టెన్‌ శుభ్‌మన్‌ గిల్‌ ఈ మ్యాచ్‌ ద్వారా రికార్డు సృష్టించాడు. దేవ్‌ధర్‌ ఫైనల్లో ఓ జట్టుకు కెప్టెన్‌గా వ్యవహరించిన అతి పిన్న వయసు (20 ఏళ్ల 57 రోజులు) ఆటగాడిగా కోహ్లీ రికార్డు (2009-10 ఫైనల్లో 21 ఏళ్ల 142 రోజుల వయస్సులో నార్త్‌జోన్‌ సారథి)ను బద్ధలుకొట్టాడు.
