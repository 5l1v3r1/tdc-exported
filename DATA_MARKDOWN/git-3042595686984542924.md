
# Iron Maiden til Oslo

Published at: **2019-11-07T08:57:08+00:00**

Author: **Torgrim Øyre**

Original: [Dagbladet.no](https://www.dagbladet.no/kultur/iron-maiden-til-oslo/71782611)

KULTUR: I dag ble det klart at de britiske heavy metal-ikonene, Iron Maiden, blir hovednavn når Tons of Rock går av stabelen på Ekebergsletta neste sommer. Festivalen arrangeres for andre gang i Oslo etter fem år i Halden. Tons of Rock ble i fjor besøkt av 40 000 publikummere fordelt over tre dager. Til neste år sikter festivalen enda høyere.
- Showet Iron Maiden leverer om dagen er det største bandet noensinne har gjort, og for oss i Tons of Rock kan det ikke bli større, sier festival- og booking-manager Jarle Kvåle.
Gruppen skal til sommeren fullføre «Legacy of the Beast»-verdensturneen som er bygget rundt mange av Iron Maidens største hits og karrieredefinerende øyeblikk.

        Om Iron Maiden gjør som tidligere på turneen, er det stor fare for at Tons of Rock-publikummet får en «lavtflygende» Spitfire-replika i fleisen under åpningsnummeret «Aces High». I tillegg til alle de store hitene som «The Trooper», «Run to the Hills», «Fear of the Dark» og «The Number of the Beast», har fan-favoritter som «Where Eagles Dare», «Sign of the Cross» og «Flight of Icarus» vært gjengangere på turneen.
      
- Bandet har hatt det fantastisk artig på Legacy of the Beast-turneen så langt, og reaksjonene på sceneshowet og alle de vanvittige rekvisittene jeg har kunnet leke meg med har vært overveldende, sier bandets vokalist Bruce Dickinson i en pressemelding.
Vi er veldig fornøyd med at vi nå kan ta med oss denne spektakulære produksjonen til Tons of Rock, slik at enda flere av våre norske fans kan få sett showet, avslutter sangeren.
Festivalsjefen legger ikke skjul på at han er godt fornøyd med å ha fått britene til Ekebergsletta.
- Iron Maiden er det ultimate drømmebandet for Tons of Rock. Ingen band har definert sjangeren i samme grad og få har større fanskare her til lands enn disse ikoniske britene, avslutter Kvåle.
Iron Maiden spilte sist i Oslo i 2016. Bandet besøkte Trondheim Rocks for to år siden, den konserten fikk terningkast fem her i Dagbladet.
