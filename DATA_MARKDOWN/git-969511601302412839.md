
# AEP: Votarea se poate prelungi în străinătate pe toate cele trei zile până la ora 23.59

Published at: **2019-11-04T00:00:00+00:00**

Author: ****

Original: [BusinessMagazin](https://www.businessmagazin.ro/actualitate/aep-votarea-se-poate-prelungi-in-strainatate-pe-toate-cele-trei-zile-pana-la-ora-23-59-18538198)

Constantin Buică, preşedintele Autorităţii Electorale Permanente (AEP), a declarat, luni, că votul la alegerile prezidenţiale din străinătate se poate prelungi până la ora 23.59, în cazul în care în afara secţiilor se vor afla votanţi şi după ora 21.00.
„În primul rând, votarea se poate prelungi în străinătate pe toate cele trei zile, potrivit legii, orice votare se poate prelungi peste ora 21, putem merge până la ora 23.59. Condiţia este să fie cetăţeni. Preşedintele constată că există cetăţeni în afara secţiei de votare şi atunci stabileşte ora de votare până la 23.59, după care dispune închiderea secţiei de votare. Totul depinde de situaţia efectivă din teren”, a declarat, luni, Constantin Buică, preşedintele AEP.
Potrivit lui Buică, importante nu sunt cozile, ci ca duminică, „la închiderea procesului de votare, să nu fie niciun cetăţean care nu a apucat să voteze”.
 
Buică precizează că, în prezent, se desfăşoară un proces de instruire a celor care vor folosi tabletele de vot la secţiile din Diaspora.
Citiţi mai multe pe www.mediafax.ro
