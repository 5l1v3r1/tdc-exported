
# 
        ایران یکی از محور‌های گفت‌وگوی پمپئو با هایکو ماس
      

Published at: **2019-11-02T13:16:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637472/%D8%A7%DB%8C%D8%B1%D8%A7%D9%86-%DB%8C%DA%A9%DB%8C-%D8%A7%D8%B2-%D9%85%D8%AD%D9%88%D8%B1%E2%80%8C%D9%87%D8%A7%DB%8C-%DA%AF%D9%81%D8%AA%E2%80%8C%D9%88%DA%AF%D9%88%DB%8C-%D9%BE%D9%85%D9%BE%D8%A6%D9%88-%D8%A8%D8%A7-%D9%87%D8%A7%DB%8C%DA%A9%D9%88-%D9%85%D8%A7%D8%B3)

به گزارش بولتن نیوز، پایگاه اینترنتی وزارت امور خارجه آمریکا، گزارش داد مایک پمپئو، وزیر امور خارجه این کشور، از ۶ تا ۸ نوامبر (۱۵ تا ۱۷ آبان) به منظور تاکید بر روابط دوجانبه و دیدار با رهبران کلیدی و شرکت در مراسم سی‌امین سالگرد فروپاشی دیوار برلین به آلمان می‌رود.
بر این اساس، او ششم نوامبر وارد آلمان می‌شود و در مراسم‌هایی از جمله مراسم گرامیداشت پایان جنگ سرد شرکت می‌کند.
وزیر خارجه آمریکا در لیپزیگ با هایکو ماس، وزیر امور خارجه آلمان، درباره اهمیت مشارکت دو سوی اقیانوس اطلس و ضرورت تقویت تعاملات در مواجهه با آنچه «تهدید‌های فزاینده» روسیه، چین و ایران خوانده شده، گفت‌وگو می‌کند.
وزیر امور خارجه آمریکا سپس به برلین می‌رود تا با آنگلا مرکل، صدر اعظم آلمان، آنگرت کرامپ کارنبائر، وزیر دفاع، و اولاف شولز، وزیر امور دارایی، درباره حوزه‌های همکاری دوجانبه و نگرانی‌های مشترک گفت‌وگو کند.
