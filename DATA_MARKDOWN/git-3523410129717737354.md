
# 
        شهرداری تهران برای خانواده‌های کارگران خرجِ اضافی نتراشد
      

Published at: **2019-11-05T12:24:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638305/%D8%B4%D9%87%D8%B1%D8%AF%D8%A7%D8%B1%DB%8C-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%D8%AE%D8%A7%D9%86%D9%88%D8%A7%D8%AF%D9%87%E2%80%8C%D9%87%D8%A7%DB%8C-%DA%A9%D8%A7%D8%B1%DA%AF%D8%B1%D8%A7%D9%86-%D8%AE%D8%B1%D8%AC%D9%90-%D8%A7%D8%B6%D8%A7%D9%81%DB%8C-%D9%86%D8%AA%D8%B1%D8%A7%D8%B4%D8%AF)

به گزارش بولتن نیوز، محمدرضا تاجیک، رئیس مجمع نمایندگان کارگران استان تهران گفت: وقتی شهرداری کسری منابع خود را از جیب کارگران با دریافت عوارض تردد و پارک خودروها در خیابان‌های پایتخت تامین میکند ؛ سبد هزینه‌های حمل و نقل خانواده‌های مزدبگیر در شهر تهران افزایش‌ می یابد و همین مسئله باعث افزایش میانگین هزینه‌های زندگی خانوارهای شهری در سراسر کشور میشود .
عضو کمیته مزد شورایعالی کار گفت :حمل و نقل یک کالای زیربنایی است و هزینه‌ آن باعث افزایش تصاعدی سایر کالا و خدمات مورد نیاز خانواده‌های مزدبگیر خواهد شد. 
تاجیک افزود: در شرایطی که گروه کارگری دستمزد شورای عالی کار تمرکز خودرا برای بدست آوردن مبلغ سبد هزینه‌های زندگی خانوار کارگران کرده‌ است؛ مسئولان شهرداری تهران با چنین طرح‌هایی تنها به شکاف بیشتر مزد و درآمد کمک می‌کنند.   نماینده مجمع عالی نمایندگان کارگران جمهوری اسلامی ایران در شورایعالی کار یادآور شد: مطابق تبصره 2 ماده 41 قانون کار، حداقل مزد باید در سراسر کشور پاسخگوی هزینه‌های ماهیانه خانوار  کارگری باشد. مطابق همین تکلیف قانونی سال گذشته اعضای کمیته مزد مبلغ 3٫759٫200 تومان را به عنوان حداقل هزینه‌های زندگی یک خانوار تعیین کردند و در همین راستا اکنون مذاکرات مزدی سال 98با به‌روز رسانی ارزش واقعی این سبد آغاز شده است.   این مقام صنفی کارگری افزود: وقتی شهرداری بابت پارک خودروها در خیابانها هزینه عوارض دریافت میکند؛ هزینه‌های حمل و نقل خانواده‌های تهرانی رشد غیرطبیعی خواهد داشت. درست شبیه همان اتفاقی که باعث افزایش غیرمتعارف هزینه‌های مسکن شهری شده است.  
 وی ادامه داد: قطع یقین تبعات این تصمیم در تمامی مناطق استان تهران  و بعد درسراسر کشور مشهود خواهد بود، همانطور که امروز گرانی مسکن یک مسئله کشوری است به احتمال قوی در سایر شهرهای کشور نیز شهرداری‌ها در اقدامی مشابه، شروع به اخذ عوارض پارک خودروها و تردد خواهند کرد.   تاجیک گفت: به نظر می‌رسد مسئولان شهر تهران می‌خواهند با گران‌کردن هزینه‌های زندگی، اهالی تهران مهاجرت تشویق کنند غافل از اینکه بیشتر فرصت‌های شغلی در تهران مستقر است و حتی شماری از ساکنان استان‌های مجاور هر روز برای انجام کار راهی تهران می‌شوند. چنین تصمیمی تنها تاثیر معکوس دارد. این شیوه فراری دادن مردم تنها هزینه خانواده‌های مزدبگیر و درآمد شهرداری را زیادتر خواهد کرد.
 انتهای پیام/
