
# Parigi 2024: aperto il cantiere del villaggio olimpico

Published at: **2019-11-04T18:12:48+00:00**

Author: **Euronews **

Original: [euronews](https://it.euronews.com/2019/11/04/parigi-2024-aperto-il-cantiere-del-villaggio-olimpico)

La scelta non è casuale: il villaggio olimpico dei Giochi di Parigi 2024 sorgerà nel dipartimento di Seine-Saint-Denis, secondo le statistiche uno dei più poveri della capitale francese. La durata prevista del cantiere, che si estende su 51 ettari di terreno, è di 3 anni. All'avvio dei lavori erano presenti la sindaca di Pargi, Anne Hidalgo, e il primo ministro Edouard Philippe, accompagnati da alcuni campioni olimpici.
"Tutta questa organizzazione, gli investimenti, il lavoro non devono fermarsi dopo che la fiamma olimpica si è spenta - ha detto Philippe - il nostro Paese, la regione di Parigi, la zona di Saint Denis e tutte le persone che hanno partecipato a questa organizzazione devono continuare a beneficiare delle Olimpiadi. C'è qualcosa che deve restare".
Il campione olimpico di canoa, Tony Estanguet, ha sottolineato la funzione aggregante del futuro villaggio olimpico: "Come atleta, so che il villaggio è al centro dei Giochi Olimpici - ha commentato Estanguet - sarà il DNA di queste Olimpiadi. Qui accoglieremo il mondo. Quindi - ha aggiunto - è bello vedere un tale supporto collettivo".
Nei 3.000 alloggi del villaggio olimpico saranno ospitate circa 15.000 persone, fra atleti e funzionari delle varie federazioni. La spesa prevista è di 6,8 miliardi di cui un miliardo e mezzo di fondi statali. In sede di approvazione del decreto, il governo ha sottolineato l'utilità della struttura olimpica per il territorio e la popolazione.
