
# แฉรุ่นพี่ม.ดังเชียงใหม่รับน้องโหด ไม้หน้าสามฟาดขาหัก

Published at: **2019-11-02T10:30:00+00:00**

Author: ****

Original: [เดลินิวส์](https://www.dailynews.co.th/regional/739661)


        ผู้ปกครองแฉยับ รุ่นพี่มหาวิทยาลัยดังเชียงใหม่ รับน้องโหด โดนก้านกล้วยและไม้หน้าสามห่อผ้าฟาดจนขาหัก แถมถูกซ่อมทุกอาทิตย์ ชาวเน็ตยุเอาผิดรุ่นพี่อย่าเอาไว้
      
ยังคงกลายเป็นกิจกรรมในรั้วมหาวิทยาลัย ที่ถูกหยิบยกขึ้นมาพูดอย่างไม่จบไม่สิ้น ถึงความหฤโหดของบรรดารุ่นพี่ที่จัดกิจกรรม”รับน้องโหด”จนเกิดความรุนแรงถึงแก่ชีวิตในแต่ละปี และไม่สามารถเอาผิดขั้นรุนแรงกับรุ่นที่ที่กระทำการทารุณกรรมรุ่นน้องได้ รวมถึงแม้ว่าที่ผ่านมา จะมีหลายมหาวิทยาลัยสั่งให้หยุดการใช้ความรุนแรง กับรุ่นน้อง  แต่ความรุนแรงมีให้เห็นทุกปี และคนเสียใจไม่ใช่ใครที่ไหนนั่นคือครอบครัว ญาติพี่น้องที่ต้องสูญเสียบุตรหลานอันเป็นที่รักนั่นเองล่าสุดเมื่อวันที่ 2 พ.ย.ได้เกิดเหตุการณ์ความรุนแรงในมหาวิทยาลัยขึ้นอีก เมื่อแฟนเพจเฟซบุ๊ก  รับน้องสร้างสรรค์ระดับโคตรมหากาฬ ได้เผยแพร่แชทข้อความไลน์จากผู้ปกครอง ที่มีหลานชายศึกษาอยู่ มหาวิทยาลัยชื่อดังแห่งหนึ่ง ใน จ.เชียงใหม่ พร้อมภาพรอยแผลขนาดใหญ่ที่ปรากฎบริเวณแผ่นหลัง โดยเจ้าของข้อความได้ระบุว่า หลานชาย ตนถูกซ้อมทุกอาทิตย์ แถมยังมีคนถูกรับน้องจนขาหัก จากการโดนก้านกล้วย และไม้หน้าสามห่อผ้าฟาด แม้จะหมดฤดูการรับน้องไปแล้ว แต่ยังคงถูกเรียกไปซ่อมทุกสัปดาห์
ทั้งนี้ หลังจากมีการโพสต์ข้อความดังกล่าวออกไป ได้มีชาวโลกออนไลน์ที่เคยเรียนอยู่มหาวิทยาลัยดังกล่าว ได้ออกมาแฉว่า มหาวิทยาลัยแห่งนี้รับน้องแบบสร้างสรรค์โคตรมหากาฬ และเป็นแบบนี้มานานแล้ว ต้องระวังด้วย เพราะขนาดนักข่าวที่เข้าไปทำข่าวมีสิทธิ์ถูกซ้อมสูง อย่างไรก็ตามได้มีรุ่นพี่ที่จบไปแล้ว ได้ออกมาระบุว่า ตนเองเคยเรียนที่มหาวิทยาลัยดังกล่าว ซึ่งการรับน้องรวมจะมีความปลอดภัยมีอาจารย์ดูแลอย่างใกล้ชิด แต่เรื่องแบบนี้จะเกิดขึ้นเฉพาะบางสาขา ซึ่งไม่เกี่ยวกับการรับน้องรวม ซึ่งเห็นด้วยกับการตามหาคนผิดมารับผิดชอบ
ขอบคุณภาพและข้อความจากเพจ รับน้องสร้างสรรค์ระดับโคตรมหากาฬ
