
# Комітет з питань нацбезпеки і оборони провів засідання у Золотому-4

Published at: **2019-11-05T16:12:00+00:00**

Author: ****

Original: [DT.ua](https://dt.ua/POLITICS/komitet-z-pitan-nacbezpeki-i-oboroni-proviv-zasidannya-u-zolotomu-4-328573_.html)

Парламентський комітет з питань нацбезпеки і оборони провів засідання в Золотому-4 на Луганщині після розведення сил і засобів у цьому районі. Депутати на брифінгу розповіли про підсумки поїздки, передає LB.ua.
Депутат Михайло Забродський із "Європейської солідарності" заявив про те, що побачене дозволяє зробити висновок, що командування Об'єднаних сил, підрозділи внутрішніх справ "роблять все можливе, щоб у рамках домовленостей забезпечити максимальну безпеку для місцевих жителів і збереження інтересів Об'єднаних сил та України в цілому".
Своєю чергою, депутатка Ірина Верещук зі "Слуги народу" розповіла, що члени комітету ознайомилися з умовами, в яких несуть службу військові у цьому районі. За її словами, все у задовільному стані.
Сергій Льовочкін із проросійської "Опозиційної платформи - За життя" повідомив, що поїздка членів комітету є сигналом про готовність парламенту приймати "необхідні закони для мирного процесу".
Нагадаємо, 1 листопада біля Золотого на Луганщині закінчилося триденне розведення сил і засобів. Розведення розпочалося опівдні 29 жовтня: українські військові та НЗФ бойовиків запустили у повітря зелені та білі ракети, що сигналізують про готовність до початку процесу.
Військовослужбовців ЗСУ почали відводити попри відсутність семиденного режиму "тиші" та регулярні обстріли бойовиків. За процесом спостерігала Спеціальна моніторингова місія ОБСЄ.
Докладніше про наслідки цього кроку читайте в матеріалі Юрія Бутусова "Мале Золоте, а ціна велика" у тижневику "Дзеркало тижня. Україна".
