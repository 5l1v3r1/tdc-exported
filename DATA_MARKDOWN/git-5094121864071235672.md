
# Mezinárodní taneční festival v Ústí nadchl. Stanovil národní i světové mistry

Published at: **2019-11-03T15:29:00+00:00**

Author: **Jan Prošek**

Original: [Deník.cz](https://www.denik.cz/regiony/foto-mezinarodni-tanecni-festival-v-usti-nabidl-velmi-dobre-vykony-20191103.html)

„Kvalita tancování odpovídala mistrovství světa profesionálů Show Dance latinsko-amerických tanců. Vyhrála ruská dvojice Alexandr Shmonin a Maria Shmoninaová. Toto duo se zároveň rozloučilo se svou taneční kariérou. Jiné taneční páry svou kariéru na akci v Ústí nad Labem začínaly,“ poznamenal hlavní organizátor akce Petr Barnat.
Diváci v sobotu viděli šest národních mistrovství a jedno mistrovství světa. „Tato akce není jen o standartních a latinsko-amerických tancích. Podařilo se nám zajistit bohatý program, který nabídl divákům netradiční podívanou. Žádná jiná akce s podobným rozsahem neexistuje,“ prozradil Barnat.
Podle prvních ohlasů, které pořadatelé dostávají, podařilo se jim uspořádat velmi povedenou akci. „Píší nám lidé z Čech i zahraničí, že jsme uspořádali úžasnou akci, na které byla skvělá atmosféra,“ sdělil s úsměvem Barnat.
S počtem diváků je hlavní organizátor spokojený. „Hala má kapacitu 1 200 míst, přišlo zhruba 900 lidí. Vážíme si, že diváci na tuto akci chodí dlouhodobě, navíc sem chodí mnoho lidí, kteří tanec obvykle nesledují,“ dodal.
