
# DIRETTA/ Stella Rossa-Tottenham (risultato finale 0-4): Eriksen cala il poker!

Published at: **2019-11-06T21:51:23+00:00**

Author: **Fabio Belli**

Original: [IlSussidiario](https://www.ilsussidiario.net/news/diretta-stella-rossa-tottenham-streaming-video-tv-crisi-spurs-champions-league/1945372/)

Poker del Tottenham che espugna il Maracanà di Belgrado battendo la Stella Rossa per 4 a 0. Grazie a questa vittoria gli Spurs blindano il secondo posto nel gruppo B di Champions League alle spalle del Bayern Monaco già qualificato agli ottavi di finale. A pochi minuti dal triplice fischio gli uomini di Pochettino trovano per la quarta volta la via del gol con Eriksen che all’85’ mette il punto esclamativo, qualora ce ne fosse stato bisogno visto che gli ospiti avevano già archiviato la pratica in precedenza grazie alla doppietta del sudcoreano Son. La compagine serba resta comunque al terzo posto e può legittimamente aspirare al ripescaggio nei sedicesimi di Europa League. {agg. di Stefano Belli}
A metà del secondo tempo il punteggio di Stella Rossa-Tottenham vede gli Spurs in vantaggio per 3 a 0. Dopo aver sofferto per gran parte della prima frazione di gioco ora gli uomini di Pochettino giocano letteralmente sul velluto, tutto grazie alla doppietta di Son che tra il 57′ e il 61′ archivia la pratica. L’attaccante sudcoreano si sblocca e può tornare a sorridere dopo aver passato giorni davvero difficili per aver provocato – involontariamente – il terribile infortunio di André Gomes al quale ha letteralmente spezzato la caviglia durante un contrasto di gioco. Il numero 7 non ha esultato, anzi ha voluto approfittare delle telecamere per chiedere pubblicamente scusa al portoghese dell’Everton, che purtroppo rivedremo in campo tra parecchi mesi. {agg. di Stefano Belli}
Il primo tempo di Stella Rossa-Tottenham va in archivio sul punteggio di 1 a 0 in favore degli uomini di Pochettino che hanno trovato la via del gol in maniera a dir poco rocambolesca. Al 34′, forse proprio nel momento migliore dei serbi, gli Spurs sbloccano la contesa a Belgrado: Kane si avventa sul pallone e lo calcia con tutta la forza che ha scheggiando il palo, i padroni di casa sembrano cavarsela anche grazie a un salvataggio sulla linea ma si accende un flipper furibondo nell’area piccola, Son colpisce la traversa da un metro, alla fine ci pensa uno stizzito Lo Celso a buttarla dentro. Dall’altra parte gli uomini di Milojevic non sono da meno con una doppia clamorosa occasione per pareggiare i conti: palo di Van La Parra, auto-traversa di Sanchez che per poco non beffava un incredulo Gazzaniga. {agg. di Stefano Belli}
A metà del primo tempo il punteggio di Stella Rossa-Tottenham rimane fermo sullo 0-0. Ottimo inizio di partita da parte della compagine serba che sin dal fischio d’inizio dell’arbitro Del Cerro Grande mette in difficoltà gli Spurs che hanno sbagliato l’approccio alla gara concedendo troppa libertà d’iniziativa agli avversari che ci tengono particolarmente a fare bella figura in casa, davanti a uno dei pubblici più caldi della Champions League. In effetti gli uomini di Milojevic meriterebbero il vantaggio per la mole di gioco espressa finora e al 23′ i padroni di casa vanno a un passo dal gol con Pavkov che si presenta tutto solo davanti a Gazzaniga ma non riesce a batterlo, bravissimo il portiere argentino che abbassa la saracinesca con il piede di richiamo salvando i suoi dallo 0-1. {agg. di Stefano Belli}
La diretta tv di Stella Rossa Tottenham sarà disponibile per tutti gli abbonati alla pay tv satellitare, con Sky che trasmetterà sul canale numero 205, Sky Sport Collection, highlights ed azioni salienti in tempo reale del match in “Diretta Goal Champions League”, che sarà visibile anche in diretta streaming video via internet, sempre per gli abbonati Sky, collegandosi tramite pc sul sito skygo.sky.it oppure con smart tv o con dispositivi mobili come tablet o smartphone scaricando l’applicazione Sky Go.
La diretta di Stella Rossa Tottenham si può leggere anche tramite i numeri delle due squadre fino a questo momento. A sorpresa i serbi sono ancora in corsa per puntare alla qualificazione, cosa che potrebbe avvenire proprio ai danni degli Spurs. I padroni di casa sono terzi a 3 punti, con 2 sconfitte e 1 vittoria accumulate fino a questo momento. Il vero problema finora è stato l’attacco con appena 3 reti siglate, mentre la difesa ne ha incassate 9 in linea con quanto fatto dalla squadra di Mauricio Pochettino. Sebbene dietro i vicecampioni d’Europa siano in evidente sofferenza, davanti 9 reti hanno permesso finora di guadagnarsi la seconda posizione dove la squadra è con appena un punto di vantaggio sui suoi avversari. STELLA ROSSA (4-2-3-1): Borjan; Gobeljic, Milunovic, Degenek, Rodic; Jovancic, N. Petrovic; Garcia, Marin, Van La Parra; Pavkov. TOTTENHAM (4-2-3-1): Gazzaniga; Foyth, D. Sanchez, E. Dier, D. Rose; M. Sissoko, Ndombélé; Alli, Lo Celso, Son Heung-Min; Kane. (agg. di Matteo Fantozzi)
Altra sfida inedita è la diretta di Stella Rossa Tottenham che si disputa per la seconda volta nella storia dopo quella che era stata l’andata 15 giorni fa al Tottenham Hotspur Stadium di Londra. I discorsi erano stati già chiusi nel primo tempo con la rete di Harry Kane e la doppietta del coreano Son Heung-Min. Pronti via nella ripresa Erik Lamela, autore di due assist, rendeva il risultato più rotondo, fino a che al 72esimo ancora Harry Kane chiudeva la contesa. Tra i protagonisti della partita va però ricordato anche Ndombele che non segnò ma regalò due assist preziosi ai suoi compagni di squadra. Sarà interessante vedere come terminerà la gara di oggi nella quale la Stella Rossa spera almeno di fare una figura migliore rispetto all’andata. (agg. di Matteo Fantozzi)
Stella Rossa Tottenham sarà diretta da Carlos del Cerro Grande, arbitro spagnolo di sicura affidabilità e considerato uno dei migliori a livello internazionale. I guardalinee invece saranno Juan Carlos Yuste e Roberto Alonso, mentre il quarto uomo sarà Josè Luis Munuera Montero. In cabina troveremo come Var Jose Maria Sanchez e l’Avar Juan Martinez Munuera. Carlos del Cerro Grande è nato a Alcala de Henares il 13 marzo del 1976. Il debutto in Liga di quest’uomo, che nella vita fa l’agente di polizia, è arrivato nel 2011 mentre l’abbiamo visto diventare internazionale due anni più tardi. Fino a questo momento ha tirato fuori ben 1615 cartellini gialli in 327 partite dirette in carriera. Si tratta di un arbitro di polso e con grande personalità. (agg. di Matteo Fantozzi)
Stella Rossa Tottenham, che sarà diretta dall’arbitro spagnolo Carlos Del Cerro Grande e si gioca mercoledì 6 novembre alle ore 21.00 presso il Marakanà di Belgrado, sarà una sfida valevole per la quarta giornata della fase a gironi di Champions League 2019-2020. Scontro diretto cruciale per la qualificazione agli ottavi di finale: nel girone B finora dominato dal Bayern Monaco a punteggio pieno, il Tottenham al momento è quarto con 4 punti, seguito con 3 punti dalla Stella Rossa. Nel match d’andata non c’è stata partita, con gli inglesi vincenti 5-0 sui serbi: nel gioco degli scontri diretti, anche un pareggio al Marakanà sarà utile agli Spurs, che in Premier League sono reduci dall’1-1 in casa dell’Everton segnato dal gravissimo infortunio per Andre Gomes nella formazione di casa, provocato da un intervento di Son uscito sconvolto dal campo. La Stella Rossa in Serbia ha vinto 0-2 in casa del Proleter e mantiene 6 punti di vantaggio sul Cukaricki secondo in classifica.
Le probabili formazioni che dovrebbero scendere in campo in Stella Rossa Tottenham, mercoledì 6 novembre 2019 alle ore 21.00 presso il Marakanà di Belgrado, sfida valevole per la quarta giornata della fase a gironi di Champions League. La Stella Rossa allenata dal serbo Milojevic sarà schierata con un 4-2-3-1: Borjan; Gobeljić, Milunović, Degenek, Rodić; Cañas, Jovančić; García, Marin, Van la Parra; Tomané. Risponderà con un 4-2-3-1 il Tottenham allenato dall’argentino Pochettino: Gazzaniga; Aurier; Sánchez, Alderweireld, Rose; Sissoko, Ndombélé, Alli, Eriksen, Son; Lucas Moura.
Per chi vorrà scommettere su Stella Rossa Tottenham, l’agenzia di scommesse Snai indica la squadra ospite come favorita. Vittoria interna quotata 5.00, l’eventuale pareggio viene proposto a una quota di 4.00 mentre la possibilità del successo in trasferta viene offerta a una quota di 1.66. Per quanto riguarda il numero di gol complessivamente realizzati nel corso del match, over 2.5 quotato 1.60, under 2.5 proposto a una quota 2.30.
