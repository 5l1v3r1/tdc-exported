
# گفت‌وگو با یکی از مدیران کارگاه چندهمسری: مخالفت با تعدد زوجات، ظلم به مردان و زنان است+عکس

Published at: **2019-11-04T09:09:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619777/%DA%AF%D9%81%D8%AA%E2%80%8C%D9%88%DA%AF%D9%88-%D8%A8%D8%A7-%DB%8C%DA%A9%DB%8C-%D8%A7%D8%B2-%D9%85%D8%AF%DB%8C%D8%B1%D8%A7%D9%86-%DA%A9%D8%A7%D8%B1%DA%AF%D8%A7%D9%87-%DA%86%D9%86%D8%AF%D9%87%D9%85%D8%B3%D8%B1%DB%8C-%D9%85%D8%AE%D8%A7%D9%84%D9%81%D8%AA-%D8%A8%D8%A7-%D8%AA%D8%B9%D8%AF%D8%AF-%D8%B2%D9%88%D8%AC%D8%A7%D8%AA-%D8%B8%D9%84%D9%85-%D8%A8%D9%87-%D9%85%D8%B1%D8%AF%D8%A7%D9%86-%D9%88-%D8%B2%D9%86%D8%A7%D9%86-%D8%A7%D8%B3%D8%AA-%D8%B9%DA%A9%D8%B3)


        چند روزی است که تصویری از برگزاری کارگاه چندهمسری در شهر تهران، واکنش‌های متفاوتی را در شبکه‌های اجتماعی ایجاد کرده است. تا جایی که برخی تصور می‌کنند این برگزاری این کارگاه‌ها واقعیت ندارد و پوستر طراحی شده برای این کارگاه غیر واقعی است. مسئول واحد مشاوره این کارگاه‌ها می‌گوید در این کارگاه‌ها الزامات زندگی تعددی(چندهمسری) تبیین می‌شود.
      

        آفتاب‌‌نیوز :
      
بررسی‌ها نشان می‌دهد، برگزاری این کارگاه در تهران واقعیت دارد و مسئولیت برگزاری آن با موسسه حیات حسنی در شهر قم است. درباره چرایی برگزاری این کارگاه حجت‌الاسلام محمد عسگری مسئول واحد مشاوره موسسه حیات حسنی در شهر قم به گفت وگو در این‌باره پرداخت.
حجت‌الاسلام عسگری از برگزارکنندگان و مسئولان این موسسه است و معتقد است، مخالفت با چندهمسری، ظلم به آقایان و زنان بدون همسر است!
متن کامل این گفتوگو را در ادامه بخوانید:
آقای عسگری، پوستر آموزش چند همسری چند روزی است در شبکه‌های اجتماعی دست به دست می‌شود و خیلی‌ها نفس برگزاری این کارگاه را حتی باور نکردهاند، واقعا شما در شهر تهران قرارست این کارگاه را برگزار کنید؟
بله، مگر چه اشکالی دارد؟ ما در این کشور حدود 100 هزار خانواده‌ای داریم که تعددی هستند، یعنی یک آقا چند همسر دارد. آیا این‌ها نیاز ندارند مرکزی باشد که به صورت علمی و مشاوره‌ای به آنها خدمت کند؟
منبع آمارتان کجاست، که 100 هزار خانواده به قول شما «تعددی» داریم؟
مراکز رسمی، شما می‌توانید از مراکز رسمی تایید این آمار را بگیرید!
تصویر پوستری که در روزهای اخیر در شبکه‌های اجتماعی دست به دست می‌شود
درباره موسسه «حیات حسنی» کمی توضیح بدهید، این موسسه در کدام شهر است، آیا مجوزی برای فعالیت دارد، هدف از تشکیل این موسسه چیست؟
یک موسسه آموزشی، تبلیغی و طلبگی در حوزه آموزش تعدد زوجات و فرهنگ‌سازی در این زمینه، فعالیت‌های جهادی هم داریم و وابستگی به نهاد خاصی نداریم. دوره‌های کارگاهی برگزار می‌کنیم برای اعضای خانواده‌های تعددی چه مردان و چه زنان.
در کدام شهر فعالیت می‌کنید؟
ما در شهر قم مستقر هستیم.
غیر از شهر قم در شهرهای دیگر هم کارگاه برگزار کرده‌اید؟
بله در اصفهان و ان‌شاالله به زودی هم در تهران.
چرا در تهران؟
خب چه اشکالی دارد، تهران نیاز دارد ماهم در تهران برگزار می‌کنیم و البته درخواست‌هایی هم بود.
برای برگزاری این دوره از کجا مجوز گرفته‌اید؟
بالاخره گرفته‌ایم دیگر. ما هم تامین کننده استاد و محتوای این دوره‌ها هستیم.
تصویر یکی از دوره‌های چندهمسری
استادهای این دوره‌ها چه کسانی هستند؟
هرکسی که ان‌شاالله در این دوره‌ها شرکت کرد می‌تواند ببیند که استادها چه کسانی هستند.
یعنی این استادها به چه اساس انتخاب می‌شوند؟
در واقع این اساتید از حوزه هستند و ممکن است از دانشگاه هم انتخاب شده باشند، برخی عامل هستند و برخی دیگر عامل نیستند و سطح علمی قابل قبولی دارند.
عامل به این معنا که آنها هم تعدد زوجات دارند؟
در برخی موارد بله!
دقیقا تخصص این اساتید چه هست؟
حوزه دین کار می‌کنند دیگه! و تخصص مسائل دینی دارند.
از انتقاداتی به شما در شبکه‌های اجتماعی شده با خبر هستید؟ خیلی‌ها به کلی متعجب هستند که اصلا چرا این چنین دوره‌ای در حال برگزاری است و خیلی‌ها عنوان می‌کنند این کار خلاف عرف جامعه ماست.
بله خلاف عرف است و اشتباه همین‌جاست. خدای متعال مرد را به طور تکوینی تعددی خلق کرده و متناسب با آن، قانون تشریح کرده، کسی می‌تواند منکر این واقعیت شود؟
اما خیلی‌ها معتقدند که این کار دقیقا در وضعیت امروز جامعه چه اولویت و ضرورتی دارد؟
ما سوپر میلیاردرهایی را داریم که بندگان خدا، دوست دارند که زندگی دوم تشکیل بدهند، سفره‌ی دیگری را پهن بکنند اما، جریان فرهنگی غرب زده، فمنیست‌های غرب‌گرا و البته فمنیست‌های مذهبی و حتی مسجدی به همراه قانون ظالمانه‌ای که ایجاد شده، مانع از این واقعیت مهم (چندهمسری) در جامعه ما شده اند.
در واقع شما می‌خواهید برای چند همسری برای گروهی از مردان نسخه بپیچید؟
نه، ما قصد نسخه پیچیدن نداریم و چندهمسری شرایط خاص خود را دارد اما برخی هستند که می‌توانند و خانواده‌ی دیگر تشکیل دهند. ما در ایران بین 30 تا 49 سال، اعم از باکره تا مطلقه حدود 4 تا 5 میلیون زن داریم که این‌ها همسر ندارند. آیا این‌ها حق تاهل ندارد؟
این مواردی که می‌گویید حریم شخصی هر فرد است و علاوه بر این چرا شما فقط از چند همسری می‌گویید؟
مسایل دیگر مثل ازدواج آسان را باید از دولت و قوای دیگر مطالبه کرد. ما 4 تا 5 میلیون قربانی دارند ایا این‌ها حق تاهل دارند یا نه؟ چون امکان ازدواج اول برای آنها ممکن نیست؟
چطور ممکن نیست؟
نیست بالاخره و این‌ها می‌توانند به عنوان همسر دوم، سوم و چهارم می‌توانند وارد زندگی مشترک شوند. کسانی هم هستند که شرایط‌ش را دارند و می‌توانند زیر بال و پر اینها را بگیرند.
یعنی معتقدید این موارد فقط باید با چندهمسری حل شود؟
بالاخره در حوزه‌های دیگر الی‌ماشاالله هستند نهادهایی که تبلیغ می‌کنند. نظام خانواده شامل بخش‌های مختلفی است و چندهمسری هم یکی از ضلع‌های این مجموعه است. اگر راه حلال ببندیم و سگ را ببندیم و سنگ را باز بگذاریم، فحشا جامعه را در بر می‌گیرد. همانطور که می‌بینیم برخی در جامعه گرفتار هستند. اگر راه حلال را باز بگذاریم و آنها عدالت داشته باشد این مشکلات دیگر پیش می‌آید.
اما هستند نه کارشناسان دانشگاهی، بلکه کارشناسان دینی و مذهبی که عنوان می‌کنند پرداختن به مسائلی از این دست، راه لاابالی‌گری را باز می‌کند.
نه دیگه، برعکس، وقتی راه حلال باز شود دیگر راه لاابالی بسته می‌شود. مخالفت با چندهمسری علاوه بر مردان، ظلمی علیه زنان نیز هست. متاسفانه این حق زنانی است که همسر ندارد و حق آنها ضایع می‌شود. یک مردی می‌خواهد بیاید و مسئولیت بپذیرد کجای این ماجرا بد است؟
بالاخره زنان نیاز تکوینی به شوهر دارند و نمی‌توان مانع این نیاز شد. زنان چهار نوع نیاز به شوهر دارند، نیاز عاطفی، نیاز معنوی به شوهر و نیاز جنسی به شوهر و نیاز اقتصادی به شوهر. شما به عنوان دولت اگر زنی ازدواج نکرده شما می‌توانید نیاز اقتصادی آن را حل کنید باقی نیازها چه می‌شود؟
تصویری از یکی از کارگاه‌های چند همسری، منبع عکس: سایت موسسه حیات حسنی
دوره‌هایی که برگزار می‌کنید به چه شکلی است و چه آموزش‌هایی می‌دهید؟
ما هم برای آقایان آموزش داریم و هم برای خانم‌ها. شرکت‌کنندگان در این دوره‌ها ممکن است اعضای خانواده‌های تعددی باشد یا اصلا کسانی هستند که می‌خواهند در این رابطه اطلاعات خود را بیشتر کنند.
دقیقا چه آموزش‌هایی می‌دهید؟
ضرورت‌ها و الزامات زندگی تعددی تبین می‌شود. احکام شرعی چند همسری تبیین می‌شود که باور بفرمایید تا کنون باز نشده است. از بحث نفقه یا روابط بین خود. مهارت‌های زندگی چندهمسری هم یکی دیگر از سرفصل‌هاست که تاکنون مطرح نشده. ما الان حدود 100 هزار خانواده دارای چندهمسر در کشور داریم که ممکن است برخی از این خانواده‌ها دچار بحران‌هایی باشند وقطعا نیاز به آموزش دارند و باعث می‌شویم زندگی آنها قوام داشته باشد.
به کسانی که قصد چندهمسری داشته باشند هم آموزش می‌دهید؟
بله موارد زیادی بوده و ماهم قبل از آن مسائل این زندگی را به آنها آموزش می‌دهیم. به خانم‌ها این آموزش‌ها داده می‌شود.
