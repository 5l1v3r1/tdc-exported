
# Nekter straff­skyld - igjen

Published at: **2019-11-01T21:20:14+00:00**

Author: **Vilde Holta Røssland**

Original: [Dagbladet.no](https://www.dagbladet.no/kjendis/nekter-straffskyld---igjen/71775169)

Skuespiller Lori Loughlin (55) og ektemannen, klesdesigner Mossimo Giannulli (56), ble i mars siktet i den mye omtalte universitetsskandalen.
Til å begynne med ble ekteparet siktet for konspirasjon for å begå svindel, da de skal ha betalt 500 000 amerikanske dollar, snaue tre millioner norske kroner, for å skaffe sine to døtre en plass på rolaget ved University of Southern California - slik at de to ble sikret skoleplass.
I april ble siktelsen utvidet til å også innebære hvitvasking.
Da en tiltale ble tatt ut mot ekteparet, nektet de begge straffskyld. I slutten av oktober fikk de ytterligere anklager mot seg, da de også ble tiltalt for å ha inngått et forbund om å bestikke offentlige tjenestemenn.
Fredag erklærte Loughlin og Giannulli seg ikke skyldige i de nye anklagene, skriver Washington Post.
Ekteparet har ikke kommentert tiltalen offentlig, men deres to døtre, Olivia Jade (20) og Isabella Rose Giannulli (21) står ikke lenger oppført som studenter ved universitetet.
I utgangspunktet risikerte ekteparet opptil 40 år i fengsel, men med den nye tiltalen risikerer de nå ytterligere fem, altså totalt 45 år, skriver NPR.
Ekteparets advokater har tidligere uttalt at Loughlin og Giannulli ga penger til en organisasjon som «ga lovlige donasjoner til universiteter».
Mens Loughlins sak ennå ikke har vært oppe for retten, har skuespillerkollegaen hennes, «Frustrerte Fruer»-stjerna Felicity Huffman (56) sonet ferdig sin dom.
Huffman ble 13. september dømt til 14 dagers fengsel og 250 timer samfunnsstraff, samt at hun må betale en bot på 280 000 kroner. Hun erklærte seg tidligere i år skyldig i å ha jukset med dattera Sophia Grace Macy (19) sine skoleresultater.

        15. oktober startet hun soningen ved Federal Correctional Institution i Dublin, California, og elleve dager seinere ble hun løslatt, tre dager før tida. Dette fordi det var helg.
      
En talsperson for fengselet forklarte den gang til CBS at dette er normal praksis for fanger som er ferdig med sin soning i løpet av helgen.
Totalt 50 mennesker står tiltalt for å ha bestukket opptakskontorer og prøveadministratorer ved eliteuniversiteter i USA, og Huffman var den første som ble dømt i saken.
Siden har ytterligere elleve foreldre blitt dømt i universitetsskandalen.
