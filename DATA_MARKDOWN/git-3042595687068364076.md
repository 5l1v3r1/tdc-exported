
# Vil ha Cappelens forsvarer som vitne i retten

Published at: **2019-11-04T04:47:28+00:00**

Author: **Sindre Granly Meldalen**

Original: [Dagbladet.no](https://www.dagbladet.no/nyheter/vil-ha-cappelens-forsvarer-som-vitne-i-retten/71773872)

Førstkommende onsdag starter rettssakens om trolig vil avgjøre om Eirik Jensen kjennes skyldig eller uskyldig i grov narkotikaforbrytelse og korrupsjon.

        Det vil bli en ny fullstendig rettssak, etter at fagdommerne satte til side juryens kjennelse i forrige runde. Juryen ville frikjenne Jensen for narkotikadelen og dømme for korrupsjonen.
      
Både Jensen og Cappelen må forklare seg helt på nytt, mens de aller fleste vitnene fra forrige runde må inn igjen. I tillegg til minst ett nytt. Men han er allerede i salen: Benedict de Vibe, Gjermund Cappelens forsvarer.
Det bekrefter både de Vibe og Arild Holden, en av Jensens forsvarere.
Cappelens forsvarer sier han ikke vet hvorfor han er stevnet.
- Jeg aner ikke, sier han til Dagbladet.
Holden sier de ikke ønsker å kommentere hvorfor de vil ha den erfarne advokaten i vitneboksen.

        - Vi har stevnet vitner som vi mener kan gi opplysninger som er relevante for saken, sier Holden.
      
Både Holden og John Christian Elden var for øvrig nylig stevnet som vitner i retten av nettopp de Vibe, i saken hvor sistnevnte var forsvarer for Jan Erik «Jannik» Iversen, som var tiltalt for forsøk på pengeutpressing mot Kjell Inge Røkke. Elden og Holden har begge representert Iversen tidligere, og Elden er nå Røkkes advokat.
Holden sier de har en saklig grunn for å kalle inn de Vibe.
- Nei, nei, nei. Sånn holder vi ikke på. Det er helt andre grunner til at vi har stevnet ham. Dere vil skjønne det når det skjer.

        Advokat de Vibe sier han regner med å få hvorfor han er stevnet som vitne etter hvert.
      
- Forsvarer skal normalt si litt om hva egne vitner skal forklare seg om i kommentarene etter aktors innledningsforedrag. Hvis de ikke sier noe om det der, vil jeg gjøre som Elden gjorde i «Jannik»-saken og sende en e-post og spørre. Vi skrev tilbake om hvilke spørsmål vi ønsket besvart, og jeg regner med at han i så fall også vil gjøre det, sier de Vibe til Dagbladet.
Blant vitnene i forrige runde var en rekke politifolk som har jobbet med Jensen, kriminelle som kjenner både Jensen og Cappelen, og den nylig avgåtte riksadvokaten, Tor-Aksel Busch, som den gang ble hasteinnkalt. Det ble også Anders Rasch-Olsen, ekspert på informantbruk og mannen som nå har ansvar for Oslo-politiets gjengbekjempelse - en jobb Eirik Jensen tidligere hadde - og som var involvert i etterforskningen mot Gjermund Cappelen.
