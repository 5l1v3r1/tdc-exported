
# قلعه‌نویی: گلر پارس بهترین عملکرد را داشت/ ما از استانداردها هم بالاتر بودیم

Published at: **2019-11-01T05:10:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619170/%D9%82%D9%84%D8%B9%D9%87%E2%80%8C%D9%86%D9%88%DB%8C%DB%8C-%DA%AF%D9%84%D8%B1-%D9%BE%D8%A7%D8%B1%D8%B3-%D8%A8%D9%87%D8%AA%D8%B1%DB%8C%D9%86-%D8%B9%D9%85%D9%84%DA%A9%D8%B1%D8%AF-%D8%B1%D8%A7-%D8%AF%D8%A7%D8%B4%D8%AA-%D9%85%D8%A7-%D8%A7%D8%B2-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AF%D9%87%D8%A7-%D9%87%D9%85-%D8%A8%D8%A7%D9%84%D8%A7%D8%AA%D8%B1-%D8%A8%D9%88%D8%AF%DB%8C%D9%85)


        سرمربی تیم فوتبال سپاهان گفت: دروازه‌بان جم در بازی بهترین دروازه‌بانی چند هفته اخیر را داشت.
      

        آفتاب‌‌نیوز :
      
امیر قلعه نویی بعد از تساوی مقابل پارس جنوبی در نشست خبری گفت: فوتبال خیلی خوبی بود اما تیم پارس جنوبی بسیار خوب است. بازی قبل دیدید در تهران استقلال را تحت فشار قرار داد. به غیر یک صحنه که کارشناسان باید نظر دهند، از داوری تشکر می‌کنم. بچه‌های ما از موقعیت‌ها استفاده نمی‌کنند و وقتی پنالتی گل نمی‌شود، باید جریمه آن را پرداخت کرد.
وی افزود: توقع من این است به تیم‌های این مدلی توجه شود چون دلخوشی مردم جنوب مثل بوشهر و اهواز به این فوتبال است. شاهین بوشهر و پارس جنوبی جم در مضیقه هستند. من دقایقی با کمالوند صحبت کردم. او دغدغه مالی داشت. امیدوارم مشکلات حل شود.
قلعه‌نویی درباره خبرنگاری که پرسید بازیکنان شما فقط در حال سانتر کردن بودند، عنوان کرد: اصلا اینطور نیست. ما حتی از استانداردها هم بالاتر بودیم و در همین بازی 100 پاس بیشتر از حریف داشتیم. گلر پارس بسیار خوب بود و حتی در 6 قدم توپ سجاد را گرفت. ما موقعیت‌هایی ایجاد کردیم اما تبدیل به گل نشد.
سرمربی سپاهان در پاسخ به این سوال که حق خوری در بازی استقلال باعث شد تا هواداران جم علیه داوری شعار دهند، گفت: ما باید تاوان بدهیم؟ پنالتی ما هم گل نشد. دروازه بان جم در بازی امروز بهترین دروازه‌بانی چند هفته اخیر را داشت.
وی درباره اینکه آیا قرار بود محبی پنالتی بزند، اظهار داشت: پنالتی‌زن ما از قبل مشخص بود.
قلعه‌نویی در ادامه صحبت‌هایش در پاسخ به سوال خبرنگاری که پرسید کارشناسان گفته‌اند پنالتی شما مشکوک بود، تصریح کرد: اگر برای ما مشکوک بوده، برای شما که اصلا پنالتی نبود. چرا این موضوع را مطرح نمی‌کنید؟ کارشناسان اعلام کرده‌اند پنالتی پارس درست نبوده است.
