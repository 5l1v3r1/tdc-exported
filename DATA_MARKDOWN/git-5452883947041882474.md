
# Salvini e la camorra ad Avellino: Noi abbiamo allontanato per tempo chi ritenevamo di dover allontanare

Published at: **2019-11-05T13:51:00+00:00**

Author: **Redazione**

Original: [AvellinoToday](http://www.avellinotoday.it/politica/salvini-camorra-avellino.html)

Matteo Salvini a Napoli non poteva che attirare l’attenzione anche degli avellinesi. Chi si è fatto notare per un siparietto con i giornalisti è stato il presidente della Provincia, Domenico Biancardi. Quest’ultimo, seduto nelle primissime file, si è alzato di colpo chiedendo ai giornalisti di togliersi perché rei di non consentire di vedere il leader della Lega. Ma nell’incontro napoletano, Avellino è stata toccata anche per la questione degli arresti in merito all'inchiesta per camorra. “Noi abbiamo allontanato per tempo chi ritenevamo di dover allontanare, ci sono delle indagini in corso e aspettiamo con fiducia l’esito finale. Anche io ho delle indagini in corso, attendiamo piena fiducia nel lavoro dei magistrati” ha detto Salvini.
Presentando anche il nuovo coordinatore Regionale, Nicola Molteni di Cantù, Salvini è stato chiaro anche su chi potrà far parte della Lega in Campania “porte aperte, ma chi ha cambiato 18 partiti e ora pensa di venire da noi ha sbagliato movimento. Vogliamo persone della società civile, persone per bene che guardano al futuro”. E dà il via alla campagna di tesseramento.
