
# Uderzył pieszą i chciał ją rozjechać. Sprawa znajdzie finał w sądzie

Published at: **2019-11-04T16:36:15+00:00**

Author: **FC/ks/kwoj**

Original: [TVN24](https://www.tvn24.pl/poznan,43/leszno-akt-oskarzenia-w-sprawie-ataku-kierowcy-porsche-na-piesza,982812.html)

Prokuratura w Lesznie (woj. wielkopolskie) skierowała w ostatnich dniach do sądu akt oskarżenia przeciwko Michałowi N., który kierując porsche zaatakował kobietę na przejściu dla pieszych. Zajście miało miejsce w lipcu na jednej z ulic Leszna.Akt oskarżenia zawiera cztery zarzuty, a mężczyzna może trafić do więzienia na 5 lat.
W lipcu w Lesznie kierujący porsche 35-letni Michał N. nie chciał przepuścić kobiety przechodzącej przez przejście dla pieszych. Według ustaleń śledczych, gdy ta zwróciła mu uwagę, kierujący wysiadł z pojazdu i uderzył ją w twarz. Następnie wrócił do samochodu i ruszył, mimo że uderzona stanęła przed pojazdem. Kierowca został niedługo potem zatrzymany w okolicach Andrychowa.
Jak powiedział prokurator Przemysław Grześkowiak, szef leszczyńskiej prokuratury rejonowej, zarzuty dotyczą znieważenia kobiety, uderzenia jej i spowodowania obrażeń ciała, a także zmuszenia kobiety do określonego zachowania.
Mężczyzna odpowie przed sądem także za inne, wcześniejsze zdarzenie - chodzi o zarzut dotyczący działania w celu wymuszenia zwrotu wierzytelności.
- Akt oskarżenia w tej sprawie został skierowany do Sądu Rejonowego w Środzie Wielkopolskiej, bo czyn związany ze zwrotem wierzytelności miał miejsce na tamtym terenie – podał prok. Grześkowiak.
Michał N. nadal przebywa w areszcie.
