
# 
        Évekig segítette és ette gyilkosait a Szalonnán meggyilkolt asszony
      

Published at: **2019-11-07T09:04:00+00:00**

Author: **Bors**

Original: [www.borsonline.hu](http://www.borsonline.hu/aktualis/evekig-segitette-es-ette-gyilkosait-a-szalonnan-meggyilkolt-asszony/186066)

A napokban meggyilkolt 85 éves asszony jól ismerte gyilkosait – értesült a Blikk.
Irénke néni meggyilkolásával négy embert gyanúsít a rendőrség, közülük hárman ugyanabban az utcában éltek, mint az áldozatuk. Negyedik társuk pár utcával arrébb nőtt fel. A gyanúsítottak egyike éppen csak betöltötte a 18. életévét.
A négy férfit Irénke néni mindig megetette, amikor éheztek, ezért még megrendítőbb, hogy pont azok törtek az egyedül élő özvegyasszony életére, akikkel mindig is csak jót tett. A helybéliek úgy gondolják, hogy a gyilkosok sokat ittak és drogozhattak is a kegyetlenség előtt.
– A négy közül három nagyon jól ismerte Irénkét, ők segítettek neki a nehezebb ház körüli munkákban. Soha nem volt hálátlan, busásan megfizette a fáradozásaikat. Valószínűleg az ilyen alkalmakkor figyelték ki, hol tartotta a pénzét, de amilyen naiv volt, lehet, hogy ő maga árulta el nekik, hogy hol tartja a vagyonkáját. A férfiak közül ketten rokonok, de igazából nem a családi kötelék, hanem az alkohol szeretete tartotta össze őket. Irénke mondta is nekik mindig, hogy ne igyanak, mert akkor teljesen másképpen viselkednek, mint józanul. Az ital miatt egyikük annyira elszegényedett, hogy egy hordóban lakott – árulta el egy utcabeli férfi.
Irén néni halálát a fejére mért ütések okozták. Feltehetően az elkövetők valamilyen eszközt is használtak.
– Pokoli belegondolni, hogy az édesanyám nincs többé. Nagyon jó anya volt. Abban a házba született még, ahol a halál érte. Apukám bányász volt, ő már sajnos régen meghalt, anyu pedig a mészkőgyárban dolgozott. Anyukám mindenkin segített, amiért én nagyon büszke voltam rá, és soha nem gondoltam, hogy pont emiatt kell majd meghalnia – sírta el magát Irénke lánya.
