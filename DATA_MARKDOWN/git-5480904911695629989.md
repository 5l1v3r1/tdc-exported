
# Bříza chce vystřídat Fasela v čele hokejové federace

Published at: **2019-11-06T19:22:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/briza-chce-vystridat-fasela-v-cele-hokejove-federace/1818054?utm_source=rss&utm_medium=feed)

Curych - Bývalý reprezentační brankář Petr Bříza se může stát nástupcem Reného Fasela v čele Mezinárodní hokejové federace. Člen Rady IIHF je jedním z pěti kandidátů na předsedu, jejichž jména zveřejnil web Mezinárodní asociace sportovních novinářů. Podle něj mají zájem nahradit dlouholetého šéfa federace také Dán Henrik Bach-Nielsen, Bělorus Sergej Gončarov, Němec Franz Reindl a Kanaďan Bob Nicholson.
"Je pravda, že Petr má zájem kandidovat, ale momentálně ještě není uzávěrka kandidatury. Ve čtvrtek 21. listopadu o všem bude jednat výkonný výbor (hokejového svazu)," řekl dnes ČTK generální sekretář Českého svazu ledního hokeje Martin Urban. Ve hře nebude jen Břízova kandidatura na šéfa IIHF, ale i na funkci viceprezidenta či do rady. Volby se uskuteční v září příštího roku na kongresu v Petrohradu.
Devětašedesátiletý Fasel stojí v čele IIHF od roku 1994. Už před rokem švýcarský funkcionář oznámil, že na další období kandidovat nebude.
Čtyřiapadesátiletý Bříza je členem rady od roku 2016. Do letošního května byl šéfem hokejové Sparty, než klub prodal. V létě pak skončil také v představenstvu hokejové Ligy mistrů.
