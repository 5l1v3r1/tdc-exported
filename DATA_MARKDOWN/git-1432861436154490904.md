
# Не всички играчи с изтичащи договори в Левски ще получат предложения за нови

Published at: **2019-11-01T20:16:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/levski/ne-vsichki-igrachi-s-iztichashti-dogovori-v-levski-shte-poluchat-predlozheniq-za-novi-1390941.html)

Изпълнителният директор на Левски Павел Колев призна, че не всички играчи, чиито договори изтичат, ще получат предложение за нов. Преди малко повече от седмица нападателят на тима Станислав Костов преподписа официално. Играчите  с изтичащи контракти са Хали Тиам, Живко Миланов, Мартин Райнов, Филипе Нашименто, както и младият Ивайло Найденов.
"Не всички ще получат предложение за нов договор. Това е нещо, което ще преценяваме със старши треньора и спортния директор. С някои сме започнали разговори, с други - не още, с трети най-вероятно изобщо няма да започнем. Това обаче предпочитам да остане в кухнята на клуба и искам да призова всички привърженици за търпение. Когато има нещо официално, ще го съобщим чрез клубния сайт, както стана със Станислав Костов", заяви Колев в предаването “От дузпа в тъч”.
Шефът на "сините" допълни, че през зимата ще се търсят класни попълнения, като посочи и в коя зона е важно да вземат нов играч. "Работи се непрекъснато по селекцията. Ще направим всичко възможно, но не и на всяка цена, да вземем необходимите играчи. Идеята е да вдигнем класата на отбора, най-вече в една определена зона - халфовата линия. Официално предложение или заявен интерес към някой наш играч няма. Единствено за Станислав Иванов има някакви подпитвания оттук-оттам, но това е далеч от официалния начин, по който се случва в европейския футбол".

        
          Наскоро пък главният скаут на Левски намекна за скромна зимна селекция. Вижте какво каза Богдан Патрашку в този материал.
        
      
