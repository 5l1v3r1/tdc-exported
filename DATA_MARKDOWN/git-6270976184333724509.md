
# У МЗС України висловили протест на візит російського депутата в Золоте

Published at: **2019-11-05T07:20:31+00:00**

Author: **Daria Trokhimovich**

Original: [Рубрика](https://rubryka.com/2019/11/05/u-mzs-ukrayiny-vyslovyly-protest-na-vizyt-rosijskogo-deputata-v-zolote/)


        
          Міністерство закордонних справ України висловило рішучий протест у зв’язку з незаконною поїздкою депутата Держдуми РФ, лідера партії “Батьківщина” (російська) Олексія Журавльова на тимчасово окуповану територію Луганської області в Золотому.
        
      
У зовнішньополітичному відомстві підкреслили, що вважають цю поїздку, як і всі попередні неузгоджені з українською стороною “візити” російських чиновників на тимчасово окуповані території України в Донецькій і Луганській областях, а також в Автономній Республіці Крим та м.Севастополь, “грубим порушенням російською стороною державного суверенітету і територіальної цілісності України”.
“Відповідно до рішення Ради національної безпеки і оборони України від 21 червня 2018 року “Про застосування та скасування персональних спеціальних економічних та інших обмежувальних заходів (санкцій)”, введеного в дію Указом Президента України №176 / 2018 від 21 червня 2018 року, щодо Журавльова вже застосовано обмежувальний захід у вигляді безстрокової заборони в’їзду на територію України”, – йдеться в повідомленні.

        МЗС спільно з правоохоронними органами України перевіряють інформацію, чи не знаходилася зазначена особа на ділянці розведення сил і засобів в районі н.п. Золоте Луганської обл.
      
У міністерстві також зазначили, що українська сторона вже звернулася до російської сторони про підтвердження факту здійснення згаданої поїздки і надання роз’яснень щодо мети перебування депутата Держдуми РФ на тимчасово непідконтрольній уряду України території.
“МЗС України закликає російську сторону припинити порушувати українське законодавство і нагадує, що поїздки офіційних осіб РФ на територію України можуть здійснюватися за згодою української сторони і через відкриті пункти пропуску на українсько-російському державному кордоні”, – резюмували в МЗС.
Раніше візит депутата Журавльова в Золоте назвав порушенням всіх норм міністр закордонних справ України Вадим Пристайко.
Як повідомлялося, 2 листопада Журавльов відвідав Золоте.
Візит депутата Державної думи Росії Олексія Журавльова до Золотого (Луганська обл.) є провокацією і потребує жорсткої реакції Служби безпеки України, Міністерства закордонних справ та Спеціальної моніторингової місії (СММ) ОБСЄ, – заявила Ірина Геращенко 4 листопада.
