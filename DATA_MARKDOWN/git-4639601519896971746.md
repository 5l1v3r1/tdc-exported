
# Προσκλητήριο Μητσοτάκη: Η Ελλάδα είναι ανοιχτή στις επενδύσεις

Published at: **2019-11-05T10:35:56+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/05/politics/prosklitirio-mitsotaki-i-ellada-einai-anoixti-stis-ependyseis/)

Η Ελλάδα διαθέτει μεγάλα συγκριτικά πλεονεκτήματα ως εμπορικός κόμβος και τουριστικός προορισμός λόγω της γεωστρατηγικής της θέσης, της πολιτιστικής κληρονομιάς και της φυσικής ομορφιάς της, σημείωσε ο Πρωθυπουργός Κυριάκος Μητσοτάκης, σε συνέντευξη που παραχώρησε στο Κινεζικό τηλεοπτικό δίκτυο CGTN.
Ο Πρωθυπουργός επισήμανε πως πλοία που μεταφέρουν εμπορεύματα από την Ασία προς την Ευρώπη εξοικονομούν επτά έως δέκα ημέρες εάν επιλέξουν ως προορισμό στο λιμάνι του Πειραιά, που συνιστά φυσική πύλη εισόδου για αγαθά, αντί να πλεύσουν προς βορειοευρωπαϊκά λιμάνια μέσω των Στενών του Γιβραλτάρ.

        Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι
      
Υπογράμμισε πως η Ελλάδα είναι ανοιχτή στις επενδύσεις, ενώ επανέλαβε πως ο απώτερος στόχος είναι η μετατροπή του Πειραιά στο μεγαλύτερο λιμάνι της Ευρώπης. Επισήμανε ότι η νέα Ελληνική κυβέρνηση ενέκρινε εντός δύο μηνών νέο κύκλο επενδύσεων που θα αναβαθμίσει σημαντικά το λιμάνι.
Η Ελλάδα είναι «‘open for business’, προσελκύουμε Κινεζικές, Ευρωπαϊκές, Αμερικανικές, Ιαπωνικές επενδύσεις, όμως θέλω να σημειώσω πως οι Κινέζοι επένδυσαν στο λιμάνι του Πειραιά όταν πολύ λίγες άλλες χώρες εξέταζαν απευθείας επενδύσεις σε υποδομές στην Ελλάδα. Επομένως, είναι project που θα προχωρήσει. Πρόκειται για δέσμευση που έχουμε αναλάβει και ειλικρινά πιστεύω πως είναι win-win έργο για όλους», δήλωσε ο Πρωθυπουργός.
Ο κ. Μητσοτάκης τόνισε πως η Ελληνική κυβέρνηση είναι αποφασισμένη να αξιοποιήσει στο έπακρο τις κινήσεις για άνοιγμα της μεγάλης Κινεζικής αγοράς σε αγαθά, δεδομένου ότι επιδιώκει την τόνωση της ανάπτυξης με όχημα τις εξαγωγές.
Ανέφερε ότι η Ελλάδα θέλει να επεκτείνει το αποτύπωμά της στην αγορά των αγρο-διατροφικών προϊόντων, όπου διαθέτει -μεταξύ άλλων- υψηλής ποιότητας κρασιά, τυροκομικά προϊόντα και ελαιόλαδο, ειδικά τη στιγμή που η πολυάριθμη Κινεζική μεσαία τάξη έρχεται σε επαφή με νέα γαστρονομικά ερεθίσματα.
«Πρόθεσή μας είναι να κάνουμε την παρουσία μας αισθητή στην Κίνα».
Τα Ελληνικά προϊόντα θα επωφεληθούν επίσης από την ιδιαίτερα σημαντική συμφωνία μεταξύ Κίνας και ΕΕ για την προστασία γεωγραφικών προσδιορισμών, κατοχυρώνοντας τη μοναδικότητα ποιοτικών αγαθών, όπως η φέτα.
Στο μέτωπο του τουρισμού, ο Πρωθυπουργός επανέλαβε πως στόχος του είναι η προσέλκυση 500.000 επισκεπτών από την Κίνα έως το 2021, σημειώνοντας πως η χώρα μας είναι η πρώτη χώρα στη διαδρομή από την Κίνα προς την Ευρώπη και μπορεί να προσφέρει μία μοναδική εμπειρία χάρη στην πλούσια ιστορία της.
«Εάν είσαι Κινέζος και έλθεις στην Ευρώπη, πρέπει να έρθεις στην Ελλάδα», είπε, προσθέτοντας πως η «πολιτιστική σύνδεση» ανάμεσα σε δύο αρχαίους πολιτισμούς όπως ο Ελληνικός και ο Κινεζικός δεν έχει όμοιο.
Τόνισε πως η Ελλάδα έχει στρατηγική για την τόνωση των πολιτιστικών ανταλλαγών και του τουρισμού και σε αυτό το πλαίσιο το 2021 θα είναι Έτος Πολιτισμού και Τουρισμού.
Ο Πρωθυπουργός στάθηκε στο γεγονός ότι προστίθεται δεύτερη απευθείας πτήση μεταξύ Κίνας και Ελλάδας (από Σαγκάη προς Αθήνα). Επισήμανε όμως τη βούληση της Ελληνικής πλευράς να δει ακόμα περισσότερες απευθείας συνδέσεις και μεγαλύτερη προβολή Ελληνικών υπηρεσιών σε μεγάλες ηλεκτρονικές ταξιδιωτικές πλατφόρμες.
«Μπορούμε να έχουμε Κινεζικές κινηματογραφικές εταιρείες να γυρίζουν και να παράγουν ταινίες και σειρές στην Ελλάδα, αυτό θα βοηθήσει το ευρύτερο Κινεζικό κοινό να κατανοήσει τι σημαίνει Ελλάδα», δήλωσε.
Ο κ. Μητσοτάκης σημείωσε ακόμα ότι η χώρα μας αποτελεί γεωγραφικά μία φυσική γέφυρα ανάμεσα στην Κίνα και την Ευρωπαϊκή Ένωση, συμπληρώνοντας πως παρά τις διαφορές υπάρχει πρόοδος οι δύο πλευρές γνωρίζουν πως οι μεγάλες προκλήσεις της εποχής -όπως η κλιματική αλλαγή- απαιτούν συλλογική δράση.
Το CGTN αποτελεί μέρος του μεγαλύτερου ραδιοτηλεοπτικού ομίλου της Κίνας, του China Media Group. Εκπέμπει σε 170 χώρες και περιοχές παγκοσμίως με έξι κανάλια και σε διάφορες γλώσσες. Οι ηλεκτρονικές υπηρεσίες και τα προφίλ του στα μέσα κοινωνικής δικτύωσης αριθμούν 150 εκατομμύρια ακόλουθους παγκοσμίως.

        ΥΠΟΙΚ: Βελτιώσεις του πλαισίου προστασίας της κύριας κατοικίας
      
