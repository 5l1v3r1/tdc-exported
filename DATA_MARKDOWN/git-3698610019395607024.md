
# Імпічмент Трампа: Перрі відмовляється давати свідчення у закритому режимі

Published at: **2019-11-02T11:29:00+00:00**

Author: ****

Original: [DT.ua](https://dt.ua/WORLD/impichment-trampa-perri-vidmovlyayetsya-davati-svidchennya-u-zakritomu-rezhimi-328259_.html)

Міністр енергетики США Рік Перрі відмовляється давати свідчення у закритому режимі конгресменам в Палаті представників у справі про імпічмент президента Дональда Трампа. Про це заявила прессекретарка Міністерства енергетики Шейлін Хайнс, передає Reuters.
"Міністр не візьме участі в таємному розслідуванні у "зоряній палаті", де заборонено бути присутнім адвокату органу", - заявила Хайнс.
Вона зазначила, що якщо комітет зацікавлений в серйозному розгляді, він може направити міністру запрошення взяти участь у відкритому слуханні, на якому може бути присутнім адвокат міністерства і американський народ.
Раніше Рік Перрі заявив, що йде у відставку. Про відставку Перрі стало відомо під час поїздки Трампа в Техас. Після повернення до Вашингтона президент заявив журналістам, що прийняв відставку Перрі. Він похвалив міністра і заявив, що вже майже знайшов йому заміну.
Bloomberg відзначає, що Перрі запланував свою відставку ще до скандалу навколо імпічменту Трампа на тлі його розмови з президентом України Володимиром Зеленським.
Нагадаємо, що 3 жовтня конгресмени допитали Курта Волкера. Колишній спецпредставник Держдепартаменту США по Україні протягом 10 годин в закритому режимі відповідав на їхні питання.
11 жовтня свідчення дала Марі Йованович. Вона заявила, що її достроково відкликали з посади посла США в Україні під тиском Трампа.
Тимчасовий повірений у справах США в Україні Вільям Тейлор підтвердив, що оточення Трампа намагалося отримати компромат на Джо Байдена в обмін на військову допомогу Україні.
31 жовтня Палата представників проголосувала за процедуру імпічменту, визначивши порядок публічних слухань, допиту свідків, права й обов'язки учасників процесу. Резолюцію підтримали 232 конгресмени, 196 – голосували проти.
Детальніше про ситуацію читайте у статті Олександра Хари "Імпічмент. Майже офіційно" в тижневику "Дзеркало тижня. Україна".
