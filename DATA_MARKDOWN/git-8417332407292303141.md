
# Trumps stabssjef innkalt av riksrettsetterforskerne

Published at: **2019-11-05T18:29:36+00:00**

Author: **(NTB) NTB-AFP**

Original: [adressa.no](https://www.adressa.no/nyheter/utenriks/2019/11/05/Trumps-stabssjef-innkalt-av-riksrettsetterforskerne-20328310.ece)

President Donald Trumps stabssjef Mick Mulvaney er innkalt for å vitne for riksrettsetterforskerne i Representantenes hus.
Årsaken til innkallelsen er at Mulvaney antas å ha førstehånds kunnskap om Trumps forsøk på å få Ukraina til å etterforske Joe Biden, som ligger godt an til å bli Demokratenes presidentkandidat i 2020.
Mulvaney er så langt den høyest rangerte tjenestemannen i Det hvite hus som er innkalt for å vitne. Lite tyder på at han vil møte opp, siden presidenten ikke vil at regjeringsmedlemmer skal samarbeide med de folkevalgte etterforskerne.
– Etterforskningen har avslørt at du kan ha vært direkte innblandet i et forsøk fra president Trump, hans personlige medhjelper Rudolph Giuliani og andre på å holde tilbake nesten 400 millioner dollar i sikkerhetsstøtte for å presse Ukraina til å sette i gang etterforskning som ville gagne Trumps personlige, politiske interesser, skriver lederne for de tre komiteene som står bak etterforskningen.
(©NTB)
