
# ائتلاف سائرون: گزینه‌های زیادی برای جایگزینی عبدالمهدی داریم

Published at: **2019-11-02T20:14:00+00:00**

Author: ****

Original: [جامعه خبری تحلیلی الف](https://www.alef.ir/news/3980811187.html)

یک عضو ارشد ائتلاف سائرون دولت عبدالمهدی را «شکست خورده» خواند و گفت که «گزینه‌های جایگزینی زیادی وجود دارد».
به گزارش فارس، «محمدرضا آل حیدر» عضو ارشد ائتلاف «سائرون» روز شنبه بر مواضع ائتلاف متبوعش که به «سید مقتدی الصدر» نزدیک است، در خصوص برکناری نخست‌وزیر عراق تاکید کرد.
آل حیدر با بیان اینکه «دولت شکست خورده و باید تغییر کند»، افزود: «گزینه‌های جایگزینی زیادی برای عبدالمهدی وجود دارد و همانطور که عبدالمهدی از سوی جریان‌های سیاسی برای تصدی سمت نخست‌وزیری معرفی شده بود، اکنون گزینه جایگزین وی نیز وجود دارد».
وی افزود: «عبدالمهدی یک سال کامل است که نتوانسته برنامه‌های خود را اجرایی کند تا اینکه مردم اکنون به خیابان‌ها آمدند. بنابراین وی باید برکنار شود و دولت جدیدی تشکیل شود».
عضو ارشد ائتلاف سائرون اظهار داشت که «سهم‌گرایی به دست مردم عراق به پایان رسیده است و بسیاری از امور تغییر پیدا کرده است».
وی خاطر نشان کرد،‌ «احزاب سیاسی در دولت جدید عراق نمی‌توانند هیچ وزیر یا شخص فاسدی را تحمیل کنند».
مردم عراق ماه اکتبر در اعتراض به وضعیت بد اقتصادی و معیشتی و وجود فساد در دولت دست به اعتراض زدند ولی با فرارسیدن ایام اربعین حسینی (ع)، اعتراض‌ها را به بعد از پایان اربعین (۲۵ اکتبر: سوم آبان) موکول کردند. دور دوم این اعترا‌ض‌ها از جمعه دو هفته قبل آغاز شده و همچنان ادامه دارد.
