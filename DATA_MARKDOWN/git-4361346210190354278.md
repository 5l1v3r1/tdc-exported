
# 
        Tóparton pihen rá a meccsekre Lovrencsics
      

Published at: **2019-11-07T08:15:00+00:00**

Author: **K. B.**

Original: [www.borsonline.hu](http://www.borsonline.hu/aktualis/toparton-pihen-ra-a-meccsekre-lovrencsics/186030)


        Horgászattal vezeti le a stresszt a Fradi védője, Lovrencsics Gergő. A CSZKA elleni parti előtt is akasztott pár halat, miközben bejelentette, csatlakozik egy horgászcsapathoz. 
        Horgászattal vezeti le a stresszt a Fradi védője, Lovrencsics Gergő. A CSZKA elleni parti előtt is akasztott pár halat, miközben bejelentette, csatlakozik egy horgászcsapathoz.
      
Gyermekként szeretett bele a horgászatba a zöld-fehérek válogatott focistája, amikor édesapjával, Lászlóval egy, a szülővárosához közel eső tóhoz jártak ki. Most ebben a sportágban is csapatot talált magának.
– Hét-nyolc éves koromban szagoltam bele először a horgászatba, édesapámmal egy Gödöllő közeli tóra jártunk ki – mesélte új csapata, a Nash Hungary videó­jában Lovrencsics. – Emlékszem, a húgommal és öcsémmel, amikor kapás volt, izgatottan ugrottunk fel, édesapánkat nem is hagytuk odaférni a bothoz.
Első fárasztása egy kisebb amur volt, aminek emléke tisztán él édesapjában is.
– Hagytam neki, hogy fogja ki egyedül, nem vettem el tőle a botot – emlékezett vissza a Borsnak László. – A gyerekek közül egyedül neki maradt meg a horgászat, ami mai napig közös apa-fia program. Ilyenkor kötetlenül mindent meg tudunk beszélni egymással – mondta.
Lovrencsicsék úgy érzik, a tóparton tudják igazán kipihenni a hétköznapokat, és levezetni a stresszt. A focipályán sorozatosan bajnoki és kupameccseken játszó Gergő el is mondta, amikor pihenőnapja van, a horgászattal töltődik fel.
A CSZKA elleni EL-csoportmeccs előtt pár nappal is akasztott halakat, amikor horgászcsapata bemutató videóját forgatta. A pontyhorgász Lovrencsics ebben elmondta, azért csatlakozott a világ legnépszerűbb márkájának magyar csoportjához, mert tetszett neki a szemlélet, amit képviselnek, a következő szezonban a legjobb tudása szerint segíti majd őket.
