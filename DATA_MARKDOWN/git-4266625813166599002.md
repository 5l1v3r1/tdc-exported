
# Зону відчуження цьогоріч відвідали понад 100 тисяч людей

Published at: **2019-11-03T19:59:00+00:00**

Author: ****

Original: [ZIK.UA](https://zik.ua/news/2019/11/03/zonu_vidchuzhennya_tsogorich_vidvidaly_ponad_100_000_lyudey_1682701)


        Чорнобильську зону відчуження від початку 2019 року вже відвідали 107 000 осіб. Такий рекорд був встановлений у жовтні.
      
Про це повідомили в Державному агентстві з управління зоною відчуження.
«Зростання ж відвідуваності почалося навесні. Факторами, які вплинули на збільшення потоку туристів –спрощення процедури оформлення перепустки, а саме запровадження електронної перепустки, створення додаткової інфраструктури та підвищений інтерес до ЧАЕС після виходу міні-серіалу HBO «Чорнобиль»«, – йдеться у повідомленні.
Зазначають, що найбільше відвідувачів приїздять із-за кордону – майже 80%. Країни-рекордсмени: Велика Британія – 15738, Польща – 9378, Німеччина – 7826, США – 5580, Чехія – 4063 туриста. Із України загалом зону відвідали 22468 осіб.
«Прозорі правила перетину кордону Чорнобильської зони відчуження, система «Електронний білет», злагодженість у роботі служби забезпечення відвідування та супроводу – дали можливість приймати великі потоки відвідувачів без особливих складнощів. Те, що відвідуваність зростає – наше спільне досягнення. За останні місяці ми відкрили нові маршрути, зокрема водні й повітряні, встановили інформаційні стенди на двох мовах, збільшили кількість гідів – це лише початок реалізації великої стратегії щодо розвитку зони відчуження на виконання указу Президента України про розвиток зони», – сказав помічник директора ДП ЦОТІЗ Кирило Гарник.
У відомстві повідомили, що зона відчуження цікава не тільки туристам, а й митцям. За останній час відбулося декілька подій, які привертають увагу спільноти до відновлення природи у ЧЗВ. Цього року також відкрили декілька нових маршрутів. Для того, щоб відвідати зону, потрібно зареєструватися та подати заявку в системі «Електронний білет» на сайті.
Нагадаємо, у зоні відчуження запустили водні туристичні маршрути.
