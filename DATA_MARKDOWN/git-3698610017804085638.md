
# ФСБ вербує українців на КПП Джанкой

Published at: **2019-11-04T12:50:00+00:00**

Author: ****

Original: [DT.ua](https://dt.ua/UKRAINE/fsb-verbuye-ukrayinciv-na-kpp-dzhankoy-328401_.html)

Співробітники Прикордонного управління ФСБ РФ у анексованому Криму примушують українців, які регулярно відвідують тимчасово анексовану територію півострова, на пункті пропуску "Джанкой" давати згоду на конфіденційне співробітництво. Як з'ясувала контррозвідка Служби безпеки України - основне завдання, яке ставить російська спецслужба, збір інформації стосовно співробітників СБУ, прикордонників та військовослужбовців ЗС України, що виконують завдання поблизу адміністративного кордону з Кримом.
"Такі пропозиції насамперед надходять громадянам України, які працевлаштувались на окупованому півострові та регулярно перетинають адміністративний кордон, а також приватним перевізникам. Куратори вимагають від них на конфіденційній основі збирати розвіддані. Інформація використовується російськими спецслужбами для вербувальних підходів до українських військовослужбовців та правоохоронців", - повідомили в СБУ.
Для цього ФСБ вдаються до штучного створення компрометуючих ситуацій, шантажу, погроз, залякування, фізичний і психологічний тиск. Зокрема часто російські спецслужби погрожують винести постанову про заборону в'їзду на півострів.
"Найзавзятішим вербувальником українських громадян є співробітник оперативно-розшукового відділу ПУ ФСБ РФ у Республіці Крим, уродженець російського Башкортостану Батталов Алмаз Мубарякович. Він безпосередньо здійснює фільтраційні заходи на пункті пропуску "Джанкой". Встановлено, що цей чекіст є прихильником сталінських часів та не цурається у своїй роботі найбрудніших методів", - додали в українській СБ.
В СБУ попередили, що шпигунство на користь ворожої держави карається позбавленням волі на строк від десяти до п'ятнадцяти років, однак від кримінальної відповідальності звільняється особа, яка була завербована ворожими спецслужбами, але, отримавши завдання, відмовилася від його виконання та повідомила про це в правоохоронні органи.
За даними розвідки, так звані "спецслужби" бойовиків тимчасово окупованих територій вербують українців із колоній на окупованих територіях Донбасу, яких передають в пенітенціарні установи на підконтрольній території.
