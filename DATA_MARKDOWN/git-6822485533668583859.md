
# توضیحات فرمانداری درباره جدایی ری از تهران

Published at: **2019-11-07T11:57:00+00:00**

Author: ****

Original: [جامعه خبری تحلیلی الف](https://www.alef.ir/news/3980816029.html)

سرپرست فرمانداری ری درباره جدایی این شهرستان از تهران توضیحاتی داد.
احمد اسماعیلی‌راد سرپرست فرمانداری ری در گفت‌وگو با باشگاه خبرنگاران جوان، درباره جدایی ری از تهران اظهار کرد: شهرستان ری تمدن ۸ هزار ساله دارد و هویت دیرینه ای دارد.
سرپرست فرمانداری ری با بیان اینکه هم آمیختگی ری و ارتباط نزدیک با تهران همواره وجود داشته و این همجواری‌ها باید موجب رشد شود، ولی در عمل اینگونه نیست، ادامه داد: ری با وجود شهرک‌های صنعتی، قطب اقتصادی پایتخت محسوب و ارزش افزوده این صنایع در پایتخت هزینه می‌شود که تعادل لازم در این زمینه وجود ندارد.
او با اشاره به اینکه جمعیت فعلی ری نیز بر اساس سرشماری ۱۳۹۵ دارای ۷۱۷ هزار نفر است که باید ۷۰ هزار نفر از اتباع مجاز و در حدود ۱۴۰ هزار نفر هم غیرمجاز به این جمعیت اضافه کرد، گفت: مدیریت این جمعیت نیاز به شهرداری و استقلال شورای شهر است.
 اسماعیلی راد تصریح کرد: شهرداری منطقه همکاری و انسجام لازم را برای ارائه خدمات به مردم منطقه را ندارد، توسعه فضای سبز در شرق پایتخت افزایش داشته، ولی در محدوده ری از جمله کوه بی بی شهربانو هیچگونه فضای سبزی وجود ندارد.
سرپرست فرمانداری ری با بیان اینکه این شهرستان پتانسیل مستقل شدن را دارد، ادامه داد: اگر شورای شهر مستقل ایجاد شود نقش به سزایی در توسعه ری دارد.
او با تاکید بر اینکه شهرستان ری با حدود یک میلیون نفر جمعیت درجنوب استان تهران دارای پنج شهر است، افزود: شهرری، باقرشهر، کهریزک، قیامدشت و حسن آباد و چهار بخش مرکزی، کهریزک، فشاپویه، خاوران و قلعه نو است.
اسماعیلی راد خاطرنشان کرد: تعریف مشخصی درباره حریم شهرستان ری وجود ندارد، مجوز ایجاد صنوف در ۶۰۰ هکتار از اراضی این شهرستان توسط شهرداری تهران صادر شده است که این خلاف قانون است.
