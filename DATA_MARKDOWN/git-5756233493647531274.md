
# ذوق توئیتری ترامپ از وضعیت کربلا/عکس

Published at: **2019-11-04T11:16:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619814/%D8%B0%D9%88%D9%82-%D8%AA%D9%88%D8%A6%DB%8C%D8%AA%D8%B1%DB%8C-%D8%AA%D8%B1%D8%A7%D9%85%D9%BE-%D8%A7%D8%B2-%D9%88%D8%B6%D8%B9%DB%8C%D8%AA-%DA%A9%D8%B1%D8%A8%D9%84%D8%A7%D8%B9%DA%A9%D8%B3)


        «دونالد ترامپ» رئیس‌جمهور آمریکا در واکنش به تجمع یکشنبه شب (دیشب) تعدادی از اغتشاشگران در اطراف کنسولگری ایران در شهر مقدس کربلا در عراق، مطلب منتشر شده در دو رسانه وابسته به عربستان سعودی را در صفحه توئیتر خود بازنشر داد.
      

        آفتاب‌‌نیوز :
      
رئیس‌جمهور آمریکا در تازه‌ترین اقدام ضد ایرانی خود، به مطالب منتشر شده وبگاه «عرب نیوز» عربستان سعودی و «ایران اینترنشنال عربی» که پیشتر خبرهایی درباره وابستگی این رسانه به ولی‌عهد سعودی منتشر شده بود، استناد کرده است.
دونالد ترامپ در صفحه توئیتر خود به زبان انگلیسی و عربی مطالب منتشر شده توسط این دو رسانه سعودی درباره اغتشاش یکشنبه شب (دیشب) در اطراف کنسولگری ایران در شهر کربلا در عراق را بازنشر داد.

        استقبال توئیتری ترامپ از اغتشاش در کربلا
      
پیش تر در خبرها آمده بود که در پی ناآرامی یک شنبه شب در شهر مقدس کربلا در عراق و تجمع تعدادی از اغتشاشگران در اطراف کنسولگری ایران در این شهر، سرکنسول ایران در کربلا تاکید کرد که اوضاع آرام شده و شرایط تحت کنترل است.
براساس برخی تصاویر منتشر شده در فضای مجازی، افراد ناشناس در اطراف کنسولگری ایران در کربلا حضور پیدا کرده و ضمن سنگپرانی به ساختمان این کنسولگری اقدام به پایین کشیدن پرچم ایران کردند.
فرماندهی پلیس کربلا نیز اعلام کرده که اوضاع در اطراف کنسولگری جمهوری اسلامی ایران در کربلا تحت کنترل است.
شبکه العالم در گزارشی درباره این موضوع خبر داد: «گروه حمله‌کننده به کنسولگری جمهوری اسلامی ایران در کربلا، از پیروان فرقه صرخی (از مدعیان دروغین و وابسته به سرویس‌های بیگانه) هستند که از استان‌های بابل و الدیوانیه به کربلا منتقل شده‌اند.
استقبال توئیتری ترامپ از اغتشاش در اطراف کنسولگری ایران با استناد به دو رسانه سعودی در حالی صورت گرفته که در روزهای اخیر و در پی ناآرامی‌ها در عراق، برخی رسانه‌های از نقش سفارت آمریکا در بغداد در سازماندهی تشکیلات سری «تظاهرات اکتبر» عراق است، خبر دادند.
یک روزنامه لبنانی پیشتر از افشای یک سند امنیتی مبنی بر نقش سفارت آمریکا در عراق در اداره تشکیلات سری تظاهرات‌های ماه جاری در عراق خبر داده بود.
