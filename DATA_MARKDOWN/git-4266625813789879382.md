
# Скалецька заявила, що звільнить усіх своїх радників

Published at: **2019-11-01T13:05:00+00:00**

Author: ****

Original: [ZIK.UA](https://zik.ua/news/2019/11/01/skaletska_zayavyla_shcho_zvilnyt_usih_svoih_radnykiv_1681513)


        Міністр охорони здоров'я Зоряна Скалецька у п'ятницю, 1 листопада, планує підписати наказ і звільнити всіх своїх радників.
      
Про це очільниця МОЗ сказала в інтерв'ю ВВС News Україна.
«Сьогодні ми підпишемо наказ і скасуємо всіх радників, їх більше не буде. В такій формі, як вони були, радників більше не буде», - зазначила міністр.
При цьому, за її словами, будуть працювати експерти офісу реформ - групи по три-п'ять людей, які готуватимуть аналітику і матеріали.
Скалецька зробила таку заяву у відповідь на запитання про те, чому поки у МОЗ закликають вакцинуватися від дифтерії, радниця міністра Ольга Голубовська поширює у Facebook інформацію про те, що вакцина від дифтерії, закуплена за державний кошт, неякісна, що там мало дифтерійного компоненту і немає досліджень її безпечності.
Скалецька зазначила, що, на жаль, не всі представники галузі охорони здоров'я розуміють, яке значення мають їхні слова, і як їх сприймають у суспільстві. За її словами, науковець може мати різні гіпотези і може дискутувати, але важливо, щоб у МОЗ був єдиний комунікаційний меседж.
При цьому міністр зазначила, що буде використовувати знання різних фахівців у подальшому, але це буде відбуватися в іншій формі і статусу радників ні в кого вже не буде.
«Для мене розуміння радників є таким, що якщо я щось запитала, мені дають інформацію. Те, що зараз відбувається в медіа з різними особами, і як їх сприймає суспільство - для мене це було дивним. Радник - це моя внутрішня історія. Я не підозрювала, що у суспільстві будуть сприймати, що кожен радник - це ще один міністр. Так не має бути, але так завжди було. Кожен, хто приходив від міністра і казав, що я його радник, він сприймався як ще одні вуста, ще одні очі», - заявила Скалецька.
Як повідомляли, у команді міністра охорони здоров’я Зоряни Скалецької з’явилося чотири нових радників.
