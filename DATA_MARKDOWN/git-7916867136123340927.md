
# LeBrono trigubas dublis vainikuotas „Lakers“ sugrįžimu iš 19 taškų deficito

Published at: **2019-11-06T06:24:00+00:00**

Author: ****

Original: [basketnews.lt](https://www.basketnews.lt/news-134345-lebrono-trigubas-dublis-vainikuotas-lakers-sugrizimu-is-19tasku-deficito.html)

Nuotr.: USA Today Sports – Scanpix
Nuotr. USA Today Sports – Scanpix
Galingai finišavusi Los Andželo „Lakers“ (6-1) komanda atsitiesė po 19 taškų deficito ir NBA iškovojo šeštąją pergalę paeiliui.
LeBronas Jamesas surinko trečią trigubą dublį iš eilės, o Kalifornijos ekipa svečiuose 118:112 (24:29, 24:36, 32:28, 38:19) palaužė Čikagos „Bulls“ (2-6) krepšininkus.
Jamesas per 35 minutes įmetė 30 taškų (8/13 dvitaškiai, 2/6 tritaškiai, 8/9 baudos), atkovojo 10 kamuolių ir atliko 11 rezultatyvių perdavimų.
Besibaigiant pirmajai mačo pusei, Wendellas Carteris realizavo abi baudas ir „Bulls“ buvo priekyje 63:44.
„Lakers“ varžovus parbloškė, kai ketvirtąjį kėlinį pradėjo spurtu 16:0 ir persvėrė rezultatą 96:93. Didžiąją laiko dalį šios atkarpos metu LeBronas sėdėjo ant suolo, o ryškiausi sugrįžimo iniciatoriai buvo Kyle'as Kuzma, Quinnas Cookas ir Dwightas Howardas.
