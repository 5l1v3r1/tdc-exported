
# Bývalé ředitele Muzea umění stíhat nebudou, policie Staňkovo oznámení odložila

Published at: **2019-11-04T07:56:00+00:00**

Author: **David Sekanina**

Original: [Deník.cz](https://www.denik.cz/z_domova/byvale-reditele-muzea-umeni-stihat-nebudou-policie-stankovo-oznameni-odlozila-20191104.html)

"Vyšetřovatelé případ koncem října odložili, protože nedošlo ke spáchání trestného činu," uvedl za Krajské ředitelství policie Olomouckého kraje Libor Hejtman.
Trestní oznámení souviselo s nákupem pozemků ke stavbě Středoevropského fóra (SEFO) v Olomouci, jež se připravuje přes deset let. Policie neshledala důvody k zahájení trestního řízení a ve věci tak nelze podat opravný prostředek.
„Vyjádření policie mě nemohlo překvapit, vždyť celá záležitost s trestním oznámením byla od začátku nesmyslná,“ tlumočí muzeum vyjádření svého historicky prvního ředitele Pavla Zatloukala.
Michal Soukup, kterého funkce ředitele Muzea umění zbavil Antonín Staněk, prý nic jiného nečekal.
"Žádných závažných ekonomických pochybení jsme nikdy nedopustili,“ zopakoval Soukup.
„Jsem rád, že tato nešťastná záležitost je definitivně uzavřena a vedení muzea se může opět soustředit na svou práci," komentoval záležitost Lubomír Zaorálek (ČSSD), který Staňka v křesle ministra kultury nahradil. Vláda v lednu odsouhlasila na projekt SEFO 600 milionů korun. 
