
# Донька Приходька вважає, що вибухівку її батьку підкинули

Published at: **2019-11-01T13:37:00+00:00**

Author: ****

Original: [DT.ua](https://dt.ua/UKRAINE/donka-prihodka-vvazhaye-scho-vibuhivku-yiyi-batku-pidkinuli-328123_.html)

Дружина та донька українського політв'язня Олега Приходька вважають, що знайдені нібито у їхньому гаражі вибухові речовини, могли підкинути. За їхніми словами, напередодні обшуку на подвір'ї хтось отруїв їхню собаку. Відео зі словами рідних Приходька, якого заарештували в анексованому Криму, опублікувала у Facebook "Кримська солідарність".
"Наш батько не винен і багато людей вважають, що він не винен, бо не було в нього ні вибухівки і нічого іншого. І собаку у нас отруїли недаремно, щоб можна було безперешкодно зайти в будинок, щоб щось взяти чи підкинути", - розповіла донька українця Людмила.
Родичі Приходька зазначили, що рішення "суду" для них було передбачуваним. Вони заявили, що арешт 60-річного активіста – це розправа з ним за допомогою "бандитських методів".
"Це просто бандитські методи, і не захисники це наші... Який він терорист в 60 років? У нього є якісь політичні погляди, але це його особиста думка, на яку він має право. І те, що знаходиться в нашому будинку, якісь прапори - український і кримськотатарський - це в нашому будинку, а не для загального огляду", - заявили родичі Олега Приходька.
