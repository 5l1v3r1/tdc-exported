
# करतारपुर जाएंगे सिद्धू, तीन खत लिखने के बाद मिली सरकार से इजाजत

Published at: **2019-11-07T13:59:16+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/national/story-sidhu-was-allowed-to-go-to-kartarpur-bhy-government-had-written-three-times-says-sources-2837055.html)

पंजाब सरकार के पूर्व मंत्री नवजोत सिंह सिद्धू बार बार विदेश मंत्रालय को चिट्ठी लिख नौ नवंबर को पाकिस्तान में करतारपुर गलियारे के उद्घाटन समारोह में शामिल होने की अनुमति मांग रहे थे। कांग्रेस विधायक ने तीसरी बार विदेश मंत्री एस जयशंकर को एक बार फिर से पत्र लिख पूछा कि मुझे पाकिस्तान जाने की इजाजत है या नहीं, स्पष्ट करें। इसके बाद भी जवाब नहीं मिला। ऐसे में अब खबर है कि उन्हें सरकार की ओर से ये इजाजत दे दी गई है। बता दें कि सिद्धू पाकिस्तान में करतारपुर कॉरिडोर के उद्घाटन कार्यक्रम में जाने के लिए इससे पहले दो चिट्ठियां लिख चुके थे। 
समाचार एजेंसी एएनआई के मुताबिक, सिद्धू ने 7 नवंबर को विदेश मंत्री एस जयशंकर से पाकिस्तान जाने के लिए इजाजत मांगने के संबंध में एक और चिट्ठी लिखी। चिट्ठी में लिखा गया है कि कई बार रिमाइंडर देने के बाद भी आपने अब तक जवाब नहीं दिया कि मुझे करतारपुर कॉरिडोर के उद्घाटन समारोह में भाग लेने के लिए पाकिस्तान जाने की इजाजत मिली है या नहीं। 
बता दें कि इससे पहले बुधवार को नवजोत सिंह सिद्धू ने दूसरी बार नौ नवंबर को पाकिस्तान में करतारपुर गलियारे के उद्घाटन समारोह में शामिल होने की अनुमति मांगी थी।  विदेशमंत्री एस जयशंकर को लिखी चिट्ठी में सिद्धू ने कहा कि पाकिस्तान सरकार ने गलियारे के उद्घाटन समारोह में शामिल होने के लिए उन्हें आमंत्रित किया है। यह गलियारा पाकिस्तान के करतारपुर स्थित दरबार साहिब को भारत के पंजाब में गुरदासपुर के स्थित डेरा बाबा नानक गुरुद्वारे से जोड़ेगा। 
