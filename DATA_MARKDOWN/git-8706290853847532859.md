
# Μπολσονάρου: Η καταστροφή από την πετρελαιοκηλίδα θα είναι πολύ μεγαλύτερη

Published at: **2019-11-04T05:51:00+00:00**

Author: ****

Original: [enikos.gr](http://www.enikos.gr/international/682132/bolsonarou-i-katastrofi-apo-tin-petrelaiokilida-tha-einai-poly-me)

Ο πρόεδρος της Βραζιλίας Ζαΐχ Μπολσονάρου προειδοποίησε χθες Κυριακή ότι «το χειρότερο» μένει ακόμη «να έρθει» όσον αφορά τη μυστηριώδη πετρελαιοκηλίδα η οποία έχει ρυπάνει τους τελευταίους τρεις μήνες πάνω από 200 παραλίες στο βορειοανατολικό τμήμα της χώρας της Λατινικής Αμερικής.
«Αυτή που έχει φθάσει και έχει συλλεχθεί μέχρι τώρα είναι μόνο μια μικρή ποσότητα αυτής που απορρίφθηκε. Το χειρότερο μένει να έρθει», τόνισε ο Μπολσονάρου κατά τη διάρκεια συνέντευξης που παραχώρησε στο βραζιλιάνικο τηλεοπτικό δίκτυο Record.
Ο ακροδεξιός πρόεδρος της Βραζιλίας είπε ότι «όλες οι ενδείξεις» καταδεικνύουν πως για την περιβαλλοντική καταστροφή ευθύνεται το δεξαμενόπλοιο υπό ελληνική σημαία Μπουμπουλίνα, όπως είχαν υποστηρίξει ήδη την Παρασκευή οι βραζιλιάνικες αρχές, επικαλούμενες την ανάλυση δεδομένων από δορυφόρους. Η ελληνική εταιρεία Delta Tankers, που διαχειρίζεται το δεξαμενόπλοιο, διαψεύδει ότι το πλοίο της ευθύνεται για τη μόλυνση των βραζιλιάνικων ακτών.
Πρόκειται για «εγκληματική» ενέργεια, κατήγγειλε ο Μπολσονάρου, προσθέτοντας πως αναμένει «ακόμη μεγαλύτερη καταστροφή».
Οι αρχές της Βραζιλίας ανέφεραν ότι εντόπισαν την 29η Ιουλίου πετρελαιοκηλίδα περίπου 700 χιλιόμετρα από τις ακτές της Πολιτείας Παραΐμπα. Αργό εμφανίστηκε την 30ή Αυγούστου στις ακτές του Νορντέστι, πριν εντοπιστεί κατόπιν νοτιότερα, ως την Πολιτεία Μπαΐα.
Έχουν ρυπανθεί κάπου 2.000 χιλιόμετρα ακτών, ειδικά στην περιοχή Αμπρόλιους, κοντά στην Μπαΐα, καταφύγιο φαλαινών, όπου βρίσκονται μοναδικοί στον κόσμο σχηματισμοί από κοράλλια.
Πηγή: ΑΜΠΕ
