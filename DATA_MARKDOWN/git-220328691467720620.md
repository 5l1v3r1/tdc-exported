
# 2,5 млрд. долара дава Apple заради имотите в Калифорния

Published at: **2019-11-04T20:56:34+00:00**

Author: **Стандарт**

Original: [Стандарт Новини](https://standartnews.com/biznes/25-mlrd-dolara-dava-apple-zaradi-imotite-v-kaliforniya-405886.html)

През следващите две години Епъл (Apple) обеща да предостави 2,5 млрд. долара, за да се намери изход от жилищната криза в Калифорния, предаде Франс прес.
Предложението на технологичния гигант бе направено, след като Фейсбук (Facebook) и Гугъл (Google) обявиха подобни инициативи и обещаха да участват с по 1 млрд. долара.
"Преди светът да бе чул за Силициевата долина и много преди да можем да си поберем технологичните устройства в джоба, този регион бе люлка на Епъл и ние чувстваме огромен граждански дълг той да остане жив, хората да могат да продължат да живеят там, да създават семейства и да допринасят за обществото", каза в комюнике главният изпълнителен директор Тим Кук.
По данни на компанията около 30 000 души са напуснали Сан Франциско от април до юни 2019 г. , тъй като не са могли да си намерят жилище на цена, която могат да си позволят. Високите заплати, които плащат технологичните гиганти на служителите си, често се посочват като една от причините за жилищната криза, от която страда Калифорния.
Епъл каза, че работи с губернатора на щата Гавин Нюсъм по няколко програми за борба срещу жилищната криза и за намиране на жилища на бездомници. Тези 2,5 милиарда ще бъдат разпределени между фондове в Калифорния за достъпни жилища.
Приоритет на компанията ще бъде намирането на жилища за учители, пожарникари, хора от спасителните служби и други служители в сектора на услугите, които нямат достатъчно средства да плащат високите наеми в града.
 
 
