
# Оператор вдигна адреналина: Пусна порно на детски канал

Published at: **2019-11-06T22:45:00+00:00**

Author: **Павел Гълъбов**

Original: [Dnes.bg](https://www.dnes.bg/obshtestvo/2019/11/06/operator-vdigna-adrenalina-pusna-porno-na-detski-kanal.428715)

Сигналът на Cartoon Network за цяла България за кратко беше прекъснат от канала за възрастни XY Plus. Това се случи вторник вечер в 22:59 ч. по средата на епизод на „Анджело е върхът“. Анимацията бе прекъсната от цветна таблица за секунда преди да започне да се излъчва порнографско видео от друг канал. За щастие проблемът беше разрешен бързо и в 23:02 ч. излъчването на Cartoon Network беше върнато, съобщават сайта на Cartoon Network фенове.
Проблемът не е останал незабелязан, защото зрители веднага са сигнализирли за случилото се в социалните мрежи.
Причината обаче не идва от Cartoon Network, а най-вероятно от българския оператор Булсатком, който разпространява сигнала на анимационния канал за всички български оператори. Проблеми с българския сигнал на CN не са нещо ново. Многократно се е случвало излъчването да бъде прекъснато от цветна таблица, като е имало случаи, в които това да трае в продължение на часове.
Подобен проблем като днешния имаше през 2016, когато сигналът на Cartoon Network за България беше заменен в рамките на секунди от канала BiT.
