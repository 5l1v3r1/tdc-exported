
# شبکه برق عراق به شبکه برق ایران متصل شد

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696230/%D8%B4%D8%A8%DA%A9%D9%87-%D8%A8%D8%B1%D9%82-%D8%B9%D8%B1%D8%A7%D9%82-%D8%A8%D9%87-%D8%B4%D8%A8%DA%A9%D9%87-%D8%A8%D8%B1%D9%82-%D8%A7%DB%8C%D8%B1%D8%A7%D9%86-%D9%85%D8%AA%D8%B5%D9%84-%D8%B4%D8%AF)

با سنکرون شبکه برق دو کشور، شبکه برق عراق به شبکه برق ایران متصل شد.
به گزارش خبرگزاری تسنیم، با حضور وزیر نیروی ایران و معاون وزیر برق عراق، شبکه برق دو کشور به هم سنکرون شد.
پیش از این بین وزرای دو کشور توافق شده بود که شبکه برق ایران و عراق تا پایان سال 2019 میلادی با هم سنکرون شوند.
سنکرون شبکه برق ایران و عراق زمینه افزایش تبادل انرژی الکتریکی را برای دو کشور فراهم می کند.
همایون حائری، معاون وزیر نیرو در امور برق و انرژی در گفت وگو با خبرنگار اقتصادی خبرگزاری تسنیم در این خصوص اظهار داشت: پیش از این جلسات متعددی با حضور مسئولان صنعت برق عراق برگزار شده و ابعاد فنی سنکرون شبکه دو کشور بررسی شده بود.
وی افزود: با سنکرون شبکه برق ایران و عراق، شاهد افزایش تبادلات انرژی الکتریکی بین دو کشور خواهیم بود.
معاون وزیر نیرو همچنین از برنامه ریزی برای سنکرون شبکه ایران، عراق و سوریه خبر داد و گفت: صنعت برق ایران نقش موثری در منطقه دارد و روز به روز به این نقش آفرینی افزوده می شود.
حائری تصریح کرد: کشورهای منطقه با بازدیدها و جلسات متعددی که در ایران داشته اند، از سطح بالای تکنولوژی صنعت برق ایران مطلع شده و خواستار بهره مندی از دانش و توان فنی و مهندسی صنعت برق ایران برای ارتقای سطح تولید، تأمین و نگهداشت صنعت برق خود هستند.
رضا اردکانیان، وزیر نیرو نیز روز گذشته در خصوص برنامه ایران برای صادرات برق به سوریه از طریق کشور عراق، گفت: این مهم نیازمند اقداماتی از جمله راه‌اندازی یک خط 400 کیلوولت است تا همانگونه که به استقلال و تمامیت ارضی سوریه کمک کرده‌ایم بتوانیم در زمینه بازسازی سوریه نیز شاهد نقش‌آفرینی ظرفیت‌های عمرانی ایران باشیم.
