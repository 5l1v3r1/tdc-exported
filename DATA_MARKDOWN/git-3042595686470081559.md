
# «Farmen»-duoen skapte full forvirring

Published at: **2019-11-04T20:49:43+00:00**

Author: **Anniken Aronsen**

Original: [Dagbladet.no](https://www.dagbladet.no/kjendis/farmen-duoen-skapte-full-forvirring/71780646)

Inne på «Farmen»-gården var det Stine Claussen-Væringstad (22) og Erik Rotihaug (24) som hadde et godt øye til hverandre. Tilbake i sivilisasjonen kan han imidlertid bekrefte at det ikke lenger er noe mellom dem.
- Jeg er en singel mann, forteller Rotihaug til Dagbladet.

        Claussen-Væringstad har tidligere fortalt at hun og Rotihaug hadde et godt øye til hverandre, og at kamerateamet fulgte dem tett under innspillingen av «Farmen».
      
- Inne på gården tenkte jeg veldig mye på at folk skulle se meg på tv, og at ting derfor ikke måtte framstilles feil - at min «Farmen»-opplevelse ikke bare skulle handle om en flørt. Men så ble jo det eneste jeg fikk etter «Farmen», den lille flørten, sa hun til Dagbladet i oktober.
Spekulasjonene har i det siste omkranset Rotihaug og en annen «Farmen»-deltaker - Ingebjørg Monique Haram (31).
24-åringen fra Nordfjordeid har de siste dagene bodd hos henne i Oslo i forbindelse med at duoen skulle på Se og Hørs kjendisgalla søndag. På den røde løperen hintet de til Dagbladet om at det hadde oppstått romantikk mellom de to.
- Erik er en fantastisk sjarmerende fyr, du får fram mye latter i meg, sa Haram og la lurt til:
- Vi har det gøy sammen.
Mandag avviser de imidlertid at det har oppstått noen romanse dem i mellom.
- Vi er bare veldig gode venner, sier 31-åringen.
Hun er alenemamma for sin fem år gamle sønn, og forteller at hun gjerne kunne tenke seg en kjæreste.
- Det hadde vært fint med en mann å dele livet med, men det er ikke noe jeg har noe hastverk med, sa hun søndag.
De to kunne også fortelle at de har fått mye hyggelige tilbakemeldinger i forbindelse med deltakelsen i det populære reality-programmet. Også noen i overkant hyggelige.

        - Det har vært mye rart. Folk skriver hva de vil gjøre med meg seksuelt. Jeg vil ikke gå i detaljer der, jeg kjenner jeg rødmer bare jeg tenker på det, sa en lattermild Rotihaug.
      
For Harams vedkommende er det vennskap den mest hardbarka fansen er ute etter, ifølge henne. Og de skal være villige til å betale i dyre dommer for det.
- Jeg har blitt tilbudt ti tusen kroner for å bli Snapchat-venn med noen, også er det andre som vil betale meg for å være vennen deres. Det trodde jeg aldri jeg ville oppleve, sa hun, og fulgte opp med:
- Jeg har aldri takket ja. Nei, nei, nei. Venner er venner og det kan ikke kjøpes.
Hun har gjennom deltakelsen fått spesielt mye oppmerksomhet for puppene sine, forteller hun, noe hun lot seg irritere over på gården. Under Kjendisgallaen stilte hun imidlertid i en ganske avslørende utringning.

        - Jeg kan tenke meg at det er en del som kan reagere litt, men det er bare moro. Erik ga meg jo det fine kallenavnet «puppeguri», så jeg følte jeg måtte spille litt på det i dag, til fordel for Erik kanskje!
      
Rotihaug kunne fortelle at han hadde fått ansvar for å passe på at puppene holdt seg innenfor kjolen utover kvelden.
- Jeg er vanligvis septiktømmer, men i dag fikk jeg æren av å være puppevakt for Ingebjørg, humret han.
Ingebjørg Monique Haram (31) røk for øvrig ut av «Farmen» søndag kveld. Erik Rotihaug er fortsatt blant de gjenværende deltakerne.
