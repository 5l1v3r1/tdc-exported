
# 
        اقدامات برخی معترضان خدشه‌ای به روابط ایران و عراق وارد نمی‌کند
      

Published at: **2019-11-07T16:22:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638701/%D8%A7%D9%82%D8%AF%D8%A7%D9%85%D8%A7%D8%AA-%D8%A8%D8%B1%D8%AE%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%AE%D8%AF%D8%B4%D9%87%E2%80%8C%D8%A7%DB%8C-%D8%A8%D9%87-%D8%B1%D9%88%D8%A7%D8%A8%D8%B7-%D8%A7%DB%8C%D8%B1%D8%A7%D9%86-%D9%88-%D8%B9%D8%B1%D8%A7%D9%82-%D9%88%D8%A7%D8%B1%D8%AF-%D9%86%D9%85%DB%8C%E2%80%8C%DA%A9%D9%86%D8%AF)

به گزارش بولتن نیوز، عبدالرحمن سعد جواد قندیل، سفیر عراق در ایران ظهر امروز در دیدار آیت‌الله علوی گرگانی مرجع تقلید شیعیان که در دفتر معظم له برگزار شد،اظهار داشت: سفارتخانه عراق سالانه 5 میلیون ویزا برای زائران ایرانی که به این کشور سفر می‌کنند صادر می‌کند.
 
وی افزود: کنسولگری و سفارت‌خانه ایران در عراق سالانه 4 میلیون ویزا برای زائران عراقی صادر می‌کند که این ویزاها اکثراً برای سفر زیارتی است.
 
سفیر عراق در ایران تصریح کرد: این تعداد زائرانی که از کشور ایران به عراق سفر می‌کنند و همچنین عراقی‌هایی که به کشور ایران سفر می‌کنند نشان‌دهنده عمق رابطه بین دو کشور و ملت است.
سعد جواد قندیل عنوان کرد: سال گذشته 2 میلیون ویزا برای زائران ایرانی که در مراسم اربعین حضور پیدا کردند صادر شد و امسال با توجه به اینکه پول ویزا و پس‌ازآن اصل ویزا برداشته شد بیش از 3 میلیون زائر به کشور عراق سفر کردند.
 
سفیر عراق در ایران با اشاره به وضعیت کشور عراق ادامه داد: برخی از مردم در عراق راهپیمایی کرده و برخی از حقوق خود را مطالبه می‌کنند ولی متأسفانه برخی از مزدوران وارد این راهپیمایی‌ها شده و شعارهایی علیه جمهوری اسلامی ایران سردادند و سعی کردند به کنسولگری ایران در عراق تعرض کنند.
 
وی خاطرنشان کرد:نیروهای امنیتی عراق وضعت را در دست گرفته و سعی کردند جلوی این اقدام را بگیرند،روز گذشته برخی از عشایر به کنسولگری‌های ایران رفته و عذرخواهی کردند و به وزارت خارجه ایران رفتم و تأکید کردم تعرض و اقدامات برخی افراد خدشه‌ای به روابط ایران و عراق وارد نمی‌کند و این روابط هرروز عمیق‌تر خواهد شد.
 
انتهای پیام/#
