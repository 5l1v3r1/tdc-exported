
# OCENE – ZVEZDA: Zvezda Pavkova se ugasila, Jovančić se “okliznuo“, Milunović iznad proseka

Published at: **2019-11-06T00:00:00+00:00**

Author: **Darjan Nedeljković**

Original: [MozzartSport](https://mozzartsport.com/news/341824/sport:/title:ocene-zvezda-zvezda-pavkova-se-ugasila-jovancic-se-okliznuo-milunovic-iznad-proseka)

MILAN BORJAN 5 – Brojke ponekad ume da budu okrutne prema čuvarima mreže. Kada je Zvezda klizila ka ubedljivom porazu, pri rezultatu 3:0, reprezentativac Kanade prema zvaničnoj statistici nije imao nijednu odbranu. Utisak je da nijedan od tih golova nije mogao da brani, ali statistika je jasna. Bio siguran kod kornera i centaršuteva kada se Zvezda držala zubima za vazduh. 
MARKO GOBELJIĆ do 46. minuta 6 – Ušao u meč rovit, ali je uz nesebičnu pomoć Matea Garsije uspeo da donekle umrtvi uticaj đavolskog igrača kakav je Korejac Son. Imao je i jednu defanzivnu bravuru kada je klizećim startom u petercu očistio loptu “ispod zemlje“ koja je bila namenja upravo Sonu. Dešavanja u prvom poluvremenu i inferiornost srpskog šampiona naterala ga je da igra bez mnogo pametovanja i rizika.
NEMANJA MILUNOVIĆ 6 – Da je Crvena zvezda zadržala nulu iskusni štoper zaslužio bi odu o svemu što je prikazao sa ubitačnim napadom Totenhema. Bez imalo razmišljanja možemo da konstatujemo da je potencijalni reprezentativac Srbije odigrao najbolji meč od kada nosi dres Crvene zvezde, ma koliko to oporo zvučalo posle teškog stradanja domaćina. Bio je jak i konstantan, sposoban da zaustavi Sona u situacijama jedan na jedan. Postigao je i nekoliko defanzivnih pogodaka, jer je čupao loptu sa linije kada su je videli svi u golu. 
MILOŠ DEGENEK  5 – Ulovio Harija Kejna u ofsajd poziciju pri nerešenom rezultatu. Nije bio direktan krivac ni za jedan gol, ali bio je slabiji deo štoperskog tandema. Saigrači su ga ostavili na vetrometini, a on je svoje telo i ekipu ostavio bez prepoznatljive energije.
MILAN RODIĆ 5 – Energičan početak i onda veliki tajac. Kada je upotrebio prvi centaršut i gađao Milana Pavkova semafor je odbrojavao 76. minut. Grč koji se kao otrovni virus širio kičmom i plućima Zvezdinog tima zahvatio je i njega. Samo što je iskusni levi bek povremeno patio od onog što se u Ligi šampiona ne sme. Ravnodušnost, melanholija, spušten pogled i predaja. Delovao je kao da je sit uspeha, što je na ovom nivou takmičenja neoprostivo.
DUŠAN JOVANČIĆ  do 63. minuta 5 – Tragičar večeri. Posle perioda rehabilitacije na klupi za rezerve čekalo se da visoki vezista dugim nogama i snagom uspostavi bar povremeno dominaciju Totenhemovog veznog reda. Da konačno pokaže deo prošlogodišnjeg repertoara. Umesto toga... Ceo stadion je u tom 33. minutu povikao “pazi“, ali se Zvezdin vezista okliznuo, dozvolio da ga Sparsi uhvate u klasičnu mišolovku. I pre toga je grešio u postavljanju i igrao sa manjkom samopouzdanja. Kompletan stručni štab Crvene zvezde moraće da se pozabavi njegovim ozdravljenjem. Pojela ga je slaba forma. Morao je Milojević da ga izvede, iako je znao da će rođenog Beograđanina sačekati i poneki zvižduk.
NJEGOŠ PETROVIĆ 5 – Pitaće ga starost zašto u mladosti na svom prvom velikom ispitu nije pravio faul nad Sisokom u situaciji kod drugog gola. Makar po cenu žutog kartona. Taj detalj neiskustva pokazuje koliko su zapravo još mlečni zubi mladom reprezentativcu Srbije. Mogao je po kratkom postupku, za 90 minuta, da postane igrač o kome se priča širom Starog kontinenta. Ispostavilo se da ipak nije mogao. Jeste presekao nekoliko lopti i lepo je to izgledalo,ali... Izgledalo je da je mladi vezista goloruk bačen u kavez sa lavovima koji su ga rastrgli. Jednog dalekog dana ova utakmica će mu pomoći. Iako će on želeti da je zaboravi.
MATEO GARSIJA do 68. minuta 5 – Nije imao toliko vazduha u plućima da izdrži premijerligaški tempo igrača Totenhema. Toliko je bio opterećen dupliranjem Sona da je jednom morao da pukne u lavirntu taktički zahteva. Skandalozno je branio prostor i Denija Rouza kada je već bilo jasno da se crveno-belima smeši poraz. Kada je okrenut licem ka golu, uz višak prostora, ofanzivno je upotrebljiv. A takve situacije su bile retke. Batrgao se, čeprkao loptu, pomagao Gobeljiću. Slabašno.
MARKO MARIN 5,5 – Jedan pokušaj konkretne asistencije i to je sve. Već su svi rivali shvatili da je on u Zvezdinom timu jedini koji može da igra na ovom ili bar približnom nivou. Odlično skautiran, nigd nije mogao da mrdne od Sisoka, Ndombela i povremeno Dajera. Inferiornost kapitena srpskog šampiona u tim duelima najbolje je personifikovala ogromnu razliku u kvalitetu dva tima. Jer Marin je tu inače najmanje problematičan. Večeras nemoćan, nekadašnji reprezentativac Nemačke je jurio terenom kako bi uradio bar nešto. Ovog puta nije uspeo.
VAN LA PARA 5 – Objektivan utisak sa zapadne tribine stadiona Crvene zvezde je da se Holanđanin nije pojavio na meču. Nigde ga nije bilo. Sakriven, sa zadatkom da pomaže Rodiću u dupliranju bokova, upao je u kadar tek kada se odlepio od linije. I mogao je da uskoči u kožu junaka i možda promeni kompletan utisak o svojoj dosadašnjoj epizodi u Ljutice Bogdana. Nije loše ni šutirao, ali je Gazaniga skrenuo loptu do stative.
MILAN PAVKOV 5 – Sudbina i igra brojki provocirala je još jedno zvezdano veče golgetera iz Begeča. Desilo se suprotno. Vatra Milana Pavkova se ugasila tačno 365 dana posle istorijskih golova Liverpulu. Bilo je ovo klasično izgubljeno veče za jednog golgetera bez imalo samopouzdanja. Zicer koji je promašio bi pre tri meseca bi vezanih očiju spakovao u mrežu. Od tog trenutka je postao senka koja luta terenom i samo taložio gomilu nelogičnih poteza. U doboj situaciji je hteo da proigra Garsiju, zatim je kumovao kontri za treći pogodak...

        IZMENE
      
ŽANDER od 46. minuta 5 – Igrao na kontra strani u nedostatku drugih rešenja. Stekao se utisak da je Totenhem izlaskom Gobeljića,računajući na taktičku aljkavost Brazilca, mogao da napravi višak po desnom boku kada god je hteo. Pojurio u kontru u jednom trenutku, ostavio rupu i Totenhem je to kaznio (mada Žander nije jedini krivac).
KANJAS od 62. minuta 5 – Ušao kada je već utakmica izgubila na intenzitetu. Nervirao publiku vraćanjem lopte unazad.
BOAĆI od 68. minuta – Malo vremena za konkretan utisak. Utakmica se već razvodnila. 

        TRENER
      
VLADAN MILOJEVIĆ 5 – Nešto u njegovom timu debelo ne štima i pitanje je ima li pedantni stručnjak više opcija da nekakvim magičnim štapićem iskoreni brojne devijantne pojave. Nije pokušaj transfuzije sa Jovančićem i Njegošom Petrovićem doneo nekakav pomak. Srednji red je ponovo bio nemoćan i bez fizičke snage i jednako uplašen kao na nekim ranijim mečevima. Deluje da ova Crvena zvezda ponekad previše respektuje protivnika, sa ozbiljnim brojem fudbalera koji imaju manjka samopouzdanja i prave forme. Pojedinci iz prošlosezonske i one tamo sezone iz Lige Evrope igrali su najbolji fudbal života na Marakani. Sada to nije slučaj. Neke niti su pocepane. Nije sramota uzgubiti od ovakvog Totenhema, nije ni zaslužen ovako visok poraz, ali bilo je ovo jeftino školovanje.
(FOTO: Reuters)
