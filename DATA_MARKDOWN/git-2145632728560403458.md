
# Cum se scrie în română: shaorma sau şaorma? Propunere pentru introducerea cuvântului în DEX

Published at: **2019-11-07T22:00:00+00:00**

Author: **Redactia Descopera.ro**

Original: [DESCOPERĂ](https://www.descopera.ro/dnews/18553202-cum-se-scrie-in-romana-shaorma-sau-saorma-propunere-pentru-introducerea-cuvantului-in-dex)

Reprezentanţii unui restaurant din Iaşi au anunţat că ar dori să introducă în DEX denumirea preparatului culinar shaorma. Au o dilemă legată de forma corectă a cuvântului - şaorma sau shaorma - iar pentru a stabili acest lucru, le-au cerut părerea şi ieşenilor.
„Deşi este parte din vocabularul curent de peste 20 de ani, numele acestui fel de mâncare nu există oficial în limba română. Cele două variante uzuale, şaorma şi shaorma, sunt folosite alternativ de consumatori, fără un consens general. Iniţiativa de introducere a formei corecte în DEX a stârnit deja primele reacţii online", se arată într-un comunicat al reprezentanţilor restaurantului, citat de Mediafax.
Clienţii restaurantului au fost întrebaţi pe Facebook care ar fi varianta corecta, din punctul lor de vedere. Astfel, ieşenii au fost puşi să aleagă între „şaorma” şi „shaorma”.
„Rezultatele dezbaterii vor fi incluse în documentaţia depusă la Academia Română, care va susţine necesitatea de a introduce cuvântul şaorma/ shaorma în următoarea ediţie a DEX-ului", se arată în comunicat.
Profesorul Stelian Dumistrăcel, unul dintre cei mai cunoscuţi lingvişti din ţară, susţine că acest cuvânt ar trebui trecut în DEX cu ortografia originală şi că se face o corelaţie cu propunţia românească.
„Să fie adăugat, nicio problemă, dacă acest cuvânt corespunde criteriilor lexicografilor. DEX-ul nu este un material de propagandă, de reclamă. Cei care mănâncă pe la restaurantele cu shaorma nu citesc dicţionare, după câte ştiu. El trebuie scris cu sh, că noi citim litere, nu sunete. În dicţionare se poate scrie <pronunţat şi cutare>, se face o corelaţie, se cheamă sistemul de corelaţii între cuvântul scris cu ortografia originală cu pronunţia românească, populară", a explicat lingvistul Stelian Dumistrăcel.
Cuvânul ar trebui să apară în DEX, consideră directorul BCU Iaşi, Ioan Milică.
„Cuvintele nu se introduc în dicţionar la cerere. Cuvintele se introduc în dicţionar după un proces de selecţie pe care lingviştii români îl realizează periodic. Din punctul meu de vedere, dacă ne referim la cuvinte precum shaorma sau kebab, ele ar trebui să figureze în dicţionar, măcar în Dicţionarul Explicativ, dacă nu în Dicţionarul Tezaur al Limbii Române, Dicţionarul Academiei, pentru că e prins deja în dicţionarele altor limbi, precum engleza", a declarat pentru Ioan Milică.
