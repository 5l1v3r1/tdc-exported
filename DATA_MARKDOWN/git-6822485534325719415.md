
# دریافت مجوز برای توسعه صادرات برق

Published at: **2019-11-03T23:04:00+00:00**

Author: ****

Original: [جامعه خبری تحلیلی الف](https://www.alef.ir/news/3980812213.html)

مدیرعامل توانیر گفت: طبق توافقی که بین ایران و برخی از همسایگان آن شکل گرفته است قرار شد تا بخشی از مطالبات برقی ایران به صورت تجهیز در اختیار کشورهای هدف قرار گیرد.
به گزارش مهر، محمدحسن متولی‌زاده، مدیرعامل توانیر در مراسم اختتامیه نوزدهمین نمایشگاه بین‌المللی صنعت برق ایران گفت: اقتصاد برق مهم ترین چالش این صنعت است و بی شک نیازمند تعامل و همکاری بخش خصوصی و دولتی است. برای رونق صنعت برق بازارهای جدید و متفاوتی را شناسایی کردیم و مقدمات حضور در آن نیز  فراهم شده است. طبق توافقی که بین ایران و برخی از همسایگان آن شکل گرفته است قرار شد تا بخشی از مطالبات برقی ایران به صورت تجهیز در اختیار کشورهای هدف قرار گیرد.
وی با اشاره به اینکه یکی از اهداف ما برای بازارهای جدید افزایش و توسعه صادرات برق به کشورهای منطقه است، ادامه داد: درخواستی برای اجرای این هدف به مراجع قانونی ارسال و مجوز آن دریافت شده است که براساس این مجوز شرکت توانیر مسئولیت این مهم و پوشش این خدمات را بر عهده می گیرد.
مدیرعامل شرکت توانیر با اشاره به افزایش تعامل میان وزارت نیرو و فعالان بخش خصوصی صنعت برق، تاکید کرد: یکی از مشکلات ما تامین منابع برای ایجاد زیرساخت شهرک‌های صنعتی است. با همکاری سازمان برنامه و بودجه درصدد استفاده از مشارکت عمومی برای احداث تجهیزات برقی لازم در شهرک‌های صنعتی هستیم تا با همکاری بخش خصوصی شاهد رونق هر چه بیشتر تولید داخلی و پیشرفت سریعتر پروژه‌های برقی لازم در شهرک‌های صنعتی باشیم.
وی به مسئله عرضه و تقاضا برای خرید و فروش برق اشاره کرد و گفت: این آمادگی از سوی توانیر وجود دارد تا از این عرصه خارج و این مهم را از طریق بورس در اختیار بخش خصوصی قرار بدهد.
