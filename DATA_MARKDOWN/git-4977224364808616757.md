
# Tudi druga bomba uspešno deaktivirana, sirene označile konec nevarnosti

Published at: **2019-11-03T13:04:22+00:00**

Author: ****

Original: [STA.si](https://www.sta.si/2693566/tudi-druga-bomba-uspesno-deaktivirana-sirene-oznacile-konec-nevarnosti)


        Maribor, 3. novembra - Strokovnjaki državne enote za varstvo pred neeksplodiranimi ubojnimi sredstvi so v Mariboru uspešno deaktivirali še drugo nedavno najdeno letalsko bombo. Tokrat je šlo za kar 500-kilogramsko bombo, najdeno na gradbišču ob železniški progi v bližini avtobusne postaje. Sirene so malo pred 14. uro označile konec nevarnosti in s tem tudi evakuacije.
      
Kot je medijem povedal tiskovni predstavnik Policijske uprave Maribor Miran Šadl, so pirotehniki uspeli varno onesposobiti tudi drugo bombo. "S tem je konec nevarnosti in ljudje se lahko vrnejo na svoje domove," je dejal Šadl.
Uprava za zaščito in reševanje je tudi za današnjo akcijo opravila evakuacijo ljudi iz 300-metrskega pasu okoli lokacije bombe. Tokrat je ta bila bolj zahtevna kot v četrtek, saj je območje zajemalo kar tisoč ljudi. Ob tem je še okoli 2200 prebivalcev na območju med 300- in 600-metrskim pasom moralo ostati v svojih stanovanjih.
Zaradi akcije onesposobitve bombe je bilo v Mariboru zaprtih več cest, pa tudi hitra cesta proti Pesnici. Zaprti sta bili tudi avtobusna in železniška postaja, motena je bila oskrba s plinom.
Večji del Univerzitetnega kliničnega centra Maribor je bil tokrat izven območja nevarnosti, v 600-metrskem pasu se je nahajala le stavba oddelka za infekcijske bolezni in vročinska stanja. V območju evakuacije je bil tudi del mariborskih zaporov, a so zapornike in pripornike preselili v tisti del objekta, ki je izven 300-metrskega pasu.
Že v četrtek so v Mariboru pirotehniki onesposobili 250-kilogramsko bombo na gradbišču v bližini največjega mariborskega nakupovalnega središča, a je bilo takrat evakuiranih le 80 ljudi. Za vse, ki niso imeli drugih možnosti, so oba dneva pripravili prostor v Dvorani Tabor.
