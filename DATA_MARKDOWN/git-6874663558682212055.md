
# ברקת פירסם נייר התייעצות עם חברות הביטוח להקלות ביישום דרישות ההון

Published at: **2019-11-06T00:00:00+00:00**

Author: **רחלי בינדמן**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773222,00.html)

בהמשך לחשיפת כלכליסט כי משה ברקת, הממונה על שוק ההון, בוחן הקלות ביישום הסולבנסי 2 - דרישות ההון המחמירות על חברות הביטוח: רשות שוק ההון פירסמה היום (ד') נייר התייעצות עם חברות הביטוח ביחס לפריסה הראויה של הוראות המעבר בהתאם למתרחש באירופה, משם מלכתחילה אומצו ההוראות בישראל.
המצב בישראל כיום הוא שחברות ביטוח חייבות להגיע לעמידה של 100% בדרישות ההון המחמירות עד סוף 2024, ואילו באירופה יש לחברות עד שנת 2032.
המשמעות המרכזית של הסולבנסי מבחינת חברות הביטוח היא שכל עוד לא יעמדו במלוא דרישות ההון, הן לא יכולות לחלק דיבידנדים.
לפני מספר חודשים רוב החברות (למעט כלל ביטוח) כבר עמדו בדרישות ההון המלאות של הסולבנסי. אך סביבת הריבית היורדת, ועדכון טבלאות תוחלת החיים שמחייבות הקצאת הון גבוה יותר על תיקי ביטוחי החיים הישנים - שבהם יש מקדם קצבה מובטח בגלל התארכות תוחלת החיים - הרחיק חלק מהחברות מעמידה במלוא הדרישות.
כך למשל במגדל, שהספיקה לחלק השנה דיבידנד על בסיס הנחות עמידה בסולבנסי נכון ל-2018. שבועיים בלבד לאחר החלוקה פירסמה רשות שוק ההון עדכון ללוחות התמותה, שהראה כי מצב הסולבנסי נכון ל-2019 במגדל כבר פחות טוב.
הקלות אפשריות במעבר ליישום מלא של הסולבנסי, שקיימות באירופה, הן למשל לפרוש לאורך יותר זמן את השפעת ירידת הריבית כדי שירידה חדה - כפי שהתרחשה ברבעונים האחרונים - לא תטלטל את יכולת העמידה של החברות במדרגות הנדרשות ליישום הסולבנסי.
ברקת עוד לא קיבל החלטה אם להקל על החברות בפריסה. עם זאת, הוא הבהיר כי בשלב זה גם אם ישנה את הפריסה, לא ישנה את תנאי הסף לחלוקת דיבידנד ועדיין תידרש לכך עמידה של 100% בדרישות ההון. אם כן, בשלב זה לפחות, נייר ההתייעצות אינו בשורה גדולה עבור החברות.
לצורך השוואה, באירופה תקופת הפריסה הארוכה יותר כללה גם הקלות בחלוקת דיבידנדים, ולכן שם השפעות הסולבנסי פחות מורגשות. בכל זאת, אם אכן תוגדל לבסוף תקופת פריסת יישום הסולבנסי, יהיה לחברות הביטוח יותר קל להיערך.
חברות הביטוח נדרשות לבצע התאמות בפעילות העסקית שלהן כדי לעמוד במלוא הדרישות. חברה עם תיק ביטוח חיים גדול מאוד שהוא עתיר דרישות הון, כמו מגדל למשל, צריכה במקביל להוריד סיכונים במוצרים אחרים כדי ליצור איזון מסויים.
הסולבנסי גם משפיע על אופן ניהול תיק ההשקעות של חברות הביטוח, כשהוא דורש לדוגמה הון גבוה יותר על השקעה במניות. לכן יש לו השלכות רחבות מאד כך שפריסה יכולה להקל על החברות ביישום של הסולבנסי.
ברקת אומר כבר תקופה כי תמונת המצב הייתה אחרת ב-2016, כשאומץ הסולבנסי בישראל. מאז חלו תמורות בשוק ההון, בדגש על סביבת הריבית שירדה מאד ומשפיעה גם היא מהותית על היקף ההון הנדרש מחברות הביטוח על בסיס הוראת הסולבנסי. לפיכך, הוא מבקש לבחון כעת אם יש מקום להקלות בפריסה שיאפשרו לחברות אורך רוח לגייס את ההון הנדרש ולבצע התאמות בפעילות הביטוחית שלהם.
בתוך כך, ברשות בוחנים הקלות על חברות הביטוח ביישום הסולבנסי בכל הקשור להשקעות. היישום במודל היום מקשה על חברות ביטוח להיכנס להשקעות לפרויקטים שלמדינה יש אינטרס שיכנסו אליהן כמו פרויקטי תשתיות ארוכי טווח, השקעה לא סחירה במניות, השקעה בחברות אינשורטק ועוד. ברקת בוחן הקלות בדרישות כדי לעודד השקעות מסוג זה.
