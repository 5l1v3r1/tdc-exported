
# 
        شبکه تعاملی تحلیل‌گران جوان اقتصاد ایران با هدف افزایش مشارکت و نقش آفرینی جوانان کشور
      

Published at: **2019-11-04T21:12:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638186/%D8%B4%D8%A8%DA%A9%D9%87-%D8%AA%D8%B9%D8%A7%D9%85%D9%84%DB%8C-%D8%AA%D8%AD%D9%84%DB%8C%D9%84%E2%80%8C%DA%AF%D8%B1%D8%A7%D9%86-%D8%AC%D9%88%D8%A7%D9%86-%D8%A7%D9%82%D8%AA%D8%B5%D8%A7%D8%AF-%D8%A7%DB%8C%D8%B1%D8%A7%D9%86-%D8%A8%D8%A7-%D9%87%D8%AF%D9%81-%D8%A7%D9%81%D8%B2%D8%A7%DB%8C%D8%B4-%D9%85%D8%B4%D8%A7%D8%B1%DA%A9%D8%AA-%D9%88-%D9%86%D9%82%D8%B4-%D8%A2%D9%81%D8%B1%DB%8C%D9%86%DB%8C-%D8%AC%D9%88%D8%A7%D9%86%D8%A7%D9%86-%DA%A9%D8%B4%D9%88%D8%B1)

گروه اقتصادی: در این نشست مشاور وزیر اقتصاد در امور جوانان ضمن تبیین برنامه های این وزارتخانه در ارتباط با افزایش مشارکت و نقش آفرینی جوانان کشور در فرآیند تصمیم سازی و سیاستگذاری اقتصادی کشور، به تشریح نحوه فعالیت شبکه تعاملی اکونت پرداخت و این شبکه را در کنار هسته های اندیشه ورزی به عنوان بازوهای مشورتی وزارت امور اقتصادی و دارایی و ابزاری برای بهره مندی هر چه بیشتر از آخرین یافته های علمی و ایده های نوآورانه و خلاقانه در حوزه های مختلف اقتصادی معرفی کرد.
 
 
به گزارش بولتن نیوز به نقل از شادا، دکتر پیمان میراب با اشاره به تأکید مقام معظم رهبری و ریاست محترم جمهوری در استفاده از ظرفیت جوانان در جهت پیشرفت و توسعه کشور، این شبکه تعاملی را ابزاری بسیار مناسب برای مشارکت صاحبنظران جوان و خبرگان جامعه در فرآیندهای تصمیم‌گیری کلان دانست .
وی افزود: این شبکه تعاملی به دنبال آن است که ارتباط میان خبرگان با نهادهای تصمیم‌گیر را تسهیل و حلقه فعال صاحبنظران کشور را گسترده تر نماید. همچنین سهولت امکان بحث و تبادل نظر در این شبکه سبب خواهد شد تا تعداد بیشتری از صاحبنظران در موضوعات مختلف مطروحه اظهار نظر نمایند و این امر سبب غنای مطالب گردد.
وی اظهار داشت: بستر نرم‌افزاری که اکونت در اختیار کاربران خود قرار می دهد، سبب می شود، تا بعد زمان و مکان و همچنین سلسله مراتب اداری و مدیریتی حذف شده و کاربران بدون نیاز به مشارکت حضوری به راحتی پیشنهادات و ایده‌های خود را مطرح و یا در مورد مسایل بیان شده اظهار نظر نمایند.
دکتر میراب افزود: در این شبکه تلاش خواهد شد با طرح موضوعات پژوهشی وزارت امور اقتصادی و دارایی از ایده‌های صاحبنظران مختلف که بخش بزرگی از آنها اساتید و دانشجویان کشور هستند، استفاده شود و همچنین مسیر دریافت ایده‌ها و نظرات خبرگان جامعه در حوزه های مختلف اقتصادی تسهیل گردد.
دکتر میرآب در انتهای مباحث خود گفت: از جمله اهداف وزارت اقتصاد ایجاد تعامل دوسویه با صاحبنظران و خبرگان اقتصادی بالاخص جوانان است و وزیر امور اقتصادی و دارایی در مقاطع مختلف بر ضرورت مشارکت جوانان در فرایندهای مختلف راهبردی و عملیاتی وزارت اقتصاد تاکید داشته اند. بر این اساس مقرر شده است ‌در بازه های زمانی مختلف اقتصاددانان جوان طی جلساتی در حضور وزیر امور اقتصادی و دارایی، به بیان نظرات خود بپردازند و بر این اساس دومین نشست وزیر امور اقتصادی و دارایی با صاحبنظران اقتصادی کشور در هفته انتهایی آبان ماه سال جاری برگزار خواهد شد.
در ادامه جلسه مدیر کل امور اقتصادی و دارایی استان خراسان رضوی نیز ضمن تقدیر از حضور و استقبال دانشجویان از این جلسه اظهار داشت: در کنار شکل گیری هسته‌های اندیشه‌ورزی، شبکه تعاملی تحلیلگران جوان اقتصاد ایران با هدف ایجاد حلقه ارتباطی میان سیاستگذاران اقتصادی با جامعه، دانشگاه، صنعت، صاحب‌نظران اقتصادی، اساتید و دانشجویان اقصی نقاط کشور و همچنین استفاده از نظرات و ایده‌های آن راه‌اندازی شده است و امید است، مشارکت هر چه بیشتر دانشجویان و صاجبنظران در این شبکه سبب افزایش کیفیت تصمیمات سیاستی در حوزه های مختلف اقتصادی گردد .
شایان ذکر است شبکه تعاملی اکونت به آدرس اینترنتی https://econet.mefa.ir پذیرای مشارکت صاحبنظران و نخبگان در موضوعات مختلف اقتصادی است.
