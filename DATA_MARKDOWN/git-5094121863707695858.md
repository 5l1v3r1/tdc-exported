
# Návnady se střepy, mrtvý ovčák. V brněnské Bystrci tráví psy, bojí se místní

Published at: **2019-11-02T11:59:00+00:00**

Author: **Klára Vašíčková**

Original: [Deník.cz](https://www.denik.cz/krimi/navnady-se-strepy-mrtvy-nemecky-ovcak-v-bystrci-nam-travi-psy-boji-se-mistni-20191102.html)

Musíme traviče časem chytit my, aby to už nikdy znovu neudělal. Tak okomentoval smrt psa v brněnské Bystrci tamní obyvatel Milan Chalupa. Reagoval tak na upozornění šířící se v posledních dnech internetem. Pejskaře nabádá k opatrnosti kvůli nedávné otravě feny německého ovčáka v ulici Makrůvky.
Podle místních se v místě otrávili tři psi, z toho dva nepřežili. Názory na okolnosti neštěstí se různí. „Tohle je dlouhodobá záležitost. Incidenty podobného typu se objevují ve vlnách už asi pět let. Dříve tu byly třeba i návnady se střepy nebo špendlíky. Domnívám se, že se tím někdo baví,“ naznačil Viktor Lošťák.
Milan Krátký, který spravuje webovou stránku Bystrčník, si naopak myslí, že jsou nehody spojené s deratizací v jednom z domů. „Je to však profesionální jed. Psi zemřeli do půl hodiny. Jed na krysy zabíjí až po několika dnech,“ prohlásil.
Chovatelka Lenka Adamová přemýšlí, že někomu stačí, když zvíře štěká pod oknem nebo pomočí dveře u auta. „Pak to lidé mohou začít dělat úmyslně,“ sdělila.
Bystrcký starosta Tomáš Kratochvíl o žádném traviči neví. „Nikdo mě neupozornil. Pokud lidé mají podezření, mohou se obrátit na mě, nechám to prověřit,“ slíbil.
Souhlasí s nim i policejní mluvčí David Chaloupka. „Zaznamenali jsme šíření těchto informací, ale nikdo nic nenahlásil. Někdy se může stát, že psi umírají z jiných důvodů a lidé si myslí, že je to otrava. Potřebujeme najít návnadu nebo dostat zprávu od zvěrolékaře,“ vysvětlil mluvčí. Pokud se úmyslné trávení potvrdí, strážci zákona o tom budou informovat a začnou situaci řešit. „Může to pak být i nebezpečné pro malé děti,“ varoval Chaloupka.
Obavy obyvatel Bystrce se dostaly také k strážníkům. „Oficiálně nikdo nic nenahlásil, ale víme o nich. Bereme je na vědomí a při obchůzkách pečlivě prohledáváme keře a další místa, kde mohou být návnady. Zatím jsme nic nenašli,“ uklidnil mluvčí brněnské městské policie Jakub Ghanem. Tři údajné otravy psů v první polovině letošního roku zaznamenali lidé také v Kunštátě na Blanensku.
Jako příznaky otravy brněnská veterinářka Zlata Hošková uvádí malátnost, křeče, nadměrné slinění a krvácení při vylučování. „První pomoc je nechat psa vyzvracet. Pokud si stále nejsme jistí, že je zvíře v pořádku, pak vyhledat odbornou pomoc,“ poradila.
Podezření z týrání psa vyšetřují policisté také v Želešicích na Brněnsku. Muž tam přednedávnem zvíře uvázal na autolano, zahákl za vůz a rozjel se. Zachytily ho obecní kamery. Pes přežil.

        KLÁRA VAŠÍČKOVÁ
        
        OLDŘICH HALUZA
      
