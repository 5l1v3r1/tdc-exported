
# Mestskí poslanci v Drážďanoch vyhlásili stav nacistickej núdze, reagujú na útoky extrémistov

Published at: **2019-11-02T20:35:04+00:00**

Author: **Webnoviny**

Original: [Denník politika](http://dennikpolitika.sk/archiv/88523)

2.11.2019 (Webnoviny.sk) – Inšpirovaní slovným spojením „stav klimatickej núdze“, mestskí poslanci vo východonemeckých Drážďanoch schválili tento týždeň „stav nacistickej núdze“. Radnica tak reaguje na narastajúci počet útokov v meste zo strany stúpencov krajnej pravice voči ľuďom inej farby pleti či iného svetonázoru.
Vyhlásenie „stavu nacistickej núdze“ navrhol Max Aschenbach, poslanec drážďanskej mestskej rady za satirickú stranu Strana (Die Partei). Podporili ho aj poslanci Zelených, Sociálnodemokratickej strany Nemecka (SPD), strany Ľavica a aj Slobodných demokratov (FDP).
Mestský poslanec za FDP Holger Hase však zároveň slovné spojenie „stav nacistickej núdze“ kritizoval s tým, že mestu urobí veľmi zlú reklamu. Z rovnakého dôvodu rezolúciu nepodporili poslanci z radov Kresťanskodemokratickej únie Nemecka (CDU) kancelárky Angely Merkelovej.
Celkovo hlasovalo v drážďanskej mestskej rade za túto rezolúciu 39 poslancov, proti ich bolo 29.
Podľa policajných záznamov sa v roku 2017 odohralo v Drážďanoch 52 útokov zo strany stúpencov krajnej pravice, v roku 2018 ich bolo už 60. Ide samozrejme len o prípady, ktoré boli nahlásené, pričom podľa odborníkov ide len o špičku ľadovca a veľkú väčšinu takýchto prípadov ľudia nehlásia.
Viac k témam: extrémizmus, krajná pravica, nacizmusZdroj: Webnoviny.sk – Mestskí poslanci v Drážďanoch vyhlásili stav nacistickej núdze, reagujú na útoky extrémistov © SITA Všetky práva vyhradené.
