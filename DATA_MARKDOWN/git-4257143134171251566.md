
# Kemény fegyházévek elé nézhet a tatabányai bűnbanda

Published at: **2019-11-07T18:41:54+00:00**

Author: **Infostart / MTI**

Original: [infostart](https://infostart.hu/bunugyek/2019/11/07/kemeny-fegyhazevek-ele-nez-a-tatabanyai-bunbanda)

A Komárom-Esztergom Megyei Főügyészség bűnszervezetben, különösen jelentős vagyoni hátrányt okozó költségvetési csalás bűntette emelt vádat egy 12 tagú társaság ellen, amely kétmilliárd forint áfát csalt el – tájékoztatott csütörtökön a megyei főügyész.
Reszl Ildikó közölte: a bűnszervezet vezetője tatabányai székhelyű húskészítmények nagykereskedelmével foglalkozó gazdasági társaságokat irányított, amelyek 2012. júniusa és 2014. decembere között az EU-ból belföldi cégeknek értékesítettek árut.
A két vállalkozás áfa levonására nem volt jogosult, a fizetendő adó összegét az elsőrendű vádlott fiktív számlák befogadásával jelentéktelen összegűre csökkentette.
A fiktív számlákat nyolc cég állította ki, ezeket szintén az elsőrendű vádlott irányította. A cégláncolat alkalmazásával azt a látszatot keltették, hogy a közbeékelődött vállalkozások vásároltak uniós cégektől.
Az ügyészség öt európai államhoz intézett jogsegélykérelmet, ennek nyomán tanúkat hallgattak ki és iratokat szereztek be.
Az ügyészség indítványozta, hogy – ha a vádlottak az előkészítő ülésen a bűncselekmények elkövetését beismerik – a bíróság a bűnszervezet vezetőjét 8 év fegyházra, két vádlottat 7 és 6 év fegyházra, hármat 3-3 év, egyet 2 év 6 hónap, négyet pedig 2-2 év börtönre ítéljen.

        Nyitókép: BVOP
      
