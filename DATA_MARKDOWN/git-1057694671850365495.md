
# Βόρεια της Κρήτης βρέθηκε η 45χρονη που αγνοούταν στην Φολέγανδρο

Published at: **2019-11-03T10:21:36+00:00**

Author: ****

Original: [News.gr](https://www.news.gr/ellada/article/2017352/voria-tis-kritis-vrethike-i-45chroni-pou-agnooutan-stin-folegandro.html)

Ζωντανή και καλά στην υγεία της βρέθηκε η 45χρονη από τη Νέα Ζηλανδία, η οποία αγνοούταν από το μεσημέρι της περασμένης Παρασκευής από την Αγκάλη Φολέγανδρου, όπου είχε μεταβεί με λέμβο.
Όπως μεταδίδει η ιστοσελίδα ektriti.gr, η γυναίκα εντοπίστηκε 55 ναυτικά μίλια βόρεια του Ηρακλείου, μέσα σε βάρκα του ιστιοφόρου της από το πλήρωμα του περιπολικού του Λιμενικού Σώματος του Κεντρικού Λιμεναρχείου Ηρακλείου. Πληροφορίες που επικαλείται το δημοσίευμα, αναφέρουν ότι η γυναίκα εντοπίστηκε από τους λιμενικούς εξαντλημένη, αλλά σώα και μεταφέρεται στο λιμάνι, προκειμένου να παραληφθεί από ασθενοφόρο.
Η 45χρονη είχε έρθει για διακοπές στην Ελλάδα και βρισκόταν στη Φολέγανδρο με ιστιοφόρο. Είχε βγει στη στεριά με ένα μικρό βαρκάκι, για να ψωνίσει και τηλεφώνησε στον σύζυγό της. Του είπε ότι επιστρέφει στο ιστιοφόρο με το ίδιο σκάφος, που είχε ξεκινήσει λίγες ώρες νωρίτερα και έκτοτε τα ίχνη της χάθηκαν μυστηριωδώς.
