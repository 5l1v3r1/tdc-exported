
# Децата с по-бедни семейства прекарват повече време пред таблета

Published at: **2019-11-02T12:30:00+00:00**

Author: **Нели Христова**

Original: [Dnes.bg](https://www.dnes.bg/technology/2019/11/02/decata-s-po-bedni-semeistva-prekarvat-poveche-vreme-pred-tableta.428298)

Децата от семейства, чиито доходи не надвишават 35 хиляди долара годишно, прекарват повече време пред екраните на таблетите и смартфоните, в сравнение с връстниците си с по-заможни родители, пише в. "Дейли мейл".
Изданието цитира изследване, осъществено от неправителствената организация "Комън сенс". Тя изучава въздействието на медиите и технологиите върху семейството и образованието. От получените данни става видно, че 13-18-годишните деца от семейства със скромни доходи се задържат пред екраните на джаджите си средно по 8,5 часа на ден.За сравнение тези, чиито родители получават над 100 хиляди долара годишно, се захласват дневно по таблети и смартфони шест часа и 49 минути. Това е почти два часа по-малко.
За бедните деца от групата на 8-12-годишните прекараното всеки ден време пред екраните е около 6 часа. При по-богатите им връстници времето е 4 часа.
Гледането на видеа и телевизионни шоу програми е най-популярното занимание и за двете групи. Тийнейджърите отделят четири пъти повече време на социалните медии, в сравнение с възрастните.Според специалистите децата от по-бедните семейства използват джаджите, за да компенсират донякъде неравностойното си положение в обществото. Другите форми на контакти и забавления често струват пари, с които техните родители не разполагат.
