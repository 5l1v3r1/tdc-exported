
# StarCraft 3, il team vorrebbe mettersi subito a lavoro

Published at: **2019-11-03T07:45:00+00:00**

Author: **Giacomo Todeschini**

Original: [Tom&#39;s Hardware](https://www.tomshw.it/videogioco/starcraft-3-team-mettersi-lavoro/)

Tra un annuncio e l’altro di questa scoppiettante BlizzCon 2019 è riuscito a ritagliarsi un suo spazio anche StarCraft 2. Il celebre RTS, infatti, ha presenziato alla manifestazione con una serie di novità, come l’introduzione di un’IA basata sul sistema DeepMind e sull’annuncio del futuro arrivo del nuovo comandante Arcturus Mengsk. A quanto pare però agli sviluppatori di questo secondo capitolo della celebre saga, oltre a lavorare su contenuti aggiuntivi, non dispiacerebbe cominciare a pensare ad un futuro StarCraft 3.
Durante l’annuale kermesse di Blizzard Entertainment sono infatti state chieste notizie su un terzo ipotetico capitolo a Tim Morton e Kevin Dong, rispettivamente production director e lead co-op designer di StarCraft 2.
Leggi anche: Diablo 4 avrà un open world condiviso tra i giocatori
I due sviluppatori non hanno purtroppo fatto trasparire nulla riguardo un’eventuale sviluppo segreto ma hanno però dichiarato: “La cosa migliore per sapere cosa faremo in futuro è ascoltare i giocatori. Credo quindi che se ci fosse un grande interesse per gli RTS da parte della community Blizzard saprebbe ascoltare il messaggio. Credo ci sia una grande opportunità a riguardo in futuro, dobbiamo solo aspettare e vedere cosa succederà”.
Nulla di palesemente confermato quindi, ma, a quanto pare, StarCraft 3 prima o poi molto probabilmente si farà.
Morton ha inoltre aggiunto: “Il team che sta lavorando su StarCraft 2 è incredibilmente appassionato di strategici in tempo reale e anche io personalmente lo sono. Gli RTS sono il mio genere preferito sia da giocare che da sviluppare”.
Che ne pensate di questa notizia, vi piacerebbe vedere un ipotetico StarCraft 3 o secondo voi il secondo capitolo della saga ha ancora molto da dire? Contenti di quanto annunciato alla BlizzCon 2019 per StarCraft 2? Fateci sapere che ne pensate direttamente nei commenti!
