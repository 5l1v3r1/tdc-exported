
# نخستین برف پاییزی در جاده اسالم به خلخال + تصاویر

Published at: **2019-11-03T16:09:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544555.html/%D9%86%D8%AE%D8%B3%D8%AA%DB%8C%D9%86-%D8%A8%D8%B1%D9%81-%D9%BE%D8%A7%DB%8C%DB%8C%D8%B2%DB%8C-%D8%AF%D8%B1-%D8%AC%D8%A7%D8%AF%D9%87-%D8%A7%D8%B3%D8%A7%D9%84%D9%85-%D8%A8%D9%87-%D8%AE%D9%84%D8%AE%D8%A7%D9%84---%D8%AA%D8%B5%D8%A7%D9%88%DB%8C%D8%B1)

رئیس اداره راهداری و حمل و نقل جاده ای تالش از سفیدپوش شدن جاده اسالم به خلخال خبر داد و رانندگان مسیر را به داشتن تجهیزات گرمایشی توصیه‌کرد.
به گزارش شبکه اطلاع رسانی راه دانا؛ به نقل از 8دی غلامحسین بخت شاهی رییس اداره راهداری و حمل و نقل جاده‌ای تالش با بیان اینکه بارش برف از ساعت ۲۲ روز گذشته شروع شده و به صورت پراکنده ادامه دارد و ارتفاع آن در جاده اسالم به خلخال، پنج سانتیمتر است اظهار کرد: راه های ارتباطی ییلاقات بالادست و همسطح جاده اسالم نیز سفید پوش است اما با توجه به استقرار تیم راهداری و نمک پاشی و برف روبی جاده، تردد وسایل نقلیه جریان دارد.
افشین حمیدنژاد رئیس اداره هواشناسی تالش نیز گفت: نخستین برف پاییزی، ارتفاعات این شهرستان vh سفیدپوش کرد و امروز پایین ترین دمای ثبت شده، منفی ۲ درجه سانتیگراد مربوط به ایستگاه هواشناسی خودکار اسب بونی در محور اسالم به خلخال است.
حمیدنژاد افزود: این دما پایین ترین دمای ثبت شده تاکنون در ایستگاه های هواشناسی استان گیلان است و روز گذشته در مسیر جاده اسالم به خلخال و برخی نقاط دیگر، بادگرم حاکم بود و بیشترین سرعت آن در استان، ۷۶ کیلومتر بر ساعت گزارش شده است.
وی ادامه داد: پیش بینی می شود بارش ها امروز ادامه یابد و از فردا به مرور با قطع بارندگی ها دمای هوا تا پایان هفته به صورت نسبی افزایش یابد.
بخش اسالم تالش حدود ۵۰ هزار نفر جمعیت دارد و محور اسالم به خلخال با ۷۰ کیلومتر امتداد، از مسیرهای گردشگرپذیر و ارتباطی استان های گیلان و اردبیل است.
شهرستان تالش با ۲۰۰ هزار نفر جمعیت در بخش های مرکزی، اسالم، حویق و کرگانرود در ۱۱۰ کیلومتری غرب مرکز استان گیلان واقع شده است.
انتهای پیام/
