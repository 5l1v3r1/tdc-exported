
# Įvertinimai žalgiriečiams: mentalitetu išsiskiriantis Grigonis ir improvizuoti mėgstantis LeDay

Published at: **2019-11-02T00:31:00+00:00**

Author: ****

Original: [basketnews.lt](https://www.basketnews.lt/news-134223-ivertinimai-zalgirieciams-mentalitetu-issiskiriantis-grigonis-ir-improvizuoti-megstantis-leday.html)

Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: D.Lukšta
Kauno „Žalgiris“ sukūrė stebuklą Stambule, kur per paskutinę minutę panaikino septynių taškų deficitą ir 79:76 palaužė vietos „Fenerbahče“.
Eurolygos grandų nuo penktojo pralaimėjimo neišgelbėjo ir fantastiškai žaidęs Nando De Colo. Prancūzas per 32 minutes įmetė 29 taškus (6/9 dvit., 4/5 trit., 5/5 baud.) ir surinko 28 naudingumo balus.
Kauniečius į pergalę atvedė fenomenaliai rungtynių pabaigą sužaidęs Marius Grigonis. Gynėjas per 30 minučių pelnė 19 taškų (3/4 dvit., 2/5 trit., 7/8 baud.), išprovokavo 7 pražangas ir surnko 23 naudingumo balus.
„BasketNews.lt“ žurnalistas Jonas Lekšas įvertino žalgiriečių individualų pasirodymą pergale pasibaigusiose rungtynėse Stambule.
Nuotr. BasketNews.lt/D.Lukšta
Marius tiesiog dievina rungtynes, kur viskas sprendžiasi paskutinėmis minutėmis. Gynėjas rungtynių pradžioje spėjo visus išgąsdinti dėl patirtos traumos, tačiau vėliau grįžęs ant parketo puolime terorizavo De Colo. Tai, ką Grigonis padarė per paskutinę minutę, yra žaidėjo mentaliteto įrodymas, kuriuo jis išsiskiria iš kitų Lietuvos krepšininkų.
Nuotr. Basketnews.lt/D.Lukšta
Amerikietis darė klaidų gynyboje tiek ant ūselio, tiek ant perimetro bei ne visada priimdavo teisingus sprendimus puolime, bet mačo pabaigoje buvo reikšminga „Žalgirio“ sugrįžimo dalis. Zachas puolime nevengė improvizuoti, o tai kelis kartus pasiteisino. Stambule dar sykį galėjome įsitikinti, kaip aukštaūgis mėgsta bėgti į greitą puolimą ir būti jame pavojingas.
Nuotr. Basketnews.lt/D.Lukšta
Amerikietis puolime nesiėmė iniciatyvos, tačiau solidžiai kontroliavo rungtynių tempą. Walkupui pavyko pristabdyti įsibėgėjusį Kostą Slouką, kuris po žalgiriečio kontrole ketvirtajame kėlinyje nebebuvo toks pastebimas. Taip pat Thomasas porą sykių perėmė kamuolį ir greituosiuose išpuoliuose judino „Žalgirio“ puolimą.
Nuotr. BNS
Kapitonas dvikovą pradėjo starto penkete ir šis Šarūno Jasikeivičiaus sprendimas pasiteisino. Paulius rinkosi kamuolius, kartojo netikslius metimus, sykį realizavo metimą pikenpopo situacijoje ir savo meistriškumu puolime kompensavo klaidas gynyboje, kur kelis sykius suklydo prižiūrėdamas tiek Derricką Williamsą, tiek Joffrey Lauvergne.
Nuotr. BasketNews.lt/D.Lukšta
Hayesas dalį laiko aikštėje praleido žaisdamas lengvojo krašto pozicijoje ir dar sykį demonstravo savo gebėjimus atliekant perdavimus. Puolėjas individualiais veiksmais nepiktnaudžiavo, tačiau primindavo apie save tuomet, kai komandai jo labiausiai reikėjo – tritaškis antro kėlinio pabaigoje, kai šeimininkai pradėjo tolti, ketvirtojo kėlinio viduryje dar vienas tolimas metimas ir galiausiai dvitaškis su pražanga paskutinę mačo minutę.
Nuotr. BasketNews.lt/D.Lukšta
Praėjusį sezoną ne sykį prieš „Fenerbahče“ žaidęs Perezas dvikovą pradėjo startiniame penkete ir sužaidė rezultatyviausias karjeros rungtynes Eurolygoje. Pirmoje mačo dalyje meksikietis puikiai skirstė perdavimus bei pats užbaiginėjo atakas, tačiau turėjo problemų su Slouku. Po pertraukos įžaidėjas puolime pradėjo dvejoti ir neišvengė klaidų, o gynyboje toliau Sloukui per laisvai leido diriguoti šeimininkų atakoms.
Nuotr. D.Lukšta
Australas mačą pradėjo starto penkete ir puikiai sukdavosi po krepšiu pikenrolo situacijose. Nors „Fenerbahče“ neleido Landale'ui atakuoti iš toli, jis sugebėjo gerai užsiimti pozicijas ir susirinkti savo taškus iš po krepšio. Vis dėlto gynyboje Jockui buvo sunku ir jis susirinko tris greitas pražangas, o po pertraukos grįžęs į aikštelę užsidirbo dar dvi nuobaudas puolime ir baigė savo pasirodymą.
Nuotr. BasketNews.lt/D.Lukšta
Ulanovui porą sykių pavyko ant ūselio išprovokuoti varžovų pražangas, bet iš esmės šis žaidimo elementas „Žalgirio“ žaidime buvo neutralizuotas. Taip pat porą kartų Edgaras suklydo perduodant kamuolį, o po vienos klaidos nutiko Walkupo nesportinė pražanga. Pirmuosius taškus iš žaidimo lietuvis pelnė 37-ąją rungtynių minutę, bet tai buvo itin svarbus tolimas metimas, leidęs išlikti kauniečiams kovoje.
Nuotr. BasketNews.lt/D.Lukšta
Milaknis dvikovą pradėjo tritaškiu, tačiau vėliau puolime išnyko, kur dar spėjo suklysti porą sykių. Gynyboje Artūrui buvo sunku vaikytis De Colo, kuris baudė veteraną ir dėl šios priežasties Jasikevičius negalėjo ilgai aikštėje laikyti savo snaiperio.
Nuotr. D.Lukšta
Jasikevičius rotacijoje atrado vietos Gebenui, tačiau per 5 praleistas minutes ant parketo lietuvis kažkuo išsiskirti nespėjo. Aukštaūgis sykį neužtikrintai sužaidė baudos aikštelėje ir atliko nelogišką perdavimą į baudos aikštelę.
