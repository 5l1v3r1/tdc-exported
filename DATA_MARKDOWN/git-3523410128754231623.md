
# 
        شیائومی ردمی نوت 8 تی معرفی شد
      

Published at: **2019-11-06T19:48:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638532/%D8%B4%DB%8C%D8%A7%D8%A6%D9%88%D9%85%DB%8C-%D8%B1%D8%AF%D9%85%DB%8C-%D9%86%D9%88%D8%AA-8-%D8%AA%DB%8C-%D9%85%D8%B9%D8%B1%D9%81%DB%8C-%D8%B4%D8%AF)

گروه IT: در حالی که امروز همه منتظر معرفی شیائومی می نوت 10 بودند، این کمپانی چینی جلوتر از انتظارات پیش رفت و گوشی ردمی نوت 8 تی (Redmi Note 8T) را نیز معرفی کرد. این گوشی همان ردمی نوت 8 است، با این تفاوت که از NFC نیز پشتیبانی می‌کند و یک شارژر سریع 18 واتی نیز در جعبه قرار گرفته است.ردمی نوت 8 تی دارای صفحه نمایش 6.3 اینچی با رزولوشن فول اچ دی پلاس است و یک ناچ قطره‌ای نیز در بالای آن دیده می‌شود که دوربین سلفی 13 مگاپیکسلی درون آن قرار گرفته است. در پشت نیز دوربین چهارگانه با لنز اصلی 48 مگاپیکسلی با دیافراگم f/1.6 به همراه یک لنز 8 مگاپیکسلی اولترا واید یا فوق عریض با دیافراگم f/2.2، یک دوربین 2 مگاپیکسلی ماکرو و یک سنسور 2 مگاپیکسلی تشخیص عمق میدان تعبیه شده است.
قلب تپنده شیائومی ردمی نوت 8 تی مانند ردمی نوت 8، تراشه اسنپدراگون 665 است که به همراه 3 یا 4 گیگابایت رم و حداکثر 128 گیگابایت حافظه ذخیره‌سازی داخلی ارائه می‌شود. البته امکان افزایش حافظه ذخیره‌سازی به وسیله کارت حافظه جانبی میکرو اس دی نیز وجود دارد. همانند ردمی نوت 8، نوت 8 تی نیز از باتری 4000 میلی‌آمپرساعتی استفاده می‌کند و حالا شارژر سریع 18 واتی هم در جعبه قرار گرفته است. ردمی نوت 8 تی بر روی سیستم عامل اندروید 9 پای و رابط کاربری MIUI 10 اجرا می‌شود.  
ردمی نوت 8T در رنگ‌های آبی، سفید و مشکی با قیمت 199 یورو در نسخه 4/64 گیگابایتی عرضه می‌شود. فروش این گوشی از 8 نوامبر 2019 (17 آبان 98) در اسپانیا و ایتالیا آغاز می‌شود و پس از آن از 13 نوامبر در فرانسه و 15 نوامبر در آلمان عرضه خواهد شد. در ادامه، گوشی میان رده و جدید شیائومی به مرور به مناطق بیشتری از اروپا راه می‌یابد و یک نسخه ارزان‌قیمت‌تر با رم 3 گیگ و حافظه 32 گیگ با قیمت 179 یورو و نسخه 4/128 گیگ با قیمت 249 یورو هم عرضه می‌شود.  
