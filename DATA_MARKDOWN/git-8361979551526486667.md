
# Україна на порозі епідемії дифтерії. Хто винен і до чого тут Росія?

Published at: **2019-11-05T15:50:00+00:00**

Author: **Ольга Стефанишина**

Original: [НВ](https://nv.ua/ukr/opinion/epidemiya-difteriji-hto-vinen-novini-ukrajini-50051718.html)

А в США за останні двадцять років було лише 5. Україна опинилася на порозі можливої епідемії однієї з найстрашніших хвороб. Хто доклав до цього руки і що про це пишуть кремлівські тролі.

        Історично низький імунітет населення
      
Коли кілька років тому в МОЗ почали займатися питаннями громадського здоров’я, ми жахнулися: показники охоплення щепленнями були чи не найгірші за всю історію держави. При рекомендованому рівні щеплень населення 95% - від дифтерії, кашлюку та правця було вакциновано 21% дітей до року! Це не просто критично низький показник — це катастрофічно погана статистика. Серед дорослих, традиційно, ситуація ще гірша. Та й чи розповідав тоді хтось українцям, що дорослим теж треба ревакцинуватися? З кором ситуація була не набагато краща — було вакциновано лише 45% дітей. Які наслідки це має, ми з вами бачимо вже. Спалах почався одразу — наступного ж року. Відтоді — з літа 2017 року — на кір перехворіло 115 тисяч українців. Від ускладнень померла 41 людина, з яких 24 дитини. Підняти рівень вакцинації стало одним із ключових завдань. Спецоперації в регіонах з додаткової вакцинації, стовідсоткове забезпечення вакцинами, постійні інформаційні кампанії. Результат — за три роки рівень охоплення щепленнями від кору дітей віком до 1 року виріс утричі. Сьогодні маємо 91%. Кількість захворювань на кір значно скоротилася.
Рівень охоплення щепленнями від дифтерії теж зріс майже втричі. З 21% в 2016 маємо сьогодні 60% вакцинованих дітей до року. Але цього мало! І після страшного спалаху на кір може прийти ще страшніша епідемія дифтерії. Чому страшніша? Тому що смертність від цієї інфекції набагато вища: ускладнення в 50 випадках із 1000 призводять до смерті. 93% повідомлень про вакцинацію публікували кремлівські тролі
То чому на початку 2016 року Україна опинилася в такій ситуації?
У лютому цього року було опубліковане дослідження низки американських учених на чолі з Дейвідом Бронятовскі. Вони проаналізували майже 2 мільйони повідомлень з 2014 по 2017 роки у соцмережі Twitter під хештегом #VaccinateUS. Цей хештег вигадали маніпулятори, щоб зводити лобами прихильників і противників вакцинації. 93% твітів під цим хештегом були опубліковані несправжніми, фейковими акаунтами. Але найцікавіше, що всі вони вели свій слід до російського так званого «Агентства інтернет-досліджень». Це саме та скандально відома «фабрика тролів» з Ольгино. Ті самі російські тролі, які організовували кампанію проти України в 2014 році. Ті самі тролі, які розпалювали ворожнечу і втручалися в вибори у США 2016 року.
Це не означає, що самоціллю ботоферми було знищити імунітет населення інших країн. Автори дослідження пояснюють, що метою тролів є саме спровокувати конфлікт і розсварити ще більше полярно налаштовані групи громадян.
Читайте також:
Уляна СупрунЩо варто знати про дифтерію
Тролі транслювали фейки і активно поширювали повідомлення з маразматичними меседжами: «Обов'язкова вакцинація порушує свободу релігії, гарантовану конституцією» (не порушує), «А ви знаєте, що існує таємна урядова база даних про дітей, які зазнали шкоди від щеплень?» (не існує)
Це при тому, що в самій Росії майже 80% населення вважає, що робити щеплення дітям — це важливо. А 85% повністю згодні з тим, що щеплення цілком сумісні з їх релігійними поглядами.
Якщо ви раптом не знали, то охоплення щепленнями від кору, паротиту та краснухи в Росії - перевищує 97%.
Але повідомлення російського авторства проти вакцинації дуже швидко спричиняли конфлікти і вростали в голови. До того ж, їх дуже легко поширювати, бо, як відомо, брехня і зрада не потребує аргументів, вона розноситься за допомогою вентилятора. Хвиля антивакцинаторів прокотилася світом. Всесвітня організація охорони здоров’я визначила відмову від вакцин — однією з 10 найнебезпечніших загроз людству.
Цього року ВООЗ зареєструвала 30-відсоткове зростання захворюваності на кір у всьому світі. Навіть там, де вважалося, що це захворювання майже здолали, — і в цих країнах були зареєстровані випадки кору.
Соцмережі почали навіть боротися з фейковими повідомленнями про щеплення. Instagram вирішив блокувати хештеги, під якими публікуватимуть брехню про щеплення, а Facebook боротиметься з дезінформацією про вакцинацію і пропонуватиме користувачам перевірені та правдиві джерела інформації на цю тему.
В Україні ситуація з відмовою від щеплень загострювалася ще одним дуже важливим чинником. Через перебої з постачанням вакцин та їх нестачею до введення закупівель через міжнародні організації, люди просто не могли піти і зробити щеплення. А потім почалася ще одна кампанія проти вакцин індійських виробників. Примітивні вкиди промивали мізки населенню, що один із найпотужніших світових виробників вакцин, мовляв, типова Індія зі стереотипним уявленням про антисанітарію.
У цього індійського виробника вакцини купують 170 країн світу. І претензій немає ні в кого. Для України їх закуповує міжнародний фонд ЮНІСЕФ, репутацію якого під сумнів не ставлять у жодній країні світу.
Сьогодні вперше в Україні достатньо вакцин в усіх регіонах від усіх хвороб із Календаря щеплень. І вакцинуватися можна абсолютно безоплатно. Не кажіть, що вас не попереджали
Про те, що восени буде спалах дифтерії українців попереджали ще влітку. Не раз і не два проводили інформаційні кампанії, що потрібно вакцинуватися. Але правда — не така пікантна, як плітки, тому поширюється повільніше.
Не така пікантна, поки не загорілася червона кнопка «небезпека».
Зараз така червона кнопка в Україні загорілася. 18 випадків дифтерії за тиждень — це вам не іграшки. Епідемія може не початися, але шансів, що вона станеться — дуже багато. Тому ремені безпеки краще пристебнути. Бо невакциновані майже 40% дітей і 50% дорослих. Вакцинуватися треба вже, щоб через місяць не стало пізно. І винні будуть лише ті, хто самі свідомо відмовилися від щеплення і відмовилися щеплювати власних дітей.
Оскільки вакцинація — це насамперед питання національної безпеки, яке в Україні підриває Російська Федерація на всіх фронтах, Президенту країни Володимиру Зеленському було би доречно задуматися над цим питанням і невідкладно скликати РНБО.
А всім іншим лише потрібно:
— записатися онлайн до сімейного лікаря
— отримати в нього направлення на щеплення
— вакцинуватися — безоплатно і не боляче.
І стежте за гігієною. Інформаційною в тому числі.
Приєднуйтесь до нашого телеграм-каналу Мнения НВ
