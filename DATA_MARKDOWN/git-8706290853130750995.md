
# Σάρωσε τη Γαλλία η «Αμελί»: 140.000 νοικοκυριά χωρίς ηλεκτρικό ρεύμα

Published at: **2019-11-03T18:32:00+00:00**

Author: ****

Original: [enikos.gr](http://www.enikos.gr/international/682024/sarose-ti-gallia-i-ameli-140000-noikokyria-choris-ilektriko-revma)

Η Αμελί, η πρώτη φθινοπωρινή καταιγίδα στη Γαλλία, χτύπησε το πρωί της Κυριακής τις ακτές της χώρας στον Ατλαντικό, με τις ριπές του ανέμου να ξεπερνούν τα 160χλμ. την ώρα και τις οδικές αρτηρίες να είναι αποκομμένες από τα πεσμένα δέντρα, χωρίς όμως να υπάρξουν θύματα αλλά στερώντας το ηλεκτρικό ρεύμα από 140.000 νοικοκυριά.
Η νοτιοανατολική Γαλλία αντιμετώπισε επίσης σφοδρή κακοκαιρία, έντονες βροχοπτώσεις και πλημμύρες. Η Αμελί σάρωσε την ακτή του Ατλαντικού δύο φορές, τις πρώτες πρωινές ώρες της Κυριακής και μετά το ξημέρωμα.
Σύμφωνα με το Μετεωρολογικό Ινστιτούτο Meteo France, ριπές ανέμου που έφθασαν τα 163 χλμ. την ώρα καταγράφηκαν στις ακτές του Καπ Φερέ (νοτιοδυτικά), 146 χλμ την ώρα στο Μπελ-Ιλ (δυτικά), 139 χλμ. στο Ιλ ντε Ρε. Σφοδροί άνεμοι έπληξαν επίσης την ενδοχώρα, με την ταχύτητά τους να φθάνει τα 121 χλμ. στο Μπορντό.
Η καταιγίδα "εξελίσσεται προς το εσωτερικό και σιγά-σιγά χάνει την έντασή της", ανακοίνωσε το πρωί η Meteo France.
Στη νοτιοδυτική Γαλλία, σχεδόν 140.000 νοικοκυριά στερήθηκαν το ηλεκτρικό ρεύμα το πρωί, σύμφωνα με ανακοίνωση του δικτύου διανομής ηλεκτρικής ενέργειας Enedis.
Οι περισσότερες παρεμβάσεις αφορούσαν πτώσεις δέντρων πάνω στους δρόμους, πεσμένα καλώδια ηλεκτρικού ρεύματος στο έδαφος, μεταφορά αγαθών σε ασφαλή σημεία. Όμως στον νομό Λαντ, 47 άνθρωποι κλήθηκαν να απομακρυνθούν από μια κατασκήνωση και κατέφυγαν σε ασφαλείς εγκαταστάσεις. Στην τουριστική περιοχή Μιμιζάν, η στέγη του καζίνο κατέρρευσε.
Πολλοί οδικοί άξονες, κυρίως δευτερεύοντες, αποκόπηκαν από την κυκλοφορία λόγω των πεσμένων δέντρων. Δρομολόγια τραίνων των περιφερειακών γραμμών ματαιώθηκαν ή μετατέθηκαν αργότερα.
Στη νοτιοανατολική Γαλλία, οι συνέπειες της κακοκαιρίας ήταν εξίσου σοβαρές. Στην περιοχή Βιτρόλ, καταυλισμός όπου διέμεναν περισσότεροι από 100 άνθρωποι εκκενώθηκε.
Σε γειτονιές της πόλης Μαρινιάν, η οποία απέχει περίπου 20 χλμ. από την Μασσαλία, το νερό έφθασε τα 50 χιλιοστά μέσα σε τρεις ώρες και δύο ρέματα υπερχείλισαν και χύθηκαν στην πόλη. Σχεδόν 30 οδηγοί εγκλωβίστηκαν στα αυτοκίνητά τους και χρειάστηκε να επέμβει η πυροσβεστική για να διασωθούν τη νύχτα, σύμφωνα με τον δήμαρχο της Μαρινιάν. Κάτοικοι και καταστηματάρχες είδαν επίσης τα υπόγεια και τα ισόγειά τους να πλημμυρίζουν.
