
# Na Písecku při nárazu do stromu zemřel řidič

Published at: **2019-11-07T20:42:00+00:00**

Author: **Lenka Novotná**

Original: [Deník.cz](https://www.denik.cz/nehody/na-pisecku-pri-narazu-do-stromu-zemrel-ridic-20191107.html)

Řidič Peugeotu pravděpodobně nepřizpůsobil rychlost jízdy.
Policisté Dopravního inspektorátu Územního odboru Písek přijali oznámení o vážné dopravní nehodě krátce po půl deváté večer. Po příjezdu na místo zde již byli jejich kolegové z Obvodního oddělení Zvíkovské Podhradí. "Ani přes okamžitou zdravotnickou pomoc už nebylo možné řidiče oživit," konstatoval policejní mluvčí Milan Bajcura.
Řidič (roč. 1971) jel s vozidlem Peugeot 306 po silnici III/10558 ve směru od Podolí k Olešné. Provedené šetření a ohledání místa ukázalo, že pravděpodobně nepřizpůsobil rychlost jízdy svým schopnostem a profilu komunikace. "V táhlé levotočivé zatáčce dostal smyk a levou stranou vozu narazil do vzrostlého stromu na pravé straně silnice," popsal policejní mluvčí.Provoz na uvedené trase byl uzavřen až do pozdních nočních hodin.
Dopravní policisté nařídili zdravotní pitvu k osvětlení příčin úmrtí. Od začátku tohoto roku se jedná o 60. oběť na jihočeských silnicích.
