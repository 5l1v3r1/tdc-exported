
# Totenhem u Beogradu - epizoda 4

Published at: **2019-11-05T00:00:00+00:00**

Author: ****

Original: [MozzartSport](https://mozzartsport.com/fudbal/vesti/totenhem-u-beogradu-epizoda-4/341672)


        Totenhem u Beogradu - čin četvrti. Dok čekamo da se Pevci iskrcaju na teritoriju Srbije, nije zgoreg podsetiti se prethodna tri gostovanja slavnog londonskog kluba u prestonom gradu. Imajući u vidu da Englezi nisu baš sjajno prolazili na našim prostorima, pogotovo u vreme SFRJ, može se reći da klub sa Vajt Hart Lejna ima pristojan učinak. 
      
Sva tri najpopularnija beogradska kluba odmeravala su se sa Totenhemom i sva tri puta srpski timovi završavali bi takmičenje posle tih duela. Prvo OFK Beograd, pa Crvena zvezda i naposletku Partizan, s tim što su crno-beli igrali grupnu fazu i nakon nje ispali, pa se ne može reći da ih eliminisao direktno Totenhem. Pevci u Beogradu imaju učinak 1-1-1, uz gol razliku 2:2.
U proleće 1963. godine Romantičari sa Karaburme dočekali su Totenhem u okviru prvog meča polufinala Kupa pobednika kupova. Bila je to sezona najvećih evropskih uspeha OFK Beograda kog su do velikih podviga vodili Sava Antić, Vidinić, Marić, Gugleta, Paja Samardžić, Joško Skoblar, Banović... Osokoljeni velikim trijumfom nad Napolijem, a posle majstorice u Marselju, pavo-beli su maštali o prvom evropskom finalu za neki klub sa prostora bivše Juge. Bilo je to vreme kada je OFK pronosio slavu jugoslovenskog fudbala gde god se pojavio. Pariski Rasing pobeđen je u prijateljskom meču sa 8:2, Bajern Minhen sa 4:1, padali su i Fajenord, Dukla, Panatinaikos... Ali to polufinale 1963. bilo je nepremostivo.„Naš tehnički rukovodilac Kika Popović pričao nam je bajke o Totenhemu. Često je zbog službe putovao u London i gledao njihove utakmice. Mislim da nas je možda i bespotrebno zaplašio“, pričao je jednom prilikom Paja Samardžić, jedan od najboljih igrača te generacije.
OFK Beograd je veliku šansu propustio u Beogradu. Igralo se na stadionu Jugoslovenske narodne armije uz 40.000 ljudi na tribinama. Englezi nisu bili bolji, ali su pobedili i to sa igračem manje, pošto je Džimi Grivs, jedan od najboljih svetskih napadača onog doba, isključen u 54. minutu posle koškanja sa Krivokućom. Kuriozitet je da je to bilo prvo isključenje za nekog igrača Totenhema posle 40 godina, odnosno prvi i jedini crveni karton za Grivsa u celoj karijeri?!„Nismo imali iskustva za takvu jednu utakmicu, nismo imali taktiku... Naš trener Milovan Ćirić bio je dobar čovek, ali nije umeo da nas pripremi. Ne može se s engleskim timom prsa u prsa. Tehnički oni su bili daleko ispod nas, međutim, taktika je nešto drugo. Tada smo za njih u tom segmentu bili amateri“, dodao je Samardžić.
Prilikom isključenja Grivsa rezultat je bio 1:1. Domaći su kidisali na gol Engleza do samog kraja, ali jedinu loptu iz mreže vadio je Blagoje Vidinić. Beograđni su se u revanšu držali dobro u prvih 45 minuta, golom Skoblara čak ozbiljno uplašili Engleze, međutim pali su u nastavku. Završeno je sa 3:1 za Totenhem, koji će kasnije u finalu pregaziti Atletiko Madrid sa 5:1 za svoj prvi evropski trofej. 
Devet godina posle okršaja sa OFK Beogradom Pevci su drugi put u Beogradu. Ovoga puta na drugoj strani Topčiderskog brda. U sezoni u kojoj će Miljan Miljanić osvojiti svoju poslednju titulu sa Crvenom zvezdom, njegovi momci nisu se proslavili u Evropi. Totenhem je bio ispod nivoa najboljih engleskih klubova u to vreme - Liverpula, Lidsa i Arsenala, pa su se u Ljutice Bogdana nadali da bi mogli da nadoknade 0:2 sa Vajt Hart Lejna i prođu u četvrtfinale. Posle slabih prvih 45 minuta, drugi deo otvorio je pogodak Vojina Lazarevića u 49. minutu. Uobičajeni pas Dragana Džajića sa boka i... Oko 70.000 duša na tribinama Marakane iščekivalo je drugi gol punih 40 minuta, ali Englezi su uspeli da se odbrane i prođu dalje. Njih će u polufinalu zaustaviti Liverpul.
Crvena zvezda je beogradskom revanšu sa Totenhemom nastupila u sastavu: Ognjen Petrović, Petar Krivokuća, Vladislav Bogićević, Miroslav Pavlović, Kiril Dojčinovski, Miodrag Novković (od 50. Dušan Nikolić), Vladimir Petrović (od 77. Zoran Filipović), Stanislav Karasi, Vojin Lazarević, Jovan Aćimović, Dragan Džajić. 
