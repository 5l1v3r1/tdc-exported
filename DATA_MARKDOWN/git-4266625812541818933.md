
# У ВР заявили про відсутність ґрунтовних розрахунків щодо демонополізації спиртової галузі

Published at: **2019-11-06T17:11:00+00:00**

Author: ****

Original: [ZIK.UA](https://zik.ua/news/2019/11/06/u_vr_zayavyly_pro_vidsutnist_runtovnyh_rozrahunkiv_shchodo_demonopolizatsii_1685219)


        У запропонованому президентом Володимиром Зеленським законопроєкті про демонополізацію спиртової галузі (№2300) відсутні ґрунтовні розрахунки.
      
Про це повідомило Головне наукове – експертне управління (ГНЕУ) Верховної Ради, що проводить наукову експертизу законопроєктів, передає УНН.
Зокрема в управлінні вказують, що під час прийняття такого рішення, як зміна моделі спиртової галузі в країні, варто було б обгрунтувати ефект для держави від запропонованої демонополізації.
"Прийняттю рішення щодо зміни моделі спиртової галузі, на наш погляд, мав би передувати значно ґрунтовніший аналіз її поточного (у динаміці хоча б за останні 5 років, в тому числі із зазначенням методики оцінки параметрів тіньового обігу спирту) та очікуваного (хоча б на середньострокову перспективу, з визначенням ймовірних ризиків та загроз, переваг та вигод, в тому числі в частині перспектив приватизації та її ефективності (як для галузі, так і для бюджету) при різних моделях галузі – монополізованої та демонополізованої, відповідно, зміни структури ринку – за суб’єктним складом, за співвідношенням легального та тіньового сегментів тощо) станів (виробничого, фінансового, конкурентного, в тому числі на зовнішніх ринках, тощо), аніж представлений у пояснювальній записці до проекту", – зазначили в ГНЕУ.
Додамо, що у пояснювальній записці до законопроєкту вказано лише те, що "прийняття проекту Закону забезпечить становлення в Україні цивілізованого конкурентного ринку спирту та лікеро-горілчаних виробів".
Натомість експерти вважають, що президентський законопроєкт вигідний лише великим горілчаним компаніям, які завдяки запропонованій демонополізації отримують ліцензії на виготовлення спирту і побудують власні заводи. Такі наміри підтверджують і сами виробники, натякаючи на те, що їм потрібні лише ліцензії, а не старі заводи ДП "Укрспирт".
Відповідно, подальша приватизація ДП "Укрспирт" вже у зоні ризику. Трудовий колектив державного підприємства переконує: якщо галузь демонополізувати перед приватизацією, весь трудовий колектив, а це близько п’яти тисяч людей, залишиться на вулиці, а заводи в регіонах перетворяться на металобрухт.
Вони закликають президента відмовитися від демонополізації галузі і виставити активи ДП "Укрспирт" на приватизацію з монопольними ліцензіями, аби держава змогла отримати гроші від продажу цих активів.
Раніе, політолог, директор "Інституту глобальних стратегій" Вадим Карасьов заявив. що в  Україні потрібно створити низку державних монополій.
Зокрема, йдеться про спиртову, військову та силову монополії, уточнив він. Спиртовий ринок також потребує державного регулятора, продовжив Карасьов.
"Спиртова монополія повинна бути у держави. Також потрібно розібратися з природними монополіями, з АМКУ розібратися – чому спиртові заводи стоять? Хто взагалі регулює економіку? Скільки можна чути високі та пафосні слова про дерегуляцію?" – резюмував він.
 
