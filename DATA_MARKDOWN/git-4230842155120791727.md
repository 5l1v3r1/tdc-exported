
# Річниця смерті Гандзюк: як просувається справа і де замовники

Published at: **2019-11-04T07:09:14+00:00**

Author: ****

Original: [ФАКТИ](https://fakty.com.ua/ua/ukraine/20191104-richnytsya-smerti-gandzyuk-yak-prosuvayetsya-sprava-i-de-zamovnyky/)

4 листопада виповнюється рік з дня смерті херсонської активістки Катерини Гандзюк.
Факти ICTV зібрали найважливішу інформацію про те, як просувається слідство у справі про смерть Гандзюк, і те, кого підозрюють у вбивстві.
Херсонську активістку Катерину Гандзюк облили кислотою вранці 31 липня 2018 року поблизу під’їзду її будинку. Небезпечна речовина потрапила на голову, спину, руку і в око жінки. Вона отримала опіки понад 40% тіла.
Її госпіталізували та 1 серпня доставили в лікарню Києва, де вона проходила подальше лікування. Всього активістка перенесла 11 операцій.
Незадовго після нападу було відкрито кримінальне провадження за статтею про замах на вбивство.
Лікарі кілька місяців боролися за життя Гандзюк, проте їм не вдалося її врятувати, і 4 листопада жінка померла.
Після цього зазначену справу перекваліфікували на замовне умисне вбивство.
4 листопада відбудеться акція Рік без Каті, на яку батько активістки запросив і президента Володимира Зеленського. Таким чином він просить показати, що глава держави “на їх боці”.
За напад на Гандзюк вже засудили п’ятьох осіб, які входили до складу так званої групи Торбіна.
Під час слідства було встановлено, що Сергій Торбін отримав замовлення від невідомих осіб і схилив Володимира Васяновича, Микиту Грабчука, Віктора Горбунова і В’ячеслава Вишневського до скоєння злочину.
Відомо, що метою зазначеної групи був напад на активістку, а не її вбивство.
У червні 2019 року підозрюваних в нападі засудили. Торбін отримав шість з половиною років позбавлення волі, Грабчук, як нападник, був засуджений на шість років.
Васянович та Вишневський отримали вирок у вигляді чотирьох років позбавлення волі, а Горбунов – три роки.
Всього у справі про вбивство Гандзюк вісім підозрюваних (рахуючи вже засуджених). Одним з фігурантів є Ігор Павловський, який працює помічником депутата Миколи Паламарчука.
Правоохоронці вважають, що він приховував злочин. Досудове слідство у зазначеній справі вже завершили, а обвинувальний акт передали до суду.

        Читайте: 
        У справі про вбивство Гандзюк ГПУ змінила прокурорів
      
Одним з організаторів злочину також може бути Олексій Левін, який на момент скоєння нападу на активістку працював помічником депутата Херсонської облради Миколи Ставицького.
Підозрюваний виїхав з України у серпні 2018 року. Перевіряється інформація про те, що йому допомагали втекти поліцейські.
В організації та замовленні злочину підозрюють голову Херсонської обласної ради Владислава Мангера. У лютому 2019 року йому оголосили підозру та обрали запобіжний захід у вигляді утримання під вартою із заставою в 2,4 млн грн, яку він вніс.
Зараз Мангер знаходиться на волі, проте не може покинути країну, оскільки у нього забрали паспорт.
В СБУ вважають, що замовник вбивства Гандзюк міг бути не один, тому робота в зазначеному напрямі триває. Також ведеться розслідування ще п’яти кримінальних справ, які пов’язані зі смертю активістки.
Найближчим часом збираються оприлюднити результати зазначених справ.
Крім того, розслідують і підпал лісу, в якому активістка звинувачувала місцеву владу.
Замовні злочини розслідувати дуже складно, тому справа про вбивство Гандзюк ведеться так довго. Однак в СБУ сподіваються, що вдасться знайти і притягнути до відповідальності всіх організаторів і замовників.
До слова, генеральний прокурор Руслан Рябошапка заявив, що одним із пріоритетів генпрокуратури є розслідування справи про вбивство Катерини Гандзюк.
