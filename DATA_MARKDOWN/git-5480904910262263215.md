
# Liverpool zdolal po obratu Aston Villu 2:1 a dál vede o šest bodů

Published at: **2019-11-02T20:46:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/liverpool-zdolal-po-obratu-aston-villu-2-1-a-dal-vede-o-sest-bodu/1816362?utm_source=rss&utm_medium=feed)

Londýn - Fotbalisté Liverpoolu vyhráli v 11. kole anglické ligy díky obratu v závěrečných minutách na hřišti Aston Villy 2:1 a dál vedou tabulku o šest bodů před Manchesterem City. Taktéž obhájce titulu musel duel proti Southamptonu otáčet skóre a stejně jako "Reds" se radoval z výhry 2:1. O dva body za "Citizens" je Chelsea, která zdolala Watford 2:1. Arsenal remizoval před vlastními diváky s Wolverhamptonem 1:1, Manchester United prohrál v Bournemouthu 0:1 a nezvítězil v pátém z posledních šesti kol.
Liverpool prohrával od 21. minuty poté, co se prosadil Egypťan Trézéguet. Poslední vítězové Ligy mistrů směřovali k první ligové porážce v ročníku, jenže v 87. minutě srovnal hlavou Andrew Robertson a stejně se ve čtvrté minutě nastavení trefil Sadio Mané.
Manchester City inkasoval ve 13. minutě, oč se postaral James Ward-Prowse. Vedení Southamptonu, který v minulém kole podlehl doma Leicesteru 0:9, vydrželo do 70. minuty, kdy vyrovnal Sergio Agüero. Triumf "Citizens" vystřelil v 86. minutě Kyle Walker.
Chelsea vedla od páté minuty po gólu Tammyho Abrahama. Dvaadvacetiletý anglický útočník vsítil devátou ligovou branku v sezoně, čímž se vyrovnal v čele tabulky střelců Agüerovi a Jamiemu Vardymu z Leicesteru. Abraham se podílel i na druhé trefě "Blues", když v 55. minutě našel před brankou Christiana Pulisice. Domácí snížili v 80. minutě z penalty, kterou proměnil Gerard Deulofeu.
Chelsea vyhrála v lize popáté za sebou. Frank Lampard se stal teprve druhým trenérem londýnského celku v historii, který v součtu všech soutěží vyhrál venku sedm utkání za sebou. Tím prvním byl v roce 1989 Bobby Campbell.
Arsenal otevřel skóre v 21. minutě. Pierre-Emerick Aubameyang zaznamenal v 78. soutěžním utkání za "Kanonýry" jubilejní 50. trefu. Pouze šesti hráčům v historii londýnského týmu se povedlo tuto metu překonat dříve. Bod z Emirates Stadium zařídil hostům v 76. minutě Raúl Jiménez.
Bournemouth se radoval z první ligové výhry po čtyřech duelech. Díky trefě Joshuy Kinga z 45. minuty United v tabulce přeskočil a posunul se na sedmou příčku. Bournemouth porazil manchesterské mužstvo v lize poprvé od prosince 2015. V předchozích sedmi utkáních mu šestkrát podlehl. Jednadvacetiletý brankář Aaron Ramsdale vychytal ve třetím kole po sobě nulu a celkově neinkasoval 351 minut.
Desátí "Rudí ďáblové" v jedenáctém venkovním souboji v Premier League za sebou neudrželi čisté konto, čímž vyrovnali svůj dosud nejdelší počin z období mezi srpnem 2002 a lednem 2003. Po 11 kolech mají na kontě pouze 13 bodů. Méně jich naposledy měli v ročníku 1986/87.
Sheffield United porazil Burnley 3:0 a posunul se na šestou příčku. Všechny tři branky zaznamenali domácí v prvním poločase, což se jim v Premier League povedlo poprvé od května 1993. Český útočník poraženého celku Matěj Vydra naskočil do hry v 79. minutě.
Brighton si poradil s předposledním Norwichem 2:0 a je osmý. Newcastle porazil na Olympijském stadionu v Londýně domácí West Ham 3:2, už po 51 minutách přitom vedl o tři branky.

        Anglická fotbalová liga - 11. kolo:
      
Bournemouth - Manchester United 1:0 (45. King), Aston Villa - Liverpool 1:2 (21. Trézéguet - 87. Robertson, 90.+4 Mané), West Ham United - Newcastle 2:3 (73. Balbuena, 90. Snodgrass - 16. Clark, 22. Fernández, 51. Shelvey), Manchester City - Southampton 2:1 (70. Agüero, 86. Walker - 13. Ward-Prowse), Sheffield United - Burnley 3:0 (17. a 43. Lundstram, 44. Fleck), Arsenal - Wolverhampton 1:1 (21. Aubameyang - 76. Jiménez), Brighton - Norwich 2:0 (68. Trossard, 84. Duffy), Watford - Chelsea 1:2 (79. Deulofeu z pen. - 5. Abraham, 55. Pulisic).

        Tabulka:
      
