
# Масова загибель риби на Херсонщині сталася через аміак

Published at: **2019-11-06T17:18:16+00:00**

Author: ****

Original: [ГЛАВКОМ](https://glavcom.ua/news/masova-zagibel-ribi-na-hersonshchini-stalasya-cherez-amiak-638182.html)

На Херсонщині влада розглядає три ймовірні причини масового мору риби у Дніпрі. Про це повідомив голова Херсонської облдержадміністрації Юрій Гусєв.
За його словами, перша причина загибелі двох мільйонів особин риби зумовлена впливом явища природного характеру – збільшенням рівня хімічних сполук у водоймі, повідомляє пресслужба Херсонської ОДА.
Друга пов’язана власне з функціонуванням кар’єру Херсонського морського торговельного порту. Висновок щодо впливу на довкілля, як повідомив очільник Херсонщини, підприємство не отримало, а представників відповідних комісій до роботи не допустило.
І третя причина може полягати у викиді пестицидів, зокрема, внаслідок диверсії.
У свою чергу завідувач кафедри водних біоресурсів та аквакультури Херсонського державного аграрного університету, кандидат біологічних наук Павло Кутіщев більш схильний до припущення, що мор риби є наслідком сукупності природних факторів.
«За результатами попередніх досліджень можна стверджувати: основним токсином, який вплинув на рибу, є аміак. А рівень сірководню, за даними трьох лабораторій, не перевищив критичної позначки. Разом із низьким рівнем кисню, підвищенням температури водойми, цвітінням води та обмілінням це спрацювало на прискорення дії токсичних речовин», - повідомив Кутіщев.
За фактом мору риби поліція порушила кримінальну справу. Очільник ОДА Юрій Гусєв закликав усіх, хто має будь-яку інформацію, надати її слідству або членам робочої групи, створеної за результатами засідання комісії з питань техногенно-екологічної безпеки та надзвичайних ситуацій облдержадміністрації.
«Зараз ми вживаємо всіх можливих заходів задля відновлення риби у нижньому Дніпрі, унеможливлення повторення ситуації в майбутньому та недопущення потрапляння у продаж риби з кар’єру», – повідомив Гусєв.
Раніше повідомлялося, що неподалік від піщаного кар'єру Херсонського морського торгового порту в Дніпрі зафіксували масовий мор риби.
