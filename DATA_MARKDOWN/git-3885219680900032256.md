
# בשל הקיצוצים בתקציבים: הרשויות המקומיות יושבתו ביום חמישי

Published at: **2019-11-05T16:04:00+00:00**

Author: **דנה ירקצי**

Original: [וואלה! חדשות](https://news.walla.co.il/item/3321812)

השלטון המקומי הודיע כי בעקבות הקיצוצים בתקציבים כלל השירותים ברשויות המקומיות יושבתו ביום חמישי. זאת אם הממשלה לא תעביר עד מחר (רביעי) את התקציבים לתכניות ולשירותים להם התחייבה.
למרות שוועדת הכספים אתמול אישרה את העברת התקציבים לשנת 2019 לשלטון המקומי, איום השביתה עדיין עומד על הפרק, שכן נדרשים תקציבים לשנת 2020 שיתחיל בעוד חודש. בין התקציבים שנותרו ללא מענה - 400 מיליון ש"ח לבינוי מוסדות חינוך, 600 מיליון ש"ח לתוכנית בינוי מגן הצפון, 38 מיליון לסבסוד חוג לכל ילד גם ביישובי הצפון, אבטחת התקציבים המועברים לשירותים עירוניים (מענקי איזון) והכרזה על תוכניות חומש לפיתוח המגזר הערבי, הדרוזי והבדואי.

        "האכילו ומשכו בכוח": שתי מטפלות הואשמו בהתעללות בפעוטות בחיפה 
         אחרי שנפצע במהלך מרדף משטרתי: הרופא החשוד ברצח אשתו באשכול שב להכרה 
         מחאה בעיסאוויה בעקבות מעצר תלמיד: הלימודים בשכונה הושבתו 
         שעת עבודה ביום - 15 אלף שקל בחודש: "משתלם להיות פורץ" תוכן מקודם
      
במרכז לשלטון מקומי אומרים כי מטרת השביתה היא להבטיח שהרשויות בערים השונות לא יקרסו בעוד חודש, אז כבר לא ישארו תקציבים לקיום פעילות סדירה. הרשויות נמצאות במצב שבו בממשלה מבטיחים הבטחות מבלי שיש להן כיסוי ובינתיים נראה שהמדינה הולכת לבחירות שלישיות - כשכל הגופים משותקים.
משמעות ההשבתה היא שלא יהיו מאבטחים בכניסה לבתי הספר, לא יהיה אב בית שיפתח את בית הספר, לא יהיולבורנטיות או מזכירות ולא יהיו סייעות בגני ילדים. כמו כן, לא תהיה קבלת קהל ברשויות המקומיות, אגף רווחה, חינוך או שירות פסיכולוגי, ולא יתבצע פינוי אשפה. בנוסף לכך, לא יהיו הסעות חינוך, הקב"טים יושבתו וכך גם כל שירותי קבלת הקהל. עם זאת, החינוך המיוחד יפעל כרגיל.
בשבוע שעבר התקיימה ישיבת הנהלה של השלטון המקומי בנוכחות עשרות ראשי רשויות מכל רחבי הארץ, מועצות אזוריות, מקומיות וערים. ראשי הרשויות סיפרו על חוסר אחריות משוועת של משרדי הממשלה ושיתוק כל המערכות האמורות לספק שירותים חיוניים ודחופים לתושבי מדינת ישראל.
בישיבה שיזם יו"ר מרכז השלטון המקומי, חיים ביבס, הוא הבהיר כי השלטון המקומי לא יסכים עוד לאוזלת היד הממשלתית וחוסר מתן מענה תקציבי לשירותים המוענקים לתושבים באמצעות הרשויות המקומיות. לדבריו, "תושבי ישראל עומדים בפני קיפאון כבר שנה וסומכים על ראשי הרשויות המקומיות שידאגו להם בסבך הפוליטי הקיים. ההשלכות של הקיצוצים הנרחבים הם פגיעה בפעילות השלטון המקומי כולו לרבות שירותי החינוך, כיתות הלימוד ומתן שירותים נוספים לתושבים".
ביבס הוסיף כי "זו לא אשמתם של תשעה מיליון תושבי מדינת ישראל שנציגיהם בכנסת לא מצליחים להרכיב ממשלה כבר שנה שלמה. השלטון המקומי מאוחד סביב המאבק להבטחת השירותים לתושבים שלנו. באם אין ממשלה מתפקדת, נשתמש בכלים שיש לנו ונשבית את כל המדינה עד שיבינו".
יו"ר ההסתדרות ארנון בר-דוד שלח מכתב חריף לראש הממשלה בנימין נתניהו ושרי האוצר והפנים משה כחלון ואריה דרעי, ובו קרא להם להתערב במשבר השלטון המקומי ולמנוע באופן מידי את קריסת הרשויות המקומיות. בר-דוד הודיע כי "ההסתדרות תתמוך ברשויות במאבקן וכי הארגון יפעל בכל הערוצים שעומדים לרשותו על מנת לתמוך בצעדים עליהם הכריז מרכז השלטון המקומי, המתכוננים ליום חמישי הקרוב".
(עדכון ראשון: 14:27)
