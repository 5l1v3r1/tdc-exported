
# Σοκ στη Ρωσία: Δολοφονήθηκε στέλεχος του υπουργείου Εσωτερικών και ο αδελφός του

Published at: **2019-11-02T21:25:00+00:00**

Author: ****

Original: [enikos.gr](http://www.enikos.gr/society/681907/sok-sti-rosia-dolofonithike-stelechos-tou-ypourgeiou-esoterikon)

Ο Ιμπραγκίμ Ελτζαρκίγιεφ, επικεφαλής του τμήματος της Ινγκουσετίας στην υπηρεσία καταπολέμησης του εξτρεμισμού του υπουργείου Εσωτερικών της Ρωσίας και ο αδελφός του δολοφονήθηκαν σήμερα το απόγευμα στην οδό Ακαντεμισιάν Ανόχιν, στα δυτικά προάστια της Μόσχας. Ο δράστης, αφού πυροβόλησε τα θύματά του, διέφυγε με αυτοκίνητο και καταζητείται από την αστυνομία.
Σύμφωνα με το πρακτορείο Tass, που επικαλείται πηγή των υπηρεσιών επιβολής του νόμου, η δολοφονία του επικεφαλής του κέντρου καταπολέμησης του εξτρεμισμού στην Ινγκουσετία, Ιμραγκίμ Ελτζαρκίγιεφ, ήταν ένα "συμβόλαιο θανάτου" που συνδέεται με την επαγγελματική δραστηριότητά του.
Ο ένοπλος πυροβόλησε εννέα φορές τους δύο άνδρες, σκοτώνοντάς τους επί τόπου.
"Εξετάζονται όλα τα πιθανά σενάρια. Η βασική θεωρία συνδέεται με την επαγγελματική δράση του. Είχε έρθει σε σύγκρουση με θρησκευτικές εξτρεμιστικές ομάδες στη δημοκρατία" της Ινγκουσετίας, ανέφερε η πηγή αυτή.
Η οικογένεια του Ελτζαρκίγιεφ είχε δεχτεί πολλές απειλές, ενώ φέτος τον Ιανουάριο είχε γίνει απόπειρα δολοφονίας του Ελτζαρκίγιεφ, με πυρά που δέχθηκε κατά την μετάβασή του από την Τσετσενία στην Ινγκουσετία. Τρεις αστυνομικοί που βρίσκονταν στο αυτοκίνητο μαζί του τραυματίστηκαν σοβαρά, ενώ εκείνος δεν έπαθε τίποτα.
Η Επιτροπή Ερευνών επιβεβαίωσε τον θάνατο του Ελτζαρκίγιεφ και ξεκίνησε ήδη την ποινική διερεύνηση της υπόθεσης.
