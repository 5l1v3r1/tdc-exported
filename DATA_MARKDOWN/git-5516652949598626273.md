
# «Δεν θα σταματήσουμε, αν δεν δικαιωθούμε για το ιατρείο Γενναδίου»

Published at: **2019-11-06T17:25:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425260/den-tha-stamathsoyme-an-den-dikaiwthoyme-gia-to-iatreio-gennadioy)


        Από την επιτροπή αγώνα κατοίκων Νότιας Ρόδου εκδόθηκε η ακόλουθη ανακοίνωση σχετικά με τη συγκέντρωση διαμαρτυρίας που πραγματοποιήθηκε την περασμένη Παρασκευή. Συγκεκριμένα αναφέρονται τα εξής:
      
“Την Παρασκευή 1/11 κάτοικοι και φορείς της Νότιας Ρόδου πραγματοποιήσαμε συγκέντρωση διαμαρτυρίας στο νοσοκομείο Ρόδου για τις σοβαρές ελείψεις των δομών υγείας της περιοχής μας. Επίσης, πραγματοποιήθηκε συνάντηση με τη διοικήτρια του νοσοκομείου κ. Χατζηστρατή, όπου της δόθηκε το υπόμνημα αιτημάτων για τη λειτουργία του Π.Ι. Γενναδίου.
Την κινητοποίηση στήριξαν με ανακοίνωσή τους και συμμετείχαν ο σύλλογος εργαζομένων νοσοκομείου, το σωματείο ιδιωτικών υπαλλήλων και ο σύλλογος συνταξιούχων ΙΚΑ, πράξη που δείχνει την ανάγκη να συντονιστεί ο αγώνας για τις υποδομές της δημόσια υγείας σε όλο το νησί. Επίσης, στην κινητοποίση συμμετείχαν οι πρόεδροι των χωριών μας και μέλη του Δ.Σ. του συλλόγου γονέων του δημοτικού σχολείου Γενναδίου.
Στη συνάντηση που έγινε με τη διοικήτρια του νοσοκομείου συμμετείχαν μέλη της επιτροπής αγώνα κατοίκων, οι πρόεδροι των χωριών μας και μέλη του συλλόγου εργαζομένων του νοσοκομείου. Από τη συζήτηση αναδείχτηκαν οι ελλείψεις σε προσωπικό που έχουν οι δομές πρωτοβάθμιας φροντίδας υγείας σε όλη τη Ρόδο, που οδηγούν όλα τα περιστατικά του νησιού να απευθύνονται στο νοσοκομείο.
Επίσης αναδείχτηκε ότι και το ίδιο το νοσοκομείο αντιμετωπίζει τραγικές ελλείψεις σε προσωπικό, με χαρακτηριστικό παράδειγμα τη μονάδα εντατικής θεραπείας που λόγω της λήξης των συμβάσεων του προσωρινού προσωπικού, αναγκάζονται πολλά περιστατικά να τα μεταφέρουν στην Κρήτη με ό,τι κινδύνους συνεπάγεται αυτό.
Το συμπέρασμα που προέκυψε τελικά παρά τις διαφορετικές απόψεις είναι ότι χρειάζεται να δυναμώσει ο αγώνας και η πίεση προς την κυβέρνηση ώστε να γίνουν άμεσα προσλήψεις μόνιμου ιατρικού και νοσηλευτικού προσωπικού στο Π.Ι. Γενναδίου, στα Κέντρα Υγείας Έμπωνα, Αρχαγγέλου και στο νοσοκομείο της Ρόδου.
Είναι απαράδεκτο τον 21ο αιώνα, στο νησί της Ρόδου που παράγεται τόσος πλούτος, οι δομές δημόσιας υγείας να βρίσκονται σε διάλυση και να χάνονται άδικα ανθρώπινες ζωές. Ως επιτροπή αγώνα κατοίκων Νότιας Ρόδου, δηλώνουμε πως θα συνεχίσουμε τον αγώνα μέχρι να ικανοποιηθούν τα δίκαια αιτήματά μας, σε συντονισμό με όλους τους φορείς, συλλόγους και σωματεία που έχουν αντίστοιχα αιτήματα και διεκδικήσεις”.
