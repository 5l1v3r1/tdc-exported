
# Dels tiets de Bertín Osborne a la temperatura testicular

Published at: **2019-11-01T18:57:20+00:00**

Author: ****

Original: [Ara.cat](https://www.ara.cat/opinio/Dels-Bertin-Osborne-temperatura-testicular_0_2336766347.html)

CIRCULEN PER LES XARXES aquests tres titulars amb cites de Bertín Osborne. “A mi me’n van matar sis a Paracuellos i jo ho he oblidat, recony!” ( El Plural ), “Em van matar set tiets a Paracuellos i si me n’oblido jo, se’n poden oblidar els altres” ( República.com ) i “La meva família té nou afusellats a Paracuellos... però això no és memòria històrica” ( 20minutos ). La inflació galopant de parentela morta resulta alarmant. I demostra que, massa sovint, els periodistes traslladem acríticament les xifres que ens serveix una font sense contrastar-la primer. És el poder màgic que exerceixen les matemàtiques: si és un número, deu ser veritat.
En el seu magnífic llibre dedicat als errors en premsa Regret the error, Craig Silverman alerta de com els errors numèrics poden tenir conseqüències greus (com l’home que va denunciar un diari perquè li van fer creure, durant unes hores, que havia guanyat un pot milionari de la loteria) o hilarants (com ara adreçar els lectors a una línia telefònica eròtica, creient que ho feies a una ONG). Segons explica aquest autor, sovint els periodistes l’erren amb els números perquè no s’aturen els cinc segons necessaris, davant d’una xifra, per considerar si té sentit. Com quan el New York Daily News va dir que l’actriu Kirstie Alley solia menjar 26.000 calories diàries, i no 6.000.
Hi ha la temptació de creure que, esclar, els periodistes són de lletres. I, si bé és cert que hi ha un cert terror reverencial davant les matemàtiques, segons els estudis en la matèria els errors numèrics que apareixen a la premsa no tenen tant a veure amb una formació deficient com amb simple deixadesa a l’hora de repassar el text. És així, per exemple, com el Guardian va acabar publicant que la temperatura òptima dels testicles havia de ser de 22 graus per sota de la del cos, en comptes de 2,2 graus. Les comes importen!
