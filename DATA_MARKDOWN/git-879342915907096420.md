
# У Кремлі заявили, що домовленості Росії та України щодо газу зараз неможливі

Published at: **2019-11-05T14:49:51+00:00**

Author: ****

Original: [Слово і Діло](https://www.slovoidilo.ua/2019/11/05/novyna/ekonomika/kremli-zayavyly-domovlenosti-rosiyi-ta-ukrayiny-shhodo-hazu-zaraz-nemozhlyvi)


        Домовленості Росії та України щодо газу неможливі, поки не припиняться судові претензії.
      
Про це заявив журналістам прессекретар президента РФ Дмитро Пєсков.
«Продовження задіяння арбітражу, висунення якихось претензій в арбітражі робить фактично неможливим досягнення будь-яких домовленостей», - зазначив він.
Пєсков нагадав, що на цю тему вже висловлювався російський лідер: «З тих пір, як президент [Володимир] Путін виклав своє ставлення до цього питання на прес-конференції в Будапешті, нічого не змінилося, тому позиція Путіна добре відома, вона була вже озвучена».
Глава російської держави 30 жовтня в Будапешті заявив, що Росії і Україні необхідно обнулити взаємні претензії щодо газової суперечки, при цьому «Газпром» готовий постачати газ українській стороні за значно нижчою ціною.
«Нафтогаз України» в нових позовних вимогах проти «Газпрому», які були спрямовані до Стокгольмського арбітражу минулого тижня, просить переглянути тариф на транзит газу, а також виплатити різного роду компенсації на загальну суму $ 12,248 млрд.
Київ подав новий позов на тлі переговорів про продовження контракту на транзит російського газу через Україну, який закінчується поточного року.
Хочете обговорити цю новину? Долучайтеся до телеграм-чату CHORNA RADA
