
# سازش با دشمن خیانت به مسلمین است/ استکبارستیزی ملت ایران، عزت برای کشور به ارمغان آورد

Published at: **2019-11-02T22:25:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544219.html/%D8%B3%D8%A7%D8%B2%D8%B4-%D8%A8%D8%A7-%D8%AF%D8%B4%D9%85%D9%86-%D8%AE%DB%8C%D8%A7%D9%86%D8%AA-%D8%A8%D9%87-%D9%85%D8%B3%D9%84%D9%85%DB%8C%D9%86-%D8%A7%D8%B3%D8%AA--%D8%A7%D8%B3%D8%AA%DA%A9%D8%A8%D8%A7%D8%B1%D8%B3%D8%AA%DB%8C%D8%B2%DB%8C-%D9%85%D9%84%D8%AA-%D8%A7%DB%8C%D8%B1%D8%A7%D9%86--%D8%B9%D8%B2%D8%AA-%D8%A8%D8%B1%D8%A7%DB%8C-%DA%A9%D8%B4%D9%88%D8%B1-%D8%A8%D9%87-%D8%A7%D8%B1%D9%85%D8%BA%D8%A7%D9%86-%D8%A2%D9%88%D8%B1%D8%AF)

فرمانده سپاه نینوا گلستان گفت: اگر دیروز امام راحل (ره) فرمودند سازش با دشمن خیانت به مسلمین است به این علت بود که اگر این اتفاق بیفتاد دیگر هیچ کس جرات ایستادگی در برابر استکبار را نخواهد داشت.
به گزارش شبکه اطلاع رسانی راه دانا؛ به  نقل از گلستان ما؛ سردار حسین معروفی ظهر امروز در همایش استکبار ستیزی در تراز انقلاب اسلامی که در گرگان برگزارشد، اظهار کرد: آنچه دانشجویان پیرو خط امام (ره) تسخیر کردند سفارتخانه نبود بلکه جاسوس خانه بود.
وی افزود: امام (ره) چون این لانه جاسوسی را مرکز فتنه آمریکایی ها در ایران می‌دانستند این اقدام دانشجویان را انقلاب‌دوم نامگذاری کردند.
فرمانده سپاه نینوا گلستان تصریح کرد: انقلاب اسلامی یک فکر و جریان است و صدور آن به معنی نفوذ معنوی این تفکر الهی به کشور های منطقه است.

        معیار ما در استکبارستیزی امامین  انقلاب اسلامی است
      
وی یادآورشد: اگر دیروز امام راحل (ره) فرمودند سازش با دشمن خیانت به مسلمین است به این علت بود که اگر این اتفاق بیفتاد دیگر هیچ کس جرات ایستادگی در برابر استکبار را نخواهد داشت.
معروفی با بیان اینکه برخی امروز به بهانه امام خمینی (ره) خود را در مقابل امام خامنه ای  قرار داده اند، اذعان کرد: معیار ما در استکبار ستیزی امامین  انقلاب اسلامی بوده و خواهد بود.
وی در ادامه  اذعان کرد: اسلام آمریکایی که امام دهه ۶۰ علیه آن فریاد میزدند را امروز در عربستان‌سعودی و برخی کشورهای منطقه می‌بینیم.
فرمانده سپاه نینوا گلستان استکبار ستیزی را از منظر امام (ره) دارای هشت مولفه بیان کرد و گفت: خاستگاه الهی استکبار ستیزی ، سازش ناپذیر بودن در برابر استکبار ، دائمی بودن استکبار ستیزی، اتخاذ راهبرد تهاجمی در مقابله با استکبارستیزی، مبارزه با استکبار بر اساس تکلیف الهی ، مستضعفین محور مبارزه با استکبار، مبارزه با تمام قوا علیه استکبار و مبارزه و نابودی استکبار جهانی از جمله آن است.

        مقام معظم رهبری مشغول عملیاتی کردن سیاست های استکبارستیزانه انقلاب اسلامی است
      
وی با بیان اینکه مصداق استکبار و ام الفتنه امروز دنیا آمریکاست که جز دروغ و فریب چیزی برای کشورهای دنیا ندارد، افزود: امروز امام خامنه ای  به عنوان جایگزین برحق امام خمینی (ره) دقیقا مشغول عملیاتی کردن سیاست های استکبارستیزانه انقلاب اسلامی است.

        استکبارستیزی ملت ایران عزت و سربلندی برای ما به ارمغان آورده
      
معروفی ابراز کرد: هنوز کسی نتوانسته جنایت های آمریکا در دفاع مقدس علیه این ملت را به اندازه کافی برجسته کند.
فرمانده سپاه نینوا گلستان گفت: استکبارستیزی ما در طول تاریخ انقلاب عزت و سربلندی برای ما به ارمغان آورده است و ما این مسیر را محکم ادامه خواهیم داد.
انتهای پیام/
 
