
# Novelu o zaisťovaní a správe majetku zastavila politika, sťažuje sa minister Gál

Published at: **2019-11-01T07:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88418)

1.11.2019 (Webnoviny.sk) – Novela zákona o zaisťovaní a správe majetku narazila na nezhody v koalícii. Vyplýva to z hlasovania Národnej rady SR, ktorá novelu neodobrila ani na druhý pokus v aktuálnom volebnom období. Minister spravodlivosti Gábor Gál (Most-Híd) hovorí, že jeho zámer nepochopili koaliční ani opoziční poslanci.
Legislatíva mala prioritne zjednodušiť správu majetku, ktorý napríklad podlieha krátkej záruke. Tiež mala dať správcom viacero oprávnení, aby mohli lepšie a rýchlejšie reagovať.
„Je pre mňa nepochopiteľné, prečo neprešiel zákon o zaistení majetku. Nepochopila ho časť koalície ani opozície. K zaisteniu majetku dochádza aj v súčasnosti. Nie na základe tohto návrhu, ale už podľa platných legislatívnych pravidiel. Novela mala iba uľahčiť a spresniť správu zaisteného majetku,“ uviedol Gál.
Podľa ministra išlo o proces, ktorý Slovensku odporúčalo aj zoskupenie Greco (skupina štátov proti korupcii v rámci Rady Európy).
„Ide o to, že orgány, ktoré majú spravovať tento majetok, nemajú procesný poriadok na to, ako nakladať s už zaisteným majetkom. Preto vznikla požiadavka, aby sme prijali takýto procesný zákon. Požiadalo nás o to aj Greco. Je mi ľúto, že koaliční partneri za tento návrh nezahlasovali,“ dodal minister.
Agentúra SITA v súvislosti s hlasovaním poslancov oslovila aj zvyšné koaličné strany, Smer-SD a tiež Slovenskú národnú stranu (SNS). Ani jedna z nich však až do súčasnosti nereagovala na otázku, prečo poslanci Gálovu novelu neodobrili, keď predtým prešla celým legislatívnym procesom vrátane rokovania vlády.
Gálovu novelu podporilo 47 poslancov, väčšinou z klubov vládneho Mosta-Híd, opozičných strán SaS a OĽaNO a z radov nezaradených zákonodarcov hlásiacich sa k opozícii. Koaličné strany Smer-SD a SNS sa zväčša zdržali, rovnako aj ĽSNS Mariana Kotlebu. Proti bolo hnutie Sme rodina Borisa Kollára.
V ostatnom čase neuspel aj návrh Gábora Gála, ktorým chcel presadiť zmeny pri postupe voči podozrivým ľuďom v justícii. Aj v tomto prípade legislatívu zablokovali poslanci Smer-SD a SNS.
Viac k témam: minister spravodlivosti SRZdroj: Webnoviny.sk – Novelu o zaisťovaní a správe majetku zastavila politika, sťažuje sa minister Gál © SITA Všetky práva vyhradené.
