
# بزرگراه صیاد و حکیم در صدر سرقت دیواره صوتی!

Published at: **2019-11-02T09:37:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544005.html/%D8%A8%D8%B2%D8%B1%DA%AF%D8%B1%D8%A7%D9%87-%D8%B5%DB%8C%D8%A7%D8%AF-%D9%88-%D8%AD%DA%A9%DB%8C%D9%85-%D8%AF%D8%B1-%D8%B5%D8%AF%D8%B1-%D8%B3%D8%B1%D9%82%D8%AA-%D8%AF%DB%8C%D9%88%D8%A7%D8%B1%D9%87-%D8%B5%D9%88%D8%AA%DB%8C-)

معاون فنی و مهندسی سازمان حمل و نقل ترافیک شهرداری تهران از تلاش کارشناسان برای یافتن راه‌های ضدسرقت دیوارهای صوتی بزرگراه‌ها خبرداد و گفت: بزرگراه صیاد شیرازی و حکیم بالاترین میزان سرقت، دیواره‌های صوتی را دارند.
به گزارش شبکه اطلاع رسانی راه دانا؛ وحید سرلک در گفت‌وگو با ایسنا، در مورد وضعیت دیواره‌های صوتی نصب شده در بزرگراه‌های پایتخت که مدتی است مورد سرقت قرار می‌گیرند، گفت: در حال حاضر حدود ۳۰۰۰ متر دیواره صوتی در طول اتوبان‌های پایتخت نصب شده است که متاسفانه به دلیل آنکه قسمت‌های آهنی این دیواره‌های صوتی زیاد است، این دیواره‌ها مورد توجه سارقان قرار گرفته و آن را می‌رباید.
  وی با بیان این‌که برخی از مردم نیز پنل جاذب صوت که در قسمت پایین دیواره قرار دارد را به منظور تردد آسان‌تر باز می‌کنند که این اصلی‌ترین قسمت دیواره است، گفت: اما متاسفانه به دلیل حجم زیاد آهن به کار رفته در این دیواره، این دیواره‌ها مورد علاقه سارقان هستند که چندین طرح ضد سرقت طراحی شده و به صورت پایلوت در حال انجام هستیم تا ببینیم که کدام یک از این روش‌ها را می‌توانیم استفاده کنیم.   وی با بیان این‌که در حال حاضر حدود ۱۵ الی ۲۰ درصد این دیواره‌های صوتی در کل تهران مورد سرقت، قرار می‌گیرند، اظهار کرد: بیشتر سرقت دیواره‌های صوتی در بزرگراه صیاد شیرازی است به گونه‌ای که حدود ۳۰ درصد از این دیواره‌ها تنها در این اتوبان به سرقت رفته است و بعد از آن بیشترین سرقت دیواره‌های صوتی در بزرگراه حکیم رخ می‌دهد.   سرلک با بیان این‌که در حال حاضر اولویت سازمان حمل و نقل پیدا کردن راه حلی برای جلوگیری از سرقت این دیواره‌ها هست گفت: بعد از آن می‌توانیم مرمت این دیواره‌ها را با سرعت بیشتری ادامه دهیم.
