
# Ето къде се намира най-големият черен диамант в света!

Published at: **2019-11-07T19:30:00+00:00**

Author: ****

Original: [Plovdiv24.bg](https://www.plovdiv24.bg/novini/interesno/Eto-kude-se-namira-nai-golemiyat-cheren-diamant-v-sveta-912036)

Във френската столица Париж престижна диамантена къща показа най-големият черен диамант в света.
От векове назад скъпоценният камък е обект на засилен интерес заради мистиката, в която е обвит. Достъпът до него е строго ограничен - докоснеш ли го ,ще бъдеш благословен с щастие и късмет, според легендата.
Черният диамант "Корлоф" е легендарен сред бижутерите по света. 88- карата изящество, обвити в мистика.
“Това е легенда на повече от 100 години. Тя идва от тогавашната Руска империя. В двора на Александър II живяла знатна фамилия – Корлоф-Сапожников, която притежавала черният диамант, но тогава той не изглеждал по този начин, по който изглежда сега. Необработен, диамантът надвишавал 200 карата. Бил открит в Сибир. Предаван от поколение на поколение, скъпоценният камък пътувал навсякъде със семейството и носел щастие и късмет на своите притежатели", разказва легендата за него собственикът на престижната диамантена къща "Басам Азакир", която притежава диамантът към днешна дата.
Счита се, че в началото на 20 век черният диамант напуска границите на Русия. Семейството продава камъка на белгийски производител на диаманти, а през 1974 г. Корлоф пристига във Франция. Именно в ръцете на последния си собственик, черният диамант придобива актуалните си форма и размер.
“Цифрата 88, колкото са каратите на нашия диамант, не е случайна. В азиатската култура числото 8 е символ на щастието. Затова ние решихме да го обработим така, продължавайки пътят на легендата за черния диамант, който вече 40 години е сърцето и душата на нашата компания", каза още Азакир.
Най-големият черен диамант в света официално няма цена, въпреки че, според експерти, тя би надхвърлила 7-цифрена сума. За собственика на бижу безценни са възхищението и емоцията в очите на хората, които го виждат.
“Този диамант не е уникален само заради своя размер. Нищо не гарантира, че утре няма да се появи по-голям диамант от този. "Корлоф" е пътувал много по света. Излагали сме го на  специални места, бил е в ръцете на шейха на Дубай, на Кралицата на Малайзия, на Императора на Япония. Виждал съм хора да плачат от емоция, докато го докосват. Това е неговата цена - щастието, което той носи“, твърди собственикът на диамантената къща, предава още Нова ТВ.
