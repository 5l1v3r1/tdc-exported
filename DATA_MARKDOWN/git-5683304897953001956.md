
# പ്രിയ സച്ചിൻ, #MeToo മുന്നേറ്റത്തെക്കുറിച്ച് കേട്ടിട്ടുണ്ടോ?'; വിമർശനവുമായി സോന

Published at: **2019-11-01T13:08:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/cricket/2019/11/01/etoo-fallout-sona-mohapatra-slams-sachin-tendulkar-for-praising-indian-idol-contestants.html)

മുംബൈ∙ സ്വകാര്യ ഹിന്ദി ചാനലിലെ സംഗീത പരിപാടിയായ ‘ഇന്ത്യൻ ഐഡലി’ലെ യുവഗായകരെ പുകഴ്ത്തി ട്വീറ്റ് ചെയ്ത ക്രിക്കറ്റ് സൂപ്പർതാരം സച്ചിൻ തെൻഡുൽക്കറിന് ഗായിക സോന മൊഹാപത്രയുടെ വിമർശനം. ഇന്ത്യയിലെ #മിടൂ മുന്നേറ്റവുമായി ബന്ധപ്പെട്ട് പലതവണ ആരോപണവിധേയനായ വ്യക്തി ജഡ്ജായിരിക്കുന്ന സംഗീത പരിപാടിയെ പുകഴ്ത്തിയതിന്റെ പേരിലാണ് സോന സച്ചിനെതിരെ രംഗത്തെത്തിയത്. ഇന്ത്യയിലെ #മിടൂ മുന്നേറ്റത്തെക്കുറിച്ച് താങ്കൾ കേട്ടിട്ടില്ലേ എന്ന ചോദ്യത്തോടെയാണ് സോനയുടെ വിമർശനക്കുറിപ്പിന്റെ ആരംഭം.
ഗായകനും സംഗീത സംവിധായകനുമായ അനു മാലിക്കിനെതിരെയാണ് #മിടൂ മുന്നേറ്റവുമായി ബന്ധപ്പെട്ട് കഴിഞ്ഞ വർഷം ഗുരുതരമായ ആരോപണങ്ങൾ ഉയർന്നത്. സോന മൊഹാപത്രയ്ക്കു പുറമെ വിവിധ യുവഗായകർ അന്ന് അനു മാലിക്ക് ലൈംഗിക അതിക്രമത്തിനു തുനിഞ്ഞതായി ആരോപിച്ചിരുന്നു. ഇതേത്തുടർന്ന് ഇന്ത്യൻ ഐഡലിന്റെ പത്താം പതിപ്പിൽ ജഡ്ജി സ്ഥാനത്തുനിന്ന് അദ്ദേഹത്തെ നീക്കുകയും ചെയ്തു.
എന്നാൽ, ഈ വർഷം ഇന്ത്യൻ ഐഡലിന്റെ പുതിയ എഡിഷൻ പ്രഖ്യാപിച്ചപ്പോൾ ജഡ്ജിമാരുടെ പാനലിൽ അനു മാലിക്കും ഇടംപിടിച്ചിരുന്നു. ഇതോടെ, പരിപാടിക്കെതിരെ രൂക്ഷ വിമർശനമുയർത്തി നേരത്തെ ആരോപണമുന്നയിച്ചവർ രംഗത്തെത്തി. സംഭവം കത്തിനിൽക്കുന്നതിനിടെയാണ് ഇന്ത്യൻ ഐഡലിലെ അഞ്ച് യുവഗായകരെ പുകഴ്ത്തി സച്ചിൻ ട്വീറ്റ് ചെയ്തത്. സച്ചിന്റെ ട്വീറ്റ് ഇങ്ങനെ:
‘ഇന്ത്യൻ ഐഡലിലെ ഈ യുവഗായകരുടെ ആലാപനവും ജീവിത കഥയും ഹൃദയ സ്പർശിയാണ്. രാഹുൽ, ചെൽസി, ദിവാസ്, സണ്ണി എന്നിങ്ങനെ രാജ്യത്തിന്റെ വിവിധ ഭാഗങ്ങളിൽനിന്ന് വന്ന ഈ ഗായകരുടെ സംഗീതത്തോടുള്ള ഇഷ്ടവും ആത്മസമർപ്പണവും അഭിനന്ദനീയമാണ്. അവർക്കു വളരെയേറെ ദൂരം മുന്നേറാനാകും.’
ഈ ട്വീറ്റിനു പിന്നാലെയാണ് #മിടൂ മുന്നേറ്റത്തെക്കുറിച്ച് സച്ചിനെ ഓർമപ്പെടുത്തി സോന മൊഹാപത്ര രംഗത്തെത്തിയത്. സോനയുടെ ട്വീറ്റ് ഇതാ:
‘പ്രിയ സച്ചിൻ, ഇന്ത്യയിലെ #മിടൂ മുന്നേറ്റത്തെക്കുറിച്ച് താങ്കൾക്ക് യാതൊരു ഗ്രാഹ്യവുമില്ലേ? മേൽപ്പറഞ്ഞ ഇന്ത്യൻ ഐഡൽ സംഗീത റിയാലിറ്റി ഷോയിലെ ജഡ്ജായ അനു മാലിക്കിനെതിരെ കൊച്ചു പെൺകുട്ടികള്‍ ഉൾപ്പെടെ ഒട്ടേറെ സ്ത്രീകൾ കഴിഞ്ഞ വർഷം പരസ്യമായി രംഗത്തുവന്നതാണ്. അതിൽ അതേ ഷോയുടെ മുൻ പ്രൊഡ്യൂസറുമുണ്ട്. അവരുടെ വിഷമങ്ങളും സങ്കടങ്ങളും ആരെയും സ്പർശിക്കുന്നില്ല എന്നുണ്ടോ?’ – സോന കുറിച്ചു.
