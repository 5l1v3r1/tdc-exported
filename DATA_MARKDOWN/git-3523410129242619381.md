
# 
        برادرم خودش را در بوداپست ثابت کرد
      

Published at: **2019-11-05T10:36:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638270/%D8%A8%D8%B1%D8%A7%D8%AF%D8%B1%D9%85-%D8%AE%D9%88%D8%AF%D8%B4-%D8%B1%D8%A7-%D8%AF%D8%B1-%D8%A8%D9%88%D8%AF%D8%A7%D9%BE%D8%B3%D8%AA-%D8%AB%D8%A7%D8%A8%D8%AA-%DA%A9%D8%B1%D8%AF)

به گزارش بولتن نیوز، محمدعلی گرایی  در مورد قهرمانی برادرش در مسابقات کشتی فرنگی امیدهای جهان اظهار داشت: رضا حقش بود که طلا بگیرد. در بوداپست بار دیگر خودش را ثابت کرد که چقدر در این وزن مدعی است. همه کشتی‌هایش را هم یک طرفه برد، باوجود قرعه سختی که داشت اما خیلی عالی کشتی گرفت.
وی در مورد ناراحتی‌اش از مسئولان استان فارس به دلیل بی‌توجهی به قهرمانان این استان، خاطرنشان کرد: ما هیچ توقعی از آنها نداریم، اما نمی‌خواهیم پشت مدال‌مان کسی پنهان شود. هیچ کسی در این سال‌ها برای ما هیچ کاری نکرده است، حتی یک تبریک خشک و خالی هم بابت مدال‌های جهانی به ما نگفته و برای استقبال هم نیامده‌اند. وقتی در این روزها نیستند، نمی‌خواهیم در آستانه المپیک چیزی به اسم ‌آنها نوشته شود.
این فرنگی‌کار مدعی وزن 77 کیلوگرم که در مسابقات جهانی نورسلطان با مدال برنز سهمیه المپیک را دریافت کرد، ادامه داد: در این 4-5 سالی که عضو تیم ملی هستیم، هیچ حمایتی از ما از سمت مسئولان استان فارس ندیدیم. حالا 10 ماه تا المپیک مانده و نمی‌خواهیم در این مدت آنها جلو بیایند و اینطور وانمود شود که از ما حمایت کرده‌اند.
گرایی در خاتمه با تاکید بر اینکه می‌خواهد در جام‌جهانی کشتی فرنگی بهترین کشتی‌ها را بگیرد، گفت: در اردوی تیم ملی هستم، تمریناتم را شروع کردم که بهترین عملکرد را در این رقابت‌ها داشته باشم چون ما در ایران میزبان جام‌جهانی هستیم و خیلی اهمیت دارد که بتوانیم مقابل تیم‌های بسیار خوبی که با نفرات شاخص‌شان به ایران می‌آیند بهترین مبارزه‌ها را داشته باشیم.
