
# Brexit не відбувся вдруге: Британія поки залишається у складі ЄС

Published at: **2019-11-01T06:07:34+00:00**

Author: ****

Original: [Європейська правда](https://www.eurointegration.com.ua/news/2019/11/1/7102512/)

Велика Британія 31 жовтня мала вийти зі складу Європейського союзу, але Brexit не відбувся через те, що британський парламент не підтримав угоду з Брюсселем.
Про це повідомляє "Європейська правда".
Відповідно до початкового плану, Британія мала вийти з ЄС 31 березня 2019 року, але цього не сталося через відмову депутатів підтримати угоду з ЄС попереднього прем'єра Терези Мей.
Тоді 27 країн ЄС домовилися надати відтермінування процесу Brexit на пів року – до 31 жовтня. Але у британському парламенту знову не вдалося затвердити вже нову угоду, про яку домовився Борис Джонсон.
Він обіцяв "швидше померти у канаві", ніж просити про відтермінування і наполягав на виході з ЄС угодою чи без 31 жовтня. Проте депутати завадили "жорсткому" Brexit і Джонсон змушений був просити про відстрочку.
Країни ЄС вирішили вдруге відкласти Brexit до 31 січня 2020 року, але Британія може вийти з блоку раніше, якщо затвердить угоду.
Поки невідомо, коли буде затверджена нова угода. У Британії на 12 грудня призначені дострокові парламентські вибори і не виключено, що голосування відбудеться вже після формування нового складу парламенту.
Напередодні у Брюсселі заявили, що очікують від Британії кандидатуру єврокомісара до нового складу Європейської комісії, оскільки країна поки залишається членом ЄС.

        Читайте також – "Вибори замість Brexit: чи здатний новий парламент вивести Британію з ЄС"
      
