
# Reuters: Russland har fått henvendelse om benåding av Frode Berg

Published at: **2019-11-06T09:58:51+00:00**

Author: **NTB**

Original: [Bergens Tidende](https://www.bt.no/utenriks/i/zGzbpw/reuters-russland-har-faatt-henvendelse-om-benaading-av-frode-berg)

Tidligere onsdag bekreftet president Vladimir Putins talsperson at de vurderer en søknad om benådning fra spiondømte Berg.
– Han soner en dom på 14 år i fengsel for spionasje og har sendt inn en søknad om benådning til Russlands president. Vi har mottatt søknaden og den blir behandlet etter det gjeldende regelverket, sa president Vladimir Putins pressetalsperson Dmitrij Peskov under en pressekonferanse onsdag ifølge nyhetsbyrået Ria.
Peskov kom imidlertid ikke med noen opplysninger om når det vil bli tatt en avgjørelse om søknaden.
Advokat Brynjulf Risnes mener det er svært godt nytt at benådningen av Berg nå har kommet til en kommisjon direkte under presidenten.
– Vi som jobber med saken, og familien, er vant til tilbakeslag, så vi tar alt med visse forbehold. Men for hver ny opplysning som peker i samme retning, så blir man mer optimistisk, sier Risnes til NRK.
I midten av oktober skrev det litauiske nyhetsbyrået BNS at Russland og Litauen er enige om å utveksle to russere mot to litauere og en ikke navngitt nordmann som er dømt i Russland. Frode Berg er den eneste nordmannen som soner en spiondom i Russland.
– I sum med de signalene vi får fra Litauen og Moskva, så peker alle piler i samme retning, nemlig at det finnes en slik avtale. At denne avtalen inkluderer Frode Berg og at en utlevering kan være nært forestående, tror jeg er sannsynlig, mener Risnes.
Noen dager etter at den mulige avtalen ble kjent, opplyste menneskerettskommissær Tatjana Potjaeva i Moskva til Interfax at de har anbefalt president Vladimir Putin å benåde Berg. Hun er medlem i kommisjonen.
– Dette bekrefter ytterligere at det foreligger en avtale, slik vi har hørt om den siste uka, sa Risnes til NTB etter at nyheten om at Putin hadde blitt anbefalt en benådning var kjent.
Risnes mener det er vanskelig å si akkurat når en overlevering av Berg vil finne sted, men han antar at det ikke skjer før etter torsdag. Da skal det litauiske parlamentet behandle et lovforslag som kan legge til rette for en avtale mellom Norge, Litauen og Russland om utveksling av spiondømte fanger.
