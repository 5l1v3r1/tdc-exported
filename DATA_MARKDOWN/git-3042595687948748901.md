
# Avslører flytteplaner

Published at: **2019-11-02T16:49:18+00:00**

Author: **Henriette Eilertsen**

Original: [Dagbladet.no](https://www.dagbladet.no/kjendis/avslorer-flytteplaner/71775794)

Både tidligere politiker Per Sandberg (59) og kjæresten Bahareh Letnes (29) var med i årets sesong i «Skal vi danse». Det skulle riktignok vise seg å bli en forholdsvis kort deltakelse for de begge, og Sandberg ble den første til å forlate konkurransen.
Uka etter måtte også Letnes takke for seg på parketten.
Men nå ser det ut til at paret likevel har nok å henge fingrene i. I den nyeste episoden av «Dansebobla», hvor man får følge «Skal vi danse»-deltakerne utenom sendingene, kan nemlig Letnes avsløre at paret har kjøpt seg hus sammen.

        - Vi har kjøpt oss hus, sier Letnes stolt i episoden.
      
Hun forteller at de har vært på en rekke visninger etter at danseeventyret var over, og at de til slutt fant drømmehuset - i Halden.

        Dagbladet har ikke lykkes komme i kontakt med verken Per Sandberg eller Bahareh Letnes i denne saken.
      
Det var Halden Arbeiderblad som først omtalte huskjøpet.
Paret kunne tidligere i år avsløre overfor Dagbladet at etter å ha vært samboere i ett år i Mandal, var det på tide å finne seg noe større.
- Leiligheten er ikke så stor, så nå har vi tenkt å kjøpe oss hus.
- Vi er på visning etter visning, og har nesten brukt like mye tid på visning som vi har brukt på å danse, la Sandberg til den gang.

        - Hvilke krav har dere til den nye boligen?
      

        - Ikke vi - Bahareh, sa Sandberg lattermildt.
      
- Jeg er kjempenøye, og alt skal være som jeg vil. Det skal være en liten hageflekk, og gjerne mange soverom. Helst tre eller fire, for jeg har stor slekt og familie som vil besøke oss, sa Letnes, som også kunne fortelle at hun drømmer om egne barn i framtida.
Sandberg og Letnes visste ikke på det aktuelle tidspunktet hvor de ville ende opp med å kjøpe hus, men planen var likevel å beholde leiligheten i Mandal.
- Vi har sett litt forskjellige steder. Vi finner en by og tegner en sirkel med en omkrets på åtte mil. Bahareh vil jo helst ut på landet, noe som overrasket meg veldig, sa Sandberg.
Og nå kan paret endelig avsløre at Halden blir deres nye hjemby.
