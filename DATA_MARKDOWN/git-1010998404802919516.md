
# Иракските сили за сигурност убиха най-малко петима демонстранти в Багдад (ВИДЕО)

Published at: **2019-11-04T17:39:00+00:00**

Author: ****

Original: [bTV Новините](https://btvnovinite.bg/svetut/irakskite-sili-za-sigurnost-ubiha-naj-malko-petima-demonstranti-v-bagdad-video.html)

Иракските сили за сигурност убиха днес най-малко петима демонстранти в Багдад, предаде Ройтерс.
Това е първата стрелба с истински куршуми в столицата на Ирак след възобновяването на протестите на 24 октомври, отбелязва Франс прес.
Четирима души бяха убити късно снощи близо до иранското консулство в Кербала, Южен Ирак, след сблъсъци между силите за сигурност и демонстранти, опитали се да щурмуват дипломатическото представителство.
Според очевидци силите за сигурност са използвали сълзотворен газ, за да разпръснат демонстрантите, които палели огньове близо до консулството и скандирали лозунги с искане иранският консул да напусне Ирак.Иракското външно министерство осъди днес атаката срещу консулството.
„Сигурността на дипломатическите мисии и консулствата е червена линия, която не бива да бъде преминавана, и служителите на реда ще взимат всички необходими мерки”, за да предотвратяват подобни действия, изтъква в изявление министерството.
БТА
