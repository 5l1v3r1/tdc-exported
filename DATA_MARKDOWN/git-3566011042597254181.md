
# برکناری عبدالمهدی، عراق را دچار هرج‌ومرج می‌کند

Published at: **2019-11-01T10:45:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543843.html/%D8%A8%D8%B1%DA%A9%D9%86%D8%A7%D8%B1%DB%8C-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C--%D8%B9%D8%B1%D8%A7%D9%82-%D8%B1%D8%A7-%D8%AF%DA%86%D8%A7%D8%B1-%D9%87%D8%B1%D8%AC-%D9%88%D9%85%D8%B1%D8%AC-%D9%85%DB%8C-%DA%A9%D9%86%D8%AF)

نماینده ائتلاف «الفتح» در پارلمان عراق ضمن انتقاد از اصرار ائتلاف «سائرون» به برکناری نخست وزیر این کشور، تأکید کرد که این مسئله باعث خلأ قانونی در عراق خواهد شد.
به گزارش شبکه اطلاع رسانی راه دانا؛ «محمد البلداوی» نماینده ائتلاف «الفتح» در پارلمان عراق از اصرار ائتلاف «سائرون» به برکناری نخست وزیر این کشور انتقاد کرد.
ائتلاف سائرون در انتخابات پارلمانی سال ۲۰۱۸، با کسب ۵۴ کرسی از مجموع ۳۲۹ کرسی، در جایگاه نخست قرار گرفت و در کنار آن ائتلاف الفتح با ۴۹ کرسی. این دو ائتلاف در آن زمان، «عادل عبدالمهدی» نخست وزیر کنونی عراق را مأمور تشکیل کابینه کردند.
«مقتدی صدر» رهبر جریان «صدر» رهبری معنوی ائتلاف سائرون است. وی اخیرا از نخست وزیر عراق خواست که استعفا دهد، ولی عبدالمهدی  در پاسخ به وی گفت که توافق سیاسی راه کوتاه‌تری در مقایسه با انتخابات زودهنگام است.
عبدالمهدی در اشاره به مقتدی صدر، تأکید کرد که هر سیاستمداری نباید مدعی نمایندگی مردم شود و بهترین راه روشن شدن اراده مردم «صندوق رأی» است.
البلداوی به پایگاه خبری «المعلومه» گفت که ائتلاف الفتح و سایر فراکسیون‌های سیاسی برای مرحله کنونی، بر روی دو گزینه اتفاق نظر دارند.
این دو گزینه به گفته این نماینده عراقی عبارتست از: «گزینه اول توافق بر سر [انتخاب] جایگزینی برای عبدالمهدی و معرفی وی و رأی‌گیری درباره او و برکنار دولت کنونی. گزینه دوم، اعطای مهلت به دولت کنونی و تعیین سقف زمانی برای تکمیل اصلاحات».
وی تصریح کرد که بر اساس گزینه دوم، اگر دولت کنونی عراق در بازه زمانی معین نتوانست به وعده‌های خود عمل کند، باید در مهلت معینی، جایگزینی برای عبدالمهدی تعیین شود.
این نماینده عراقی در پایان خاطر نشان کرد که ائتلاف سائرون این دو گزینه را رد کرده و بر برکناری دولت کنونی بدون معرفی گزینه جایگزین اصرار دارد.
 البلداوی در پایان خاطر نشان کرد که اصرار سائرون، عراق را وارد «تونل تاریکی» خواهد کرد و باعث خلأ قانونی و هرج و مرج در کشور خواهد شد.
انتهای پیام/
