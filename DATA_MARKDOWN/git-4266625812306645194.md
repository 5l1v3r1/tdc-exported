
# Помпео: США на чолі з Трампом підтримували демократію в Україні й прагнули, щоб влада подолала корупцію

Published at: **2019-11-05T11:24:00+00:00**

Author: ****

Original: [ZIK.UA](https://zik.ua/news/2019/11/05/pompeo_ssha_na_choli_z_trampom_pidtrymuvaly_demokratiyu_v_ukraini_y_pragnuly_1683881)


        Влада Сполучених Штатів Америки на чолі з Дональдом Трампом підтримувала демократію в Україні й прагнула, щоб українська влада подолала корупцію.
      
Про це заявив державний секретар США Майкл Помпео в інтерв'ю для радіо KCMO, текст якого публікує Держдеп США.
Він не відповів прямо на запитання, чи знав він про роль адвоката Трампа Руді Джуліані у комунікації з офіційним Києвом, але сказав, що Державний департамент США зосереджений на захисті американського народу.
«Що стосується України, ми були зосереджені на кількох речах. По-перше, це нація з глибокою історією корупції – і наша місія, місія посла, місія пана Волкера була дуже чітка: створити набір інструментів, щоб нове керівництво, Президент Зеленський і його команда змогли виконати те, про що вони говорили під час своєї кампанії, а це – зменшити ризик корупції», – заявив Помпео.
Держсекретар США сказав, що коли росіяни захопили Крим і подалися на схід України, президент Барак Обама відмовився надавати українцям «інструменти, збройні системи, необхідні для захисту нації».
«Президент Трамп послідовно – не раз, не двічі, а тричі – надав ці системи озброєння українському народові та українському керівництву. Ми надали їм технічну допомогу, яку попередня адміністрація відмовилася надавати», – заявив Помпео.
«Ми наполегливо допомагали українському народові, і ми колективно в Державному департаменті фокусувалися, як лазер, на тому, щоб донести до президента…, як саме ми можемо врятувати прозахідну Україну, яка збереже демократію, свободу та вільність в Україні та Європі, а також захистить американців», – додав він.
Також нагадаємо, що Майкл Помпео заявив, що Америка провадить єдину політику щодо України, а адміністрація США під керівництвом президента Дональда Трампа зробила для допомоги України більше, ніж адміністрація очолювана президентом Бараком Обамою.
