
# OECD'de milli gelirden sağlığa en az pay ayıran ülke Türkiye

Published at: **2019-11-07T11:28:18+00:00**

Author: **Euronews **

Original: [euronews](https://tr.euronews.com/2019/11/07/oecd-de-milli-gelirden-sagliga-en-az-pay-ayiran-ulke-turkiye-en-fazla-abd)

Ekonomik İşbirliği ve Kalkınma Örgütü (OECD) 2019 yılı sağlık raporuna göre, üye ülkeler içinde mili gelirden sağlık harcamalarına giden pay açısından Türkiye son sırada geliyor.
OECD raporuna göre, Türkiye’de Gayri Safi Yurt İçi Milli Hasıla’nın (GSYİMH) yüzde 4,2’si sağlık hizmetlerine harcanıyor. Bu klasmanda, Meksika ve Letonya yüzde 6.2 ile Türkiye’yi izliyor.
OECD’de sağlık harcamalarına en fazla kaynak ayıran ülke yüzde 16.9 ile ABD. Bu ülkeyi, yüzde 12,2 ile İsviçre, yüzde 11,2 ile Fransa izliyor. Sağlık harcamalarında OECD ortalaması ise yüzde 8,8.
Hastanelerde uzun dönem için tedavi gören yaşlılara tahsis edilen yatak sayısında Türkiye Yunanistan’ın ardından ikinci sırada.
Buna göre, 65 yaş üstü 1000 kişiye, Türkiye’de 8,7 yatak düşerken, Yunanistan’da 4,5 yatak düşüyor. OECD’de 65 yaş üstü grubu vatandaşlara hastanelerde uzun dönem tedavide ortalama 47,2 yatak düşüyor.
Yaşlılara uzun dönem tedavide tahsis edilen yatak sayısında en iyi durumda olan ülke 82 yatak ile Lüksemburg ve 76 yatak ile Hollanda.
Önümüzdeki 30 yıl içinde demans hastalığının en yaygın görüleceği OECD ülkesi Japonya olacak. Türkiye’nin bu alanda son sıralarda yer alması bekleniyor. 2050 yılına gelindiğinde Japonya’da 1000 kişi içinde 43, İtalya’da ise 42 kişi demans hastalığından mağdur olacak. Türkiye’de bu sayı ise 22’yi geçmeyecek.
Türkiye için diğer dikkat çekici veri ise OECD’de yaşam süresindeki artışın en az olduğu ülke olması. 65 yaş grubundakilerin yaşam süresindeki artışta görülen yavaşlamanın en fazla olduğu ülkeler içinde Türkiye ile sırada geliyor.
Türkiye diyabet ilacı kullanımında OECD’de orta sıralarda yer alırken, yatıştırıcı sinir ilacı kullanımında son sıralarda.
Türkiye’de 1000 kişi içinde 73 kişi şeker ilacı alırken, 44 kişi yatıştırıcı sinir ilacı alıyor. Finlandiya’da 1000 kişi içinde 92 kişi şeker ilacı alırken, İzlanda’da 1000 kişi içinde 141 kişi yatıştırıcı sinir ilacı alıyor.
Türkiye, kolestrol ve tansiyon ilacı kullanımında da OECD ülkeleri içinde en son sırada geliyor.
