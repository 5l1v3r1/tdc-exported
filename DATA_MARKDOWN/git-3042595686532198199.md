
# Ellevillt overtidsdrama

Published at: **2019-11-01T19:51:59+00:00**

Author: **Daniel Nerli Gussiås**

Original: [Dagbladet.no](https://www.dagbladet.no/sport/ellevillt-overtidsdrama/71774960)

Mye sto på spill foran møtet mellom Strømsgodset og Rosenborg under flomlyset på Marienlyst fredag kveld.
Strømsgodset måtte ha poeng i en rekordtett bunnstrid, mens Rosenborg, som etter Odds cupexit, nå må bli nummer tre i Eliteserien om det skal være håp om spill i Europa i 2020.

        - Vi staser ikke på noen andre, men vi satser på oss selv. Det er mulig å vinne de fire siste, og gjør vi det er det mulig å ta medalje, sa Eirik Horneland til Eurosport om det ekstra presset etter Odds cupexit.
      
Nå ser det likevel ut til at de muligens må stole på andre, ettersom ett poeng kan være for lite om Europa-drømmen skal leve videre.
I skrivende stund er det ett poeng opp til Odd på bronseplass, men Hornelands menn har en kamp mer spilt.
Innbytter Pål André Helland trodde han hadde sikret alle poengene da han to minutter før slutt var råsterk inne i feltet, og sørget for at Jakob Glesnes satte ballen i eget nett.

        Men det ble dramatisk i Drammen.
      
Ett minutt på overtid dukket derimot innbytter Lars Sætra opp på en corner, og satte inn 3-3.

        Dermed endte det i poengdeling i en kamp ingen av de to så ut til å være veldig fornøyd med at endte uavgjort.
      
- Jeg tror begge lag går av banen litt skuffa, oppsummerte Eurosport-kommentator Kenneth Fredheim i det dommer Svein Oddvar Moen blåste av kampen.
- Dette var en ellevill fotballkamp, svarte ekspertkommentator Tor Ole Skullerud.
RBK-trener Eirik Horneland følte seg maktesløs der han sto på sidelinja.

        - Det var en kamp totalt ute av kontroll. Jeg har aldri, hverken som trener eller spiller, vært med på en kamp med så mye «Hawaii». Det var to lag som forsvarte seg dårlig. Det var en rar sak, sa Eirik Horneland etter kampen.
      
- Det var helt forferdelig. Det er vanskelig å være trener når kampen er ute av kontroll. Det gikk litt for fort for oss på kunstgresset her, fortsatte han.
Horneland legger ikke skjul på at dette var tre poeng man aller helst skulle tatt med seg tilbake til Trondheim.
- Man ser at begge lag har lyst på tre poeng. Derfor blir det som det blir. Ukontrollert og to lag som både har lyst og trenger poengene. Synd at vi ikke klarer det, sa Horneland om poengene han så gjerne skulle hatt i kampen om Europa-spill.

        Gullet er nå teoretisk utenfor rekkevidde, selv om det aldri har vært reelt for trønderne. Nå handler alt om å ta den livsviktige tredjeplassen.
      
- Vi skal ikke tenke på sølv eller noe annet nå. Vi må fokusere på å komme oss forbi Odd. Det er en tøff jobb, men vi har tre kamper vi både kan og må vinne, fastslo Horneland.
- De er veldig skuffende. Det virker å være sånn at hver gang vi spiller på kunstgress blir det sånn «Hawaii-dritt». Enten må vi bestemme oss om vi vil gå høyere for å nekte dem å slå den lange, eller så må vi være mer kompakte. Nå blir det mer en ting midt i mellom. Det er for dårlig, oppsummerte en brutalt ærlig Pål André Helland.
Mannen som sirket 3-3 helt på tampen var en lettet mann etter at fløyta gikk.
- Det var veldig deilig å sette den. Med tap her kunne det blitt vanskelig, sa Lars Sætra til Eurosport etter kampslutt.
Strømsgodset-trener Henrik Pedersen var godt tilfreds med det mannskapet hans viste mot Hornelands menn i kveld.
- Jeg er veldig stolt av guttene mine. Dette var en test mot en av de beste lagene i Norge. Fra start til slutt synes jeg vi er veldig dominerende. Det var nok en artig fotballkamp for tilskuerne, sa Pedersen til Eurosport.
Strømsgodset gikk rett i strupen på de siste fem års seriemestre. Allerede etter et lite minutt ble Kristoffer Tokstad spilt igjennom. Godset-spilleren kom alene med André Hansen, men den solide sisteskansen kom ut i grevens tid, og fikk ballen unna.

        Herman Stengel var også nære fire minutter etter. Da ble vinkelen for skrå, etter innlegget fra Mikkel Maigaard.
      
David Akintola skapte Rosenborgs første farlighet da han fyrte av fra skrått hold etter elleve minutter. Det gode RBK-angrepet i forkant av Akintolas forsøk endte med ei avslutning i nettveggen.
Kampen nærmet seg kvarteret spilt. Even Hovland stanget et hjørnespark i stolpen, før Godset-forsvaret fikk ballen unna.

        Det skulle bare være et forvarsel.
      
På den påfølgende dødballen slo Gjermund Åsen ballen mot Adegbenro på bakre stolpe. Den hurtige kantspilleren headet den mot streken, hvor midtstopper Even Hovland fikk piket ballen over streken.
1-0 Rosenborg.
Da tok det virkelig fyr i Drammen.
André Hansen og Birger Meling kolliderte etter et innlegg, og tok med seg Kristoffer Tokstad i fallet. Ballen ble satt i tverrliggeren, før dommer Svein Oddvar Moen pekte på straffemerket etter å ha sett an fordelen.
Mikkel Maigaard, Strømsgodsets formspiller nummer en, satte sikkert inn utligninga fra ellevemeteren.

        - En pussig situasjon, oppsummerte Eurosport-kommentator Kenneth Fredheim.
      
- Jeg synes ikke det er noe straffespark. Det er ikke rare kontakten mellom Tokstad og Meling, svarte ekspertkommentator Tor Ole Skullerud.
25 minutter spilt. Strålende innlegg fra høyre, en ball Lars Vilsvik var først på inne i feltet. Godset-forsvareren var akkurat først på ballen, foran Bjørn Maars Johnsen. Den kalkulerte risikoen endte med et stolpetreff i eget mål fra Vilsvik, som sannsynligvis avverget en RBK-scoring med sin inngripen.
Begge lag hadde flere gode muligheter inn mot pause, men lagene gikk i garderoben med ei scoring hver.
Bjørn Maars Johnsen skapte andreomgangs første sjanse da han vendte opp inne i feltet, og sendte ballen i nettveggen etter at hjemmelaget i flere situasjoner opp til avslutninga hadde gitt bort store rom.

        Men det var Godset som fikk uttelling.
      
Mawa-erstatter Muhamed Keita fikk ballen inne i feltet, og curlet ballen opp i motsatt vinkel da 52 minutter var spilt.
Bare minutter etter var kaptein Jakob Glesnes nære 3-1 etter en dødball.
71 minutter spilt. Innbytter Anders Ågnes Konradsen ble meid ned inne i feltet, og dommer Moen pekte helt korrekt på straffemerket, nok en gang.

        RBK-kaptein Mike Jensen steppet frem, og satte ballen sikkert ned i høyre hjørne.
      
Dermed sto det 2-2 på Marienlyst med knappe 20 minutter igjen på klokka.
Herman Stengel fikk en stor mulighet ni minutter før slutt, men plasserte skuddet fra 16 meter rett på André Hansen i RBK-kassa.
Så kom det mange troddde var avgjørelsen. Kun to minutter før full tid satte Pål André Helland fart inne i feltet. Han var råsterk i duellen inne i feltet, før Jakob Glesnes var uheldig å sette ballen inn i eget nett.

        Men dramatikken ville ingen ende ta.
      
- Hvilken fotballkamp vi har fått sett! smalt det fra Fredheim i kommentatorbua i det Lars Sætra satte inn 3-3 et minutt på overtid.
Dermed endte det 3-3 i en ellevill kamp i Drammen.
