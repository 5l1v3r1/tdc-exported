
# سراج: جرایم سیاسی در دادگاه مطبوعات رسیدگی می‌شود

Published at: **2019-11-03T13:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980812104.html)

نماینده رئیس قوه قضائیه در تعیین اعضای هیات منصفه مطبوعات سراسر کشور گفت: امسال اصل ۱۶۸ قانون اساسی که جرایم سیاسی را نیز شامل می‌شود در دادگاه مطبوعات رسیدگی می‌شود.
به گزارش مهر، ناصر سراج نماینده رئیس قوه قضائیه در تعیین اعضای هیات منصفه مطبوعات سراسر کشور در جمع خبرنگاران اظهار کرد: مدت اعضای هیات منصفه دو ساله است و ما تکلیف داریم در مهر ماه اعضای هیات منصفه سراسر کشور را تعیین کنیم. وی ادامه داد: تعداد اعضای هیات منصفه در تهران ۲۱ نفر و در سایر استان‌ها ۱۴ نفر است که از صنوف مختلف در هیات منصفه حضور دارند. سراج با بیان اینکه صنوف در قانون احصا شده است گفت: قبلا اعضای هیات منصفه از ۱۳ صنف انتخاب می‌شد که در اصلاحیه قانون دو صنف بسیجیان و هنرمندان نیز به آن اضافه شد و این هیات نماینده افکار عمومی هستند. نماینده رئیس قوه قضائیه در تعیین اعضای هیات منصفه مطبوعات تصریح کرد: در مهر ماه اعضای هیات منصفه تهران را انتخاب کردیم و در حضور اصحاب رسانه مراسم تحلیف طبق ماده ۴۰ قانون مطبوعات برگزار شد، امروز نیز اولین جلسه دادگاه در تهران برگزار می‌شود. وی افزود: خوشبختانه در تبصره ماده یک قانون مطبوعات نشریات الکترونیک و خبرگزاری‌ها و سایت‌ها هم شامل می‌شود و با تاکید آیت الله رئیسی رئیس قوه قضاییه امسال اصل ۱۶۸ قانون اساسی که جرایم سیاسی را نیز شامل می‌شود در دادگاه مطبوعات رسیدگی می‌شود. سراج در پاسخ به سولی مبنی بر اینکه عمده‌ترین جرائمی که هیات منصفه به آن رسیدگی کرده شامل چه جرائمی می‌شود گفت: نمی‌شود دسته بندی کرد، دادسرا هر کیفرخواستی در حیطه قانون مطبوعات صادر کند، دادگاه مطبوعات و هیات منصفه موظف به رسیدگی و اتخاذ تصمیم هستند.
