
# Фільм про Голодомор. Режисерка Аґнєшка Голланд особисто представить історичний трилер Ціна правди у Києві

Published at: **2019-11-04T13:00:00+00:00**

Author: ****

Original: [НВ](https://style.nv.ua/ukr/kultura/golodomor-v-ukrajini-agneshka-holland-osobisto-predstavit-film-cina-pravdi-50051489.html)

Польська режисерка Аґнєшка Голланд, Голова європейської кіноакадемії, лауреатка премії Золотий глобус, двократна номінантка на Оскар за стрічки Європа, Європа (1991) і У темряві (2011) особисто представить українським глядачам свій новий фільм — історичний трилер Ціна правди, який стане фільмом-відкриття фестивалю Нове британське кіно.
«Поки я не побачила сценарій Андреа Халупа, я нічого не знала про Ґарета Джонса, але його історія захопила мене і я зрозуміла, що повинна її розказати. По-перше, сталінський Голодомор не надто відомий у світі, але це один з найбільших злочинів проти людства XX століття, і жертви цього злочину й досі волають до справедливості. По-друге, історія Ґарета Джонса, молодого хороброго журналіста, підіймає дуже важливі питання: яке значення для нас мають ЗМІ, у чому цінність свободи преси, чому пропаганда занадто легко розповсюджується у світі. Адже проблеми корумпованості ЗМІ, які ми спостерігали у 1930-их роках, релевантні й актуальні і сьогодні», — говорить Аґнєшка Голланд про фільм.
«Аґнєшка Голланд — неймовірно талановита режисерка, і ми раді, що вона знайшла час, щоб завітати на українську прем'єру. Знаю, що для неї цей фільм є дуже важливий, як саме і для всіх нас. Для глядача це можливість побачити неймовірну історію про мужність надзвичайної людини, талановитого і відчайдушного журналіста Ґарета Джонса, який один з перших доніс світу правду про драматичні і жахливі події 1932−1933 рр в Україні. Це перша копродукція такого масштабу, і ми вдячні Держкіно за підтримку цього важливого для України проєкту», — коментує продюсер стрічки Єгор Олесов.
Нагадаємо, що фільм розповідає історію молодого уельського репортера Ґарета Джонса та показує Голодомор в Україні 1932−33 рр його очима. Повернувшись додому після подорожі до СРСР, він намагається розказати світові правду про геноцид українського народу та злочини сталінського режиму, але світ його ігнорує.
Стрічка створена за спільного виробництва України (Kinorob за підтримки Державного агентства України з питань кіно), Польщі (Film Produkcja за підтримки Польського інституту кінематографії) та Великобританії (Jones Boy Film).
Головні ролі у фільми виконали англійські актори Джеймс Нортон (міні-серіал BBC Війна і мир, Гонка, Белль) і Ванесса Кірбі (серіали Час, Великі надії, Лабіринт, Корона), американський актор Пітер Сарсгаард (Кінсі, Афера Стівена Гласса) та ін., а також українські актори Яков Ткаченко, Олег Драч, Володимир Федорук, Ганна Шайдюк, Анастасія Чала та ін.
Міжнародна прем'єра фільму відбулась на Берлінському кінофестивалі 10 лютого 2019 року. Прем'єра в Україні - 28 листопада 2019 року
Читайте також:&nbspНа Берлінале відбулася світова прем'єра фільму про Голодомор Гарет Джонс
