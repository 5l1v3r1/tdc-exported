
# จากเน็ตไอดอลขายตุ๊กตา สู่'แม่มณี'ไฮโซโกงแชร์พันล้าน

Published at: **2019-11-02T10:15:00+00:00**

Author: ****

Original: [เดลินิวส์](https://www.dailynews.co.th/crime/739659)


        เปิดประวัติ "นาเดียร์ วันทนีย์ ทิพย์ประเวช" เจ้าของ “แชร์แม่มณี” จากเน็ตไอดอลสู่ไฮโซจอมปลอม โกงแชร์มหาศาลพันล้าน
      
นาทีนี้หากพูดถึงวงการแชร์ คงไม่มีใครไม่รู้จัก “แม่มณี” จากประวัติอันสวยหรูของเน็ตไอดอลชื่อดัง เจ้าของฉายา “เจ้าแม่แชร์เงินออม” จากการเชิญชวนประชาชนมาออมเงิน และบอกว่าจะได้รับผลตอบแทนเป็นดอกเบี้ยที่สูงถึงร้อยละ 93 กระทั่งวงแชร์พินาศ เมื่อ "แม่มณี" ถูกแจ้งความโกงลูกแชร์ และหนีหายไป ก่อนถูกจับเมื่อช่วงเช้าของวันนี้ (2 พ.ย.) ที่ห้องเช่าแคบๆ ในพื้นที่สัตหีบ ชลบุรี แต่เจ้าตัวยังยืนยันว่าไม่ได้โกง แค่ยังไม่ได้จ่ายดอกแชร์ งานนี้ก็ว่าไปตามขั้นตอนกฎหมายในอีกมุมหนึ่งกว่าที่จะได้ชื่อ "แม่มณี" เธอเติบโตมาจากการเป็นเน็ตไอดอลเกี่ยวกับการขายของออนไลน์ จนได้เข้ามาสู่วงการบันเทิงและผันตัวมาเป็น "แม่มณี" ในปัจจุบัน
“แม่มณี” มีชื่อจริงว่า น.ส.วันทนีย์ ทิพย์ประเวช หรือเดียร์ เป็นแม่ค้าขายตุ๊กตาออนไลน์  มีภูมิลำเนาอยู่เขต ต.บ้านจั่น อ.เมืองฯ จ.อุดรธานี เธอใช้เวลาไม่ถึง 3 ปี ในการก้าวเข้าสู่วงการบันเทิง และเริ่มมีตัวตนด้วยการเป็น "แม่มณี" โดยเฉพาะจากเหตุการณ์ทำศัลยกรรมผิดพลาดเมื่อวันที่ 8 ก.ค. 62 ก่อนออกมาร้องเรียนต่อสื่อมวลชนใน จ.อุดรธานี ว่าไปทำศัลยกรรมทรวงอกกับคลินิกแห่งหนึ่งในเขตเทศบาลนครอุดรธานี แล้วเกิดแผลจากการผ่าตัด เรียกร้องให้ทางคลินิกรับผิดชอบเยียวยาชดใช้ให้จนเป็นข่าวครึกโครม ทำให้มีคนสนใจมากขึ้นโดยเฉพาะกลุ่มพริตตี้เอ็มซี ที่สนใจเรื่องการทำศัลยกรรม      น.ส.วันทนีย์ กับวัย 30 ปี ได้รับการยกย่องให้เป็นไฮโซสาวที่สวยและรวยมากอีกหนึ่งคนของเมืองไทย ไม่ว่าจะเป็นผู้บริหารอายุน้อยและมีธุรกิจมากมายเปิดตัวแบรนด์สินค้าเครื่องสำอางชื่อ MANILA (มะนิลา) และมีการจ้างเซเลปดาราร่วมงานจำนวนมาก นอกจากนี้ยังมีสถานบันเทิง FakeBar เจ้าของกิจการแม่มณี PoolVilla กิจการห้างทองแม่มณี 2019 และเจ้าของกิจการร้าน CerveConceptCar Udonthani ที่มีสาขาอยู่ในหลายจังหวัดของประเทศไทย
โดย "แม่มณี" มักโพสต์ภาพส่วนตัวในเฟซบุ๊ก Wanthanee Tippaveth ด้วยไลฟ์สไตล์ชีวิตหรูหราแบบคนดัง มีรถหรูหลายคัน ลงในโซเชียลมีเดียต่างๆ ต่อมาได้เข้าไปอยู่ในวงการบันเทิง เช่น ถ่ายแบบ เป็นนักแสดงสมทบ และมักโพสต์รูปคู่กับดาราและคนดัง ในงานบวงสรวงละครภาพยนตร์ต่างๆ อยู่เสมอ รวมทั้งมีข่าวว่าคบหาดูใจกับดาราหนุ่มคนหนึ่ง
ปีนี้ได้ตอกย้ำความเชื่อมั่นและไว้ใจในการทำธุรกิจกับแม่มณี คือเพิ่งเข้ารับรางวัล Asean Enterprise Awards 2019 สาขานักธุรกิจดีเด่นแห่งปี รางวัลสุวรรณกาย สาขานักธุรกิจดีเด่นแห่งปี รางวัล AEC BEST PERFECT AWARDS 2019 นอกจากนี้ยังเปิดตัวเป็นผู้จัดการภาพยนตร์ เรื่อง เซนส์อาถรรพ์ ที่มีกำหนดฉายปีนี้ มีนักแสดงนำ อย่าง แน็ก ชาลี และนักแสดงชื่อดังหลายคน จึงเป็นเหตุผลทั้งหมดที่ทุกคนมั่นใจและร่วมลงทุนทำธุรกิจออมเงิน ออมทอง ต่อยอดธุรกิจกับการลงทุนในโครงการ “ฝากเงิน ออมเงิน by บัญชีแม่มณี” ที่มีการโปรโมทผ่านมาทางเฟซบุ๊ก โดยมีข้อเสนอให้ประชาชนที่สนใจสามารถฝากเงินกับโครงการ จำนวนวงละ 1,000 บาท ให้ดอกเบี้ย 93% โดยไม่มีการจำกัดวงเงินฝาก กระทั่งทุกอย่างดับฝันของคนร่วมลงทุน เมื่อแชร์วงแตก "แม่มณี" ถูกจับดำเนินคดี.
