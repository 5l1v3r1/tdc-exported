
# หนาวจัดหนัก'เหนือ'ลด2-4องศา 'ใต้'11จว.ฝนถล่มอ่วม!

Published at: **2019-11-02T11:00:00+00:00**

Author: ****

Original: [เดลินิวส์](https://www.dailynews.co.th/regional/739674)


        เสื้อหนาว-ผ้านวมขนมาให้หมด! อุตุฯ เตือนไทยตอนบนจะเย็นลงอีก 2-4 องศา มีฝนเล็กน้อย บริเวณยอดดอยอากาศหนาว ภาคใต้ฝนตก 60-70% ของพื้นที่ และมีฝนตกหนักบางแห่งใน 11 จังหวัด
      
เมื่อวันที่ 2 พ.ย. นายภูเวียง ประคำมินทร์ อธิบดีกรมอุตุนิยมวิทยา กระทรวงดิจิทัลเพื่อเศรษฐกิจและสังคม (ดีอีเอส) กล่าวว่า ในช่วงวันที่ 2 - 3 พ.ย.62 หย่อมความกดอากาศต่ำที่ปกคลุมประเทศกัมพูชาและภาคตะวันออกของประเทศไทย จะเคลื่อนผ่านอ่าวไทยตอนบนและภาคใต้ตอนบน ลงสู่ทะเลอันดามันตอนบน ส่งผลให้ภาคใต้มีฝนฟ้าคะนอง ร้อยละ 60-70 ของพื้นที่ตลอดช่วง และมีฝนตกหนักบางแห่งโดยเฉพาะบางพื้นที่บริเวณจังหวัดสุราษฎร์ธานี นครศรีธรรมราช พัทลุง สงขลา ปัตตานี ยะลา พังงา ภูเก็ต กระบี่ ตรัง และ สตูล นอกจากนี้บริเวณความกดอากาศสูงกำลังปานกลางอีกระลอกหนึ่งจะแผ่เสริมลงมาปกคลุมภาคเหนือและภาคตะวันออกเฉียงเหนือ ประกอบกับจะมีหย่อมความกดอากาศต่ำที่ปกคลุมประเทศฟิลิปปินส์จะเคลื่อนเข้ามาปกคลุมบบริเวณทะเลจีนใต้ตอนกลาง มีแนวโน้มว่าจะมีกำลังแรงขึ้น ทำให้บริเวณประเทศไทยตอนบนยังคงมีอากาศหนาวถึงเย็นในตอนตอนเช้า โดยภาคเหนืออุณหภูมิจะลดลง 2-4 องศาเซลเซียส มีฝนเล็กน้อยร้อยละ 20-30 ของพื้นที่ อุณหภูมิต่ำสุด 14-23 องศาเซลเซียส อุณหภูมิสูงสุด 31-33 องศาเซลเซียส บริเวณยอดดอยอากาศหนาว อุณหภูมิต่ำสุด 9-15 องศาเซลเซียส อย่างไรก็ดี คาดว่าในช่วงวันที่ 4 - 8 พ.ย. 62 ประเทศไทยตอนบนยังคงมีอากาศหนาวเย็นกับมีหมอกในตอนเช้า โดยมีฝนบางแห่งในบริเวณภาคเหนือ สำหรับภาคใต้จะมีฝนตกต่อเนื่องและมีฝนตกหนักบางแห่งตลอดช่วง คลื่นลมบริเวณอ่าวไทยตอนล่างสูง 1-2 เมตร บริเวณที่มีฝนฟ้าคะนองคลื่นสูงมากกว่า 2 เมตร
