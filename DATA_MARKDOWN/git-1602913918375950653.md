
# Guvernatorul Mugur Isărescu: Ideile guvernatorului băncii centrale ungare sunt ideile lui Viktor Orban

Published at: **2019-11-05T13:22:10+00:00**

Author: **Mihai Gongoroi**

Original: [Ziarul Financiar](https://www.zf.ro/business-international/guvernatorul-mugur-isarescu-ideile-guvernatorului-bancii-centrale-ungare-sunt-ideile-lui-viktor-orban-18543735)

Ideile cu privire la moneda euro ale guvernatorului băncii centrale a Ungariei Gyorgy Matolcsy sunt defapt ideile premierului Viktor Orban, a declarat marţi guvernatorul Băncii Naţionale a României, Mugur Isărescu, la un eveniment la Academia Română.
"Personal eu sunt prieten cu el (n.r. Matolcsy) şi ştiu că nu reprezintă una dintre ideile lui ci reprezintă ideile premierului Orban", a spus Isărescu.
Recent, guvernatorul băncii Ungariei a insistat într-un material de opinie în Financial Times că adoptarea monedei euro în Uniunea Europeană a fost o eroare strategică şi a argumentat în cuvinte tari că Europa merge într-o direcţie greşită. El a propus rescrierea Tratatului de la Maastricht, pentru a se da posibilitatea ţărilor din zona euro să renunţe la moneda unică.
"O spun clar: prevăd o puternică dezbatere de idei, şi nu mai de idei, de interese şi opinii care vor contura Europa. Întâmplător, această ieşire publică apare în contextul Brexitului. Şi întâmplător apare în contextul unei poziţii foarte clare a Rusiei legate de Uniunea Europeană. Nu oricine poate să iasă acum din România că nu are dreptate domnul guvernator (al băncii Ungariei). Are multe argumente. Că 20 de ani nu s-a mers înainte în ceea ce priveşte piciorul fiscal al Uniunii Europene; a rămas numai Banca Centrală Europeană şi uitaţi ce trăznăi a făcut BCE şi nu este singurul care spune acest lucru. Nu s-a mers prea departe (nici) în ceea ce priveşte uniunea politică", a afirmat Mugur Isărescu.
Statele membre ale Uniunii Europene, atât din ​​zona euro, cât şi din afara acesteia, ar trebui să admită că euro a fost o „eroare strategică”, a declarat guvernatorul Băncii Naţionale a Ungariei (NBH) într-un articol de opinie publicat de Financial Times.
