
# Od 1:4 do 4:4. Piłkarze Chelsea i Ajaksu zadbali o emocje

Published at: **2019-11-05T23:10:00+00:00**

Author: ****

Original: [TVN24](https://eurosport.tvn24.pl/pilka-nozna,105/chelsea-ajax-wynik-bramki-relacja-liga-mistrzow-2019-20,983239.html)

Drużyny ze stolicy Anglii i Holandii spotkały się już dwa tygodnie wcześniej. Wtedy jednak z dużej chmury spadł mały deszcz. W Amsterdamie padła tylko jedna bramka, którą zdobył w końcówce dla Chelsea Michy Batshuayi. Najwidoczniej obie ekipy postanowiły wszystko, co najlepsze i najbardziej emocjonujące, zostawić na rewanż.
Ajax i Chelsea zachwycały kibiców już od pierwszych minut. Dokładnie od drugiej, gdy Tammy Abraham przeciął centrę Quincy’ego Promesa z rzutu wolnego i strzelił gola samobójczego. Odpowiedź Chelsea była natychmiastowa, już po 180 sekundach z rzutu karnego trafił Jorginho. Dwie bramki w pierwszych pięć minut były tylko szaloną zapowiedzią tego, co nadeszło w dalszej części meczu.
Gdy po dziesięciu minutach gry drugiej połowy do bramki trafiał Donny van de Beek, Ajax miał wszystko pod kontrolą. Półfinaliści tegorocznej Ligi Mistrzów prowadzili wówczas już 4:1 i wydawało się, że absolutnie nic nie może się im tego wieczora stać.
Przy dwóch wcześniejszych golach Holendrów palce maczał Hakim Ziyech. Najpierw asystował przy trafieniu Promesa, później uderzył fenomenalnie z rzutu wolnego w słupek, po czym piłka po drodze odbiła się od Kepy Arrizabalagi i wpadła do siatki.
Gospodarze bardzo szybko wzięli się do pracy i w pełni oddali się szaleństwu, które narzucił Ajax. Już po ośmiu minutach zaczęli zmniejszać straty za sprawą trafienia Cesara Azpilicuety, a już po dwunastu kolejnych złapali kontakt z gośćmi. Po raz kolejny z karnego trafił Jorginho, lecz tym razem o wiele ważniejsze było to, co poprzedziło jedenastkę. Z boiska wylecieli wówczas Daley Blind i Joel Veltman, obaj za drugie żółte kartki. Chelsea musiała ten dzień skończyć chociaż z punktem.
Fenomenalny wieczór na Stamford Bridge, z marszu kandydujący do miana meczu sezonu, zwieńczył kwadrans przed końcem Reece James. Dobił wówczas główkę Kurta Zoumy, która zatrzymała się na poprzeczce.

        Chelsea - Ajax Amsterdam 4:4 (1:3)
      
Bramki: dla Chelsea - Jorginho dwie (5-karny, 71-karny), Cesar Azpilicueta (63), Reece James (74); dla Ajaksu - Tammy Abraham (2-samob.), Quincy Promes (20), Kepa Arrizabalaga (35-samob.), Donny van de Beek (55).
Czerwone kartki: Daley Blind (Ajax, 68), Joel Veltman (Ajax, 69).
Sędzia: Gianluca Rocchi (Włochy).
Wyniki wtorkowych meczów 4. kolejki Ligi Mistrzów: grupa ESSC Napoli - FC Salzburg 1:1 (1:1)Liverpool - KRC Genk 2:1 (1:1)grupa FBarcelona - Slavia Praga 0:0Borussia Dortmund - Inter Mediolan 3:2 (0:2)Bramki: Martinez (5.), Vecino (40.) - Hakimi (51.), (77.), Brandt (64.)grupa GZenit Sankt Petersburg - RB Lipsk 0:2 (0:1) Olympique Lyon - Benfica Lizbona 3:1 (2:0)grupa HChelsea Londyn - Ajax Amsterdam 4:4 (1:3)Valencia - Lille OSC 4:1 (0:1)
Autor: mb / Źródło: Eurosport
