
# Slovan zdolal Senicu a upevnil si pozíciu lídra Fortuna ligy, DAC remizoval so Sereďou

Published at: **2019-11-02T19:35:09+00:00**

Author: **Webnoviny**

Original: [Denník politika](http://dennikpolitika.sk/archiv/88522)

2.11.2019 (Webnoviny.sk) – Čierna série futbalistov FC Nitra vo Fortuna lige 2019/2020 je minulosťou. Tím spod Zobora v sobotňajšom súboji 14. kola zdolal pred vlastnými fanúšikmi Spartak Trnava tesne 1:0 (1:0) a v najvyššej domácej súťaži bodoval prvýkrát od 14. septembra.
Medzitým Nitra zaznamenala päť ligových prehier. Hrdinom domáceho kolektívu sa stal Milan Ristovski, legionár zo Severného Macedónska. Dvadsaťjedenročný stredopoliar prekonal brankára Dobrivoja Rusova v 39. minúte a v konečnom účtovaní to bol jediný zápas v zápase. Napriek zisku troch bodov zostáva Nitra na predposlednom 11. mieste tabuľky.
Slovan Bratislava doma na Tehelnom poli zdolal Senicu gólmi Kenana Bajriča a Rafaela Rataa, do tabuľky si pripísal ďalšie tri body a upevnil si pozíciu lídra celej súťaže. „Belasí“ majú aktuálne náskok piatich bodov pred Žilinou, ktorá v nedeľu nastúpi proti Trenčínu.
Menším prekvapením je zaváhanie Dunajskej Stredy, ktorá v sobotu doma iba remizovala 0:0 so Sereďou. Na vedúce duo tak stratila ďalšie dva body a v tabuľke je tretia o bod za druhou Žilinou. DAC nepredĺžil sériu víťazstiev v domácej súťaži, v ktorej bodoval naplno v predchádzajúcich štyroch súbojoch.
Futbalisti Michaloviec pred vlastnými priaznivcami nad Zlatými Moravcami dvakrát viedli, napokon však po remíze 2:2 získali iba bod. Domácich poslal do vedenia v 30. min Lazarus Rota, na jeho gól však odpovedal tesne pred polčasom Senad Jarovic. Zemplínčania sa tešili aj v 64. min po zásahu striedajúceho Christosa Kountouriotisa, ale opäť Jarovič zabezpečil deľbu bodov.
Nováčik súťaže FK Pohronie Žiar nad Hronom Dolná Ždaňa zostáva na dne ligovej tabuľky, v sobotu doma prehral s Ružomberkom tesne 1:2. Hostia získali potrebný náskok už v prvom polčase, po zmene strán Michal Klec už len znížil vedenie „ruže“.
Kolo dohrajú v nedeľu duelom AS Trenčín – MŠK Žilina, zápas sa uskutoční pod Dubňom.
14. kolo – sobota
FC Nitra – Spartak Trnava 1:0 (1:0)Gól: 39. Ristovski

        FC DAC 1904 Dunajská Streda – ŠKF Sereď 0:0
      
MFK Zemplín Michalovce – FC ViOn Zlaté Moravce 2:2 (1:1)Góly: 30. Rota, 64. Kountouriotis – 45.+ a 83. Jarovič
FK Pohronie Žiar nad Hronom Dolná Ždaňa – MFK Ružomberok 1:2 (0:2)Góly: 59. M. Klec – 29. Twardzik (z pok. kopu), 42. Regáli
ŠK Slovan Bratislava – FK Senica 2:0 (1:0)Góly: 45.+ Bajrič, 68. Ratao
Viac k témam: Fortuna ligaZdroj: Webnoviny.sk – Slovan zdolal Senicu a upevnil si pozíciu lídra Fortuna ligy, DAC remizoval so Sereďou © SITA Všetky práva vyhradené.
