
# Saksøker Trump for ærekrenkelser

Published at: **2019-11-04T17:52:39+00:00**

Author: **Lars Martin Gimse**

Original: [Dagbladet.no](https://www.dagbladet.no/nyheter/saksoker-trump-for-aerekrenkelser/71782514)

Journalisten og spaltisten E. Jean Carroll saksøker president for ærekrenkelser, skriver NBC News.
Bakgrunnen er at hun tidligere i år anklaget presidenten for voldtekt. President Trump gikk til et kraftig motangrep, og det er i motangrepene Trump har kommet med det Carroll mener er ærekrenkelser.
I søksmålet heter det at Trump «gjennom uttalelser eller bevisste implikasjon anklaget Carroll for å juge om voldtekten for å øke boksalget, for å ha en politisk agenda, fremme en konspirasjon sammen med det demokratiske partiet og for å tjene penger».

        «Trump visste at disse uttalelsene var usanne; i det minste så oppførte han seg på en hensynsløs måte når han avfeide deres sannhet eller usannhet», heter det i søksmålet.
      
Trumps uttalelser skal ha «påført emosjonell smerte og lidelse, de skadet hennes rykte», i tillegg til at de skal ha gitt henne jobbproblemer.
Carroll krever at presidenten trekker tilbake uttalelsene, samt betaler kompensasjon og erstatning.
Pressesekretær ved Det hvite hus, Stephanie Grisham, går hardt ut mot Carrolls søksmål:
- La meg forstå dette rett - Carroll saksøker presidenten for å ha forsvart seg mot falske påstander? Jeg antar at siden hun ikke tjener noen penger på boka så forsøker hun å få betalt på en annen måte. Historien hun brukte for å selge søppelboka si skjedde aldri, punktum, sier Grisham.

        - Søksmålet er useriøst og historien er en svindel - akkurat som forfatteren.
      
Carroll kom med voldtektsanklagene mot presidenten i ei bok. Der anklaget hun Trump for å ha voldtatt henne på et prøverom på midten av 90-tallet. Hun hevdet at Trump overfalt henne i det luksuriøse varemagasinet Bergdorf Goodman på Manhattan.
Trump skal ha spurt henne om råd til hva han burde kjøpe i gave til en venninne. Trump valgte ut en body som han ville ha henne til å prøve. Da de to kom inn i prøverommet skal Trump ha presset henne mot veggen, holdt fast armene hennes, kysset henne og tvunget seg på henne i opptil tre minutter:

        «I det neste øyeblikket åpner han frakken, drar ned buksesmekken og tvunget fingrene sine rundt mine private deler. Så fører han penisen sin halvveis - eller fullstendig, jeg er ikke sikker - inni meg».
      
Etter det Carroll beskriver som en «kolossal kamp», skal hun ha maktet å skyve Trump vekk og løpt ut av prøverommet, hevder hun.
Trump avviste påstandene på det sterkeste.

        «Jeg har aldri i mitt liv møtt denne personen. hun forsøker å selge ei ny bok - det bør indikere hennes motivasjon. Den bør selges i fiksjonsavdelingen», skrev Trump på Twitter.
      
Seinere la også presidenten til:
- Med all mulig respekt: For det første, så er hun ikke min type. For det andre, så skjedde det ikke. Det skjedde ikke, ok?
Voldtektsanklagen ble aldri politianmeldt. Carroll skal ha fortalt om den angivelige voldtekten til to venninner, som overfor New York Magazine bekreftet dette.
