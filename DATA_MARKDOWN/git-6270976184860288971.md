
# У США оприлюднили перші свідчення у справі про імпічмент Трампа

Published at: **2019-11-04T19:25:28+00:00**

Author: **Богдан Петришин**

Original: [Рубрика](https://rubryka.com/2019/11/04/u-ssha-oprylyudnyly-pershi-svidchennya-u-spravi-pro-impichment-trampa/)


        
          Комітети Палати представників Конгресу США, які вели розслідування щодо імпічменту президента Дональда Трампа, оприлюднили стенограми свідчень експосла в Україні Марі Йованович та колишнього старшого радника Держсекретаря Майкла Маккінлі
        
      
Стенограми оприлюднено на сайті Комітету з питань розвідки Палати представників, який наразі відповідає за публічну частину розслідування.
Так, Йованович заявила, що довідалася  від неназваних “українських чиновників” про спроби особистого адвоката Трампа Рудольфа Джуліані дискредитувати її наприкінці 2018 року. Щодо імен дипломат назвала лише одне – міністра внутрішніх справ України Арсена Авакова, який нібито висловлював їй своє занепокоєння щодо можливого втягнення України у справи США.
Йованович також заявила, що Джуліані намагався обійти заборону у видачі американської візи ексгенпрокурору України Віктору Шокіну, а посол США в Євросоюзі Гордон Сондланд, у якого вона спитала поради, сказав їй писати більше схвальних твітів про Трампа.
Свідок Майкл Маккінлі казав про занепокоєння участю диппредставництв США у збиранні “негативної політичної інформації у внутрішньополітичних цілях”. Після оприлюднення стенограми телефонної розмови Трампа з президентом України Володимиром Зеленським Маккінлі закликав держсекретаря США Майка Помпео публічно підтримати Йованович, але той проігнорував ці звернення.
Голова Комітету з питань розвідки Палати представників США Адам Шиф анонсував оприлюднення 5 листопада стенограм свідчень ексспецпредставника Держдепу з питань України Курта Волкера та посла США в Євросоюзі Гордона Сондланда.
