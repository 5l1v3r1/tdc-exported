
# Нафтогаз завершує road show нового випуску євробондів

Published at: **2019-11-02T14:36:00+00:00**

Author: ****

Original: [Економічна правда](https://www.epravda.com.ua/news/2019/11/2/653262/)

НАК "Нафтогаз України" в п'ятницю завершує серію зустрічей з інвесторами, присвячену новому випуску єврооблігацій, розміщення яких очікується наступного тижня.
Про це написав у Facebook голова правління НАК Андрій Коболєв у п'ятницю з Бостона."Закінчуємо серію зустрічей з інвесторами в одному з наймальовничіших міст США", - написав Коболєв.
У прес-службі компанії агентству "Інтерфакс-Україна" повідомили, що додаткової публічної інформації з цього приводу наразі немає.
Водночас один з учасників ринку сказав агентству, що розміщення облігацій на 500 млн доларів очікується наступного тижня, можливий термін їх обігу - сім років.Як повідомлялося, road show стартувало 30 жовтня і відбувалося в Лондоні, Нью-Йорку та Бостоні. Організатором призначено Citi.
У липні цього року "Нафтогаз України" розмістив трирічні єврооблігації на 335 млн доларів і п'ятирічні єврооблігації на 600 млн євро. Дохідність доларового випуску становила 7,375%, дохідність випуску в євро - 7,125%.
Великим покупцем траншу в євро виступив ЄБРР (придбав п'яту частину). Компанія тоді заявляла, що кошти їй потрібні для накопичення до зими підвищеного обсягу газу в сховищах, щоб бути готовою до ймовірного припинення "Газпромом" транзиту з 1 січня 2020 року і посилити свої позиції в переговорах із російською газовою монополією.
"Нафтогаз України" об'єднує найбільші нафтогазовидобувні підприємства країни. Холдинг є монополістом із транзиту та зберігання природного газу в підземних сховищах, а також із транспортування нафти трубопровідним транспортом територією країни.
