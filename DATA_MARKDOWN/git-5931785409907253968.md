
# Milošević: Biće teže, ali pokušaćemo da odigramo još bolje nego u Beogradu

Published at: **2019-11-06T11:11:09+00:00**

Author: **Darko**

Original: [Sportska centrala](https://www.sportskacentrala.com/2019/11/06/milosevic-bice-teze-ali-pokusacemo-da-odigramo-jos-bolje-nego-u-beogradu/)

Fudbaleri Partizana otputovali su u Englesku sa željom da odigraju bolje nego u prvoj utakmici protiv Mančester Junajteda, rekao je pred put trener crno-belih Savo Milošević.
– Bilo bi idealno kada bismo mogli da ponovimo sve ono što smo radili u Beogradu i da odigramo još pet, 10 odsto bolje. Gol? Generalno mislim da možemo i bolje od toga. U prvoj utakmici u prvih 20-ak minuta smo bili malo impresionirani, sad već znamo sa čime ćemo se suočiti i očekujem bolju reakciju od početka, rekao je Milošević, prenosi Beta.
U prvoj utakmici u Beogradu Partizan je odigrao dobro, ali je izgubio sa 0:1.
– Biće mnogo teže s obzirom da sada oni igraju kući, kao i svuda na svetu domaća ekipa ima prednost i moraćemo da se adaptiramo i na tu situaciju. Ukoliko uspemo da izdržimo pritisak čuvenog stadiona i taj pritisak na terenu u prvom poluvremenu onda možda i imamo veće šanse, naveo je Milošević.
Na konstataciju da Partizan igra u Evropi odlično, a promenljivo u domaćem prvenstvu, Milošević je rekao da je ekipa motivisanija za Ligu Evropa.
– Pogotovo kada je u pitanju ovako veliki protivnik, ali to s obzirom na snagu i veličinu protivnika ne mora da bude nikakva garancija. Za nas je najbitnije da damo maksimum da vidimo gde smo u ovom momentu. Izmerili smo se dobro u prvoj utakmici, videli da možemo mnogo, to je dobro. Bilo bi dobro da to potvrdimo i u ovoj drugoj, jer će to značiti da ona prva utakmica nije bila slučajna, naveo je on.
Upitan o sudjenju, Milošević je rekao da se nada da se o sudjenju neće pričati.
Mančester Junajted je poražen za vikend u domaćem prvenstvu, a Milošević je rekao da je to lošije za njegovu ekipu.
– S obzirom da dosta škripi u odmaćem prvenstvu mislim da će gledati da završe grupnu fazu što pre, znam kako bih ja razmišljao. Znam da će probati sve da sutra dobiju. Ali, to ne menja ništa u mojim planovima, dodao je on.
Trener crno-belih nije želeo da otkrije sastav tima, a upitan o Junajtedu, rekao je da ne može da pretpostavi u kom sastavu će igrati, već da veruje da će u odnosu na utakmicu u Beogradu još neki njihovi prvotimci biti starteri.
Milošević koji je svojevremeno igrao za Aston Vilu, rekao je da će se odlaskom u Englesku podsetitih nekih stvari i dodao da je sa Mančesterom na Old Trafordu imao loša iskustva.
Posle tri gola u Grupi L Mančester junajted je prvi sa sedam bodova, AZ Alkmar ima pet, Partizan četiri, a Astana je bez bodova.
