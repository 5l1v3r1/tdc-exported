
# «Ανησυχία» για απόφαση της Τεχεράνης να αποσυρθεί από το πυρηνικό πρόγραμμα

Published at: **2019-11-05T15:31:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595848/anisyxia-gia-apofasi-tis-texeranis-na-aposyrthei-apo-to-pyriniko-programma)

Η Ρωσία εκφράζει την ανησυχία της για την απόφαση του Ιράν να περιορίσει τις δεσμεύσεις του που απορρέουν από τη συμφωνία για το πυρηνικό του πρόγραμμα, στην οποία είχαν καταλήξει οι μεγάλες πυρηνικές δυνάμεις, δηλώνοντας παράλληλα ότι κατανοεί την ανησυχία της Τεχεράνης για τις κυρώσεις που της έχουν επιβληθεί.
Τη δήλωση αυτή έκανε ο εκπρόσωπος του Ρώσου Πρόεδρου Ντμίτρι Πεσκόφ με αφορμή τη δήλωση του Ιρανού προέδρου Χασάν Ροχανί ότι η Τεχεράνη στις 6 Νοεμβρίου θα ξεκινήσει την πρώτη φάση άρσης των δεσμεύσεων που έχει αναλάβει σε σχέση με την συμφωνία για το πυρηνικό της πρόγραμμα, θέτοντας σε λειτουργία συσκευές φυγοκέντρησης στη μονάδα της στο Φορντό.
Ο εκπρόσωπος του Κρεμλίνου επισήμανε ότι η Ρωσία εκφράζει την ανησυχία της γι' αυτή την απόφαση. «Η Ρωσία και οι εταίροι μας είμαστε υπέρ της διατήρησης αυτή της συμφωνίας, υπέρ της βιωσιμότητάς της», δήλωσε ο Πεσκόφ. «Κατανοούμε την ανησυχία του Ιράν με αφορμή τις ενέργειες ορισμένων χωρών, όπως και τις άνευ προηγουμένου και παράνομες κυρώσεις που έχουν επιβληθεί σ’ αυτή την χώρα, αλλά την ίδια στιγμή, παρακολουθούμε με ανησυχία την εξέλιξη της κατάστασης, επειδή η καταστροφή του Κοινού Ολοκληρωμένου Σχεδίου Δράσης δεν εγκυμονεί τίποτα το καλό», κατέληξε ο Πεσκόφ.
Το Ιράν θα ξαναρχίσει τις δραστηριότητές του εμπλουτισμού ουρανίου στις εγκαταστάσεις του στο Φορντό, το οποίο βρίσκεται 180 χιλιόμετρα νότια της Τεχεράνης, οι οποίες είχαν παγώσει όταν τέθηκε σε ισχύ η διεθνής πυρηνική συμφωνία για το πυρηνικό πρόγραμμα του Ιράν, η οποία είχε συναφθεί το 2015 στη Βιέννη, σημείωσε ο Ιρανός πρόεδρος σε ομιλία του που μεταδόθηκε απευθείας από την ιρανική δημόσια τηλεόραση.
ΠΗΓΗ: ΑΠΕ-ΜΠΕ
