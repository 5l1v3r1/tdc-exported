
# Πατρών – Πύργου: Συμφέρουσα αλλά δύσκολη η επανένταξη στην Ολυμπία Οδό

Published at: **2019-11-02T06:25:39+00:00**

Author: **Κλώντζα ΄Ολγα**

Original: [Το Βήμα Online](https://www.tovima.gr/2019/11/02/society/patron-pyrgou-symferousa-alla-dyskoli-i-epanentaksi-stin-olympia-odo/)

Σε δύο μέτωπα εξελίσσεται αυτή την περίοδο η διαπραγμάτευση με την Ευρωπαϊκή Επιτροπή για το μέλλον των πολύπαθων 75 χλμ. της Πατρών-Πύργου που έχει σπάσει σε 8 εργολαβίες. Το πρώτο είναι η εξασφάλιση παράτασης για τη χρηματοδότηση του έργου και το δεύτερο φυσικά το σχήμα με το οποίο θα κατασκευαστεί επιτέλους ένας σύγχρονος αυτοκινητόδρομος για να πάψει να είναι δρόμος καρμανιόλα. Η σημερινή ηγεσία του Υπουργείου Υποδομών και Μεταφορών υποστήριξε εξαρχής ότι οι κατατμήσεις έργων οδηγούν σε «κουφάρια» και ξεκαθάρισε ότι αναζητεί τη βέλτιστη ώστε να υλοποιηθεί.
Δεδομένου ότι πλέον το «κλειδί» για το μέλλον του έργου κρατάει η Κομισιόν, το πρώτο ορόσημο είναι να επιτευχθεί παράταση της χρηματοδότησης μετά το 2023. Σε διαφορετική περίπτωση, το έργο θα πρέπει να χρηματοδοτηθεί αποκλειστικά με εθνικούς πόρους, ενώ εάν παρέλθει και το 2025, θα ζητηθεί επιστροφή της ήδη χορηγηθείσας ευρωπαϊκής χρηματοδότησης.

        Διαβάστε ακόμη : Προσφυγικό : Αποκαλυπτικό ρεπορτάζ του BBC στους προσφυγικούς καταυλισμούς του Αιγαίου
      

        Τρεις προτάσεις στη διάθεση της Επιτρόπου Μεταφορών
      
Από την πλευρά του Υπουργείου Υποδομών και Μεταφορών, τέθηκαν τρεις εναλλακτικές λύσεις στο τραπέζι της διαπραγμάτευσης με την Ευρωπαϊκή Επιτροπή. Όπως υποστήριξε ο υπουργός Υποδομών και Μεταφορών κ. Κώστας Καραμανλής,  στο πλαίσιο συνάντησης με δημοσιογράφους, η πλέον συμφέρουσα λύση είναι η επανένταξή της στην Ολυμπία Οδό. Ενδεχόμενο που δέχεται και η κοινοπραξία, η οποία και «θα πρέπει να βάλει βαθιά το χέρι στην τσέπη». Παραδέχθηκε όμως συγχρόνως ότι αυτή η λύση δεν θα περάσει εύκολα από τις αρμόδιες διευθύνσεις της Κομισιόν η οποία και θα πρέπει να πεισθεί ότι δεν αποτελεί απευθείας ανάθεση.
Υπενθυμίζεται ότι ο άξονας αποσπάστηκε από την αρχική σύμβαση παραχώρησης της Ολυμπίας Οδού με την αναθεώρηση των συμβάσεων το 2013. Εφόσον επιστρέψει στην παραχώρηση, η κατασκευή του μπορεί να ολοκληρωθεί σε 30 μήνες.
Οι δύο εναλλακτικές λύσεις είναι είτε η επαναπροκήρυξη της Πατρών-Πύργου ως ενιαίο έργο, με όσα κολλήματα αυτό μπορεί να συνεπάγεται λόγω δικαστικών εμπλοκών. Συνυπολογίζεται σε αυτή την περίπτωση ότι ήδη οι 5 στις 8 εργολαβίες του «σαλαμοποιημένου» έργου έχουν υπογραφεί, οπότε αναμένονται και αιτήματα αποζημιώσεων.
Η τρίτη λύση είναι να παραμείνουν μεν οι εργολαβίες, αλλά κατά πρόταση και της αρμόδιας Επιτρόπου Μεταφορών κυρίας Βιολέτα Μπουλτς, θα μπορούσαν αυτές να γκρουπαριστούν σε 4+4 εργολαβίες, μετά από συμφωνία με τους υφιστάμενους αναδόχους των έργων. Σε κάθε περίπτωση, ο κ. Καραμανλής επισήμανε ότι το κλίμα που έχει συναντήσει στην Επιτροπή είναι θετικό.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
