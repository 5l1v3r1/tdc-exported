
# Zabił pracownicę brytyjskiej ambasady w Libanie. Skazany na karę śmierci

Published at: **2019-11-02T10:21:12+00:00**

Author: **asty/tr**

Original: [TVN24](https://www.tvn24.pl/wiadomosci-ze-swiata,2/liban-zabojca-pracownicy-brytyjskiej-ambasady-rebeki-dykes-skazany-na-kare-smierci,982313.html)

Skazany Tariq Houshieh, obywatel Libanu, przyznał się do zgwałcenia i uduszenia brytyjki Rebeki Dykes, która w chwili śmierci miała 30 lat.
- Oskarżony Tariq Houshieh usłyszał dzisiaj wyrok kary śmierci za zabójstwo pracownicy brytyjskiej ambasady Rebeki Dykes. Skazany ma prawo do apelacji – przekazał libański prawnik Antoine Hanna Nehme.
Brytyjskie media informują, że Dykes zamówiła kurs Uberem, wracając z przyjęcia u znajomych w Bejrucie. Zwłoki kobiety znaleziono 16 grudnia 2017 roku przy autostradzie, na północ od stolicy.
Możliwe, że kara śmierci wymierzona mordercy Brytyjki zostanie zamieniona na dożywocie - zwracają uwagę media.
Sędziowie w Libanie regularnie zasądzają karę śmierci za dokonanie morderstwa, jednak w kraju obowiązuje nieoficjalne moratorium i od 2004 roku nie przeprowadzono żadnej egzekucji - twierdzi organizacja praw człowieka Human Rights Watch, cytowana przez agencję Reutera.
