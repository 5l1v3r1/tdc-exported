
# شرط وزیر راه برای آغاز عملیات اجرایی راه‌آهن ایران – ارمنستان

Published at: **2019-11-03T20:16:00+00:00**

Author: ****

Original: [جامعه خبری تحلیلی الف](https://www.alef.ir/news/3980812187.html)

وزیر راه در ملاقات با وزیر مدیریت منطقه‌ای وزیرساخت‌های ارمنستان درباره اتصال راه‌آهن مستقیم دو کشور گفت:در صورت تکمیل۳۰درصد پیشرفت در ساخت مسیر داخل ارمنستان قطعه داخل ایران اجرایی می شود.
 به گزارش مهر به نقل از وزارت راه و شهرسازی، محمد اسلامی با سورن پاپیکیان، وزیر مدیریت منطقه‌ای و زیرساخت‌های ارمنستان ملاقات و در خصوص توسعه همکاری‌های دوجانبه گفت‌وگو و تبادل‌نظر کردند.
در این ملاقات وزارت راه و شهرسازی، به دیدارهای سازنده اخیر مقامات دو کشور در جریان برگزاری اجلاس سران اتحادیه اقتصادی اوراسیا و نیز کنفرانس ظرفیت‌های ترانزیتی اوراسیا در ایروان  اشاره کرد و امضای موافقت‌نامه موقت تشکیل منطقه آزاد تجاری بین جمهوری اسلامی ایران و اتحادیه اقتصادی اوراسیا را به عنوان فرصت مناسبی برای استفاده از ظرفیت این سازوکار با هدف توسعه همکاری‌های حمل‌ونقل، ترانزیتی و تجارت بین دو کشور دانست.
وی همچنین با توجه به پروژه بزرگراه شمالی جنوبی ارمنستان و آمادگی شرکت‌های توانمند ایرانی در اجرای بخشی از این پروژه در نزدیکی مرز دو کشور، تشکیل کنسرسیومی متشکل از شرکت‌های معتبر و بانک‌های ایرانی و ارمنی را با هدف تسریع در احداث آن پیشنهاد کرد.
وزیر راه و شهرسازی با اشاره به توافقات قبلی فی‌مابین برای اتصال مستقیم راه‌آهن دو کشور و انجام مطالعات بخش داخلی ایران، تأکید کرد که در صورت تکمیل 30 درصد پیشرفت در ساخت مسیر داخل ارمنستان، قطعه داخل ایران اجرایی خواهد شد.
در این جلسه مقرر شد؛ به منظور پیگیری پروژه های فیمابین و شروع عملیات اجرایی پروژه ها، کمیته مشترک همکاری‌های زیرساختی ظرف یک ماه آینده برگزار شود.
همچنین بر پیگیری توافقات قبلی، توسعه همکاری‌های فی‌مابین در حوزه ترانزیت، حل‌وفصل مشکلات ایجادشده از سوی طرف ارمنی در خصوص اخذ عوارض یک‌جانبه از ناوگان جمهوری اسلامی ایران، توسعه کریدورهای حمل‌ونقل بین‌المللی و ترانزیتی به‌ویژه کریدور خلیج‌فارس-دریای سیاه، تأکید شد.
گفتنی است، سورن پاپیکیان براساس دعوت اردکانیان، وزیر نیرو به‌منظور شرکت در «نوزدهمین نمایشگاه بین‌المللی برق» ایران سفر کرده است.
