
# Støre mener Hauglie har mottatt uromeldinger fra Nav uten å ta grep

Published at: **2019-11-05T10:09:09+00:00**

Author: **(NTB) NTB**

Original: [adressa.no](https://www.adressa.no/nyheter/innenriks/2019/11/05/St%C3%B8re-mener-Hauglie-har-mottatt-uromeldinger-fra-Nav-uten-%C3%A5-ta-grep-20323493.ece)

Støre mener Anniken Hauglie må svare på hvorfor hun ikke sørget for at pågående saker ble stanset, straks hun ble orientert om mulige feil fra Nav.
– Det virker som om departementet i mange måneder passivt har mottatt urosignaler fra Nav. Hvorfor førte ikke dette til aktivitet fra departementet for å få klarhet i saken? sa han i Stortinget tirsdag.
Arbeids- og sosialminister Anniken Hauglie redegjorde da for Nav-skandalen.
– Når feilen ikke ble oppdaget tidligere, burde den i alle fall ha blitt oppdaget da, sa han.
Han rettet også kritikk mot Nav.
– Hva er det som gjør at Nav ikke er lydhør overfor trygderetten, når den sender ni saker tilbake til Nav i perioden 2017-2018? Hvordan kan Nav bare mene at domstolenes rettsanvendelse ikke er riktig og fortsette som før, spurte han.
Støre var imidlertid tydelig på at Hauglie har det øverste ansvaret.
– Dette er Navs ansvar og politisk er Nav arbeidsministerens ansvar, sa han.
Saken reiser åpenbare spørsmål om politisk ansvar, sier Støre, som også understreket at tidligere regjeringer også må granskes.
– Granskningen må gå så langt tilbake i tid som nødvendig. I denne saken må alle steiner snus, uavhengig av hvilke partier som har regjeringsmakt til hvilken tid, sa han.
Han mener det har sviktet i alle ledd.
– Det er nedslående og sannsynlig at det har sviktet hos alle statsmaktene – i regjering, storting og i domstolene.
(©NTB)
