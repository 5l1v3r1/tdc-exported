
# Britse politie denkt dat alle doden in koelwagen Vietnamezen zijn, twee verdachten opgepakt in Vietnam

Published at: **2019-11-01T20:39:00+00:00**

Author: ****

Original: [De Standaard](https://www.standaard.be/cnt/dmf20191101_04695499)


        De Britse politie gaat ervan uit dat alle 39 doden die in een koelwagen zijn gevonden Vietnamezen waren. De Vietnamese politie heeft vrijdag nog twee verdachten gearresteerd in de zaak. De container bereikte het Verenigd Koninkrijk vanuit de haven van Zeebrugge.
      
De Britse politie laat weten dat ze in contact staat met de Vietnamese overheid en met een aantal families in Vietnam en het Verenigd Koninkrijk. 'We geloven dat we enkele families van enkele slachtoffers hebben geïdentificeerd.'
De Vietnamese politie opende een onderzoek naar mensenhandel, nadat al tien families aangifte hadden gedaan dat ze vreesden voor het leven van een familielid dat recent was vertrokken naar het Verenigd Koninkrijk om er een beter bestaan op te bouwen.
Naast de twee arrestaties van vrijdag werden ‘verschillende’ andere mogelijke betrokkenen ondervraagd door de regionale politie van de provincie Ha Tinh, zo meldt persagentschap Reuters.
De politie onderzoekt ook of er linken zijn met gelijkaardige zaken die de voorbije vijf jaar gebeurd zijn.
De Vietnamese premier Nguyen Xuan Phuc beval een onderzoek naar mensenhandel nadat de Britse politie had meegedeeld dat minstens sommige slachtoffers uit Vietnam kwamen. De Vietnamese politie heeft DNA-stalen afgenomen bij een reeks familieleden van mogelijke slachtoffers. 
Meerdere vermeende slachtoffers komen uit de provincie Nghe An. Dat is een van de armste provincies van Vietnam. 
In het Verenigd Koninkrijk zijn in totaal nu vijf verdachten opgepakt in verband met de vrachtwagen in Grays, onder wie de Noord-Ierse truckchauffeur. Hij wordt onder meer verdacht van mensensmokkel, doodslag en witwassen. 
