
# Как започна демокрацията у нас? Процесът тръгнал с ляв крак

Published at: **2019-11-06T14:23:00+00:00**

Author: **Камелия Цветанова**

Original: [Dnes.bg](https://www.dnes.bg/obshtestvo/2019/11/06/kak-zapochna-demokraciiata-u-nas-procesyt-trygnal-s-liav-krak.428748)

На 10-ти ноември 1989 г. се състоя добре подготвен преврат. По същина това е най-голямото инжинерингово политическо събитие в новата ни история. Целта беше неефективната и трудна за поддържане икономика на социалистическия блок да бъде предоставена по нов модел в ръцете на по-прогресивните в партията. Това каза Саша Безуханова, основател и председател на борда на Move.bg, в предаването "Бизнес старт" на Bloomberg TV Bulgaria.
Според нея целта на 1989 г. е била достъп до ноу хау, отваряне към Запада и плавен преход към т.нар. мек социализъм.
"Разговорът за прехода, живота през социализма и измеренията на демокрацията не се състоя пълноценно. Това държи обществото разделено. Има доста игра със сантименти от миналото, които пречат на голяма част от хората да видят бъдещето", коментира Безуханова.
Тя е отбеляза, че бъдещето идва с бързи стъпки и много различни възможности. По думите й обществото остава разделено относно обстоятелствата след 1989 г.
"Няма прочит на историята, който да е споделен и артикулиран от всички страни. В България не се случи катарзисът. Демократичният процес стартира с ляв крак през 1989 г.", каза Безуханова.
Тя говори и за масовата имиграция след падането на комунистическия режим.
"Днес наблюдаваме една режисирана стопанска инициатива, която не позволи да се развият автентичните икономически процеси. Имаше огромна имиграция. Над 30% от българите напуснаха страната, което обезкърви икономиката и възможностите да се създава нов обществен продукт", посочи Безуханова.
Тя коментира, че за известен период е липсвала новата генерация интелектуалци и смелите предприемачи.
