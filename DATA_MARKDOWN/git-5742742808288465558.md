
# Xiaomi Mi CC9 Pro se chce stát novým králem fotomobilů

Published at: **2019-11-05T11:10:00+00:00**

Author: **Ondřej Pohl**

Original: [mobilenet.cz](https://mobilenet.cz/clanky/xiaomi-mi-cc9-pro-se-chce-stat-novym-kralem-fotomobilu-39348)


           •  Nabídne celkem 5+1 fotoaparátů, přičemž hlavní snímač má rozlišení 108 megapixelů    •  Součástí jsou 4 LED blesky, i další parametry fotoaparátů jsou zajímavé
      
Xiaomi vypouští do světa telefon, který chce zaujmout svými hardwarovými parametry. Třeba nabídkou fotoaparátů, kterých má zařízení hned pět a ten hlavní se chlubí rozlišením 108 megapixelů, stejně jako nedávno představené experimentální Xiaomi Mi Alpha.
Pro pohon byl použit Snapdragon 730G, což znamená osmijádrové CPU se dvěma výkonnými jádry běžícími na 2,2 GHz.
Displej používá technologii Super AMOLED a nabízí uhlopříčku 6,47 palce s Full HD+ rozlišením při poměru stran 19,5:9. Dalšími charakteristickými znaky jsou zahnuté okraje a výřez v podobě kapky, který ukrývá 32Mpx kameru pro selfie.
Jak jsme již naznačili, daleko větší překvapení se skrývá na zádech. Tam nalezneme celkem pět fotoaparátů a čtyři LED blesky (po dvou párech). Hlavní snímač je ISOCELL Bright HMX, který společnost vyvíjela dohromady s jihokorejským Samsungem a se nejspíše objeví v jeho nové vlajkové lodi. Xiaomi se chlubí clonovým číslem f/1.7 a také velikostí snímače 1/1,33 palce. Obojí má zabezpečit bezprecedentní kvalitu fotografií, a to za libovolných světelných podmínek.
Další snímač funguje jako teleobjektiv, který nabídne pětinásobný optický zoom, tato hodnota může být až desetinásobná, pokud necháme do hry vstoupit digitální zoom. Další na řadě je širokoúhlý snímač s rozlišením 20 megapixelů a úhlem záběru 117 stupňů. Malá kamerka úplně dole pak funguje pro makro a je schopna pořizovat záběry už od dvou centimetrů. Nabídku fotoaparátů uzavírá 12megapixelový snímač s dvojnásobným zoomem. Jeho ohnisková vzdálenost 50 mm se podle Xiaomi výborně hodí k pořizování portrétů.
Aby to všechno vydrželo v provozu, je zde baterie s kapacitou 5 260 mAh. Za půl hodiny ji z nuly nabijete na 58 %. Nabití celé baterie pak trvá pouze 65 minut, a to díky 30W nabíječce.
Xiaomi Mi CC9 Pro poběží na MIUI 11, což je nadstavba Androidu 9 Pie. K dispozici budou barevné variace pojmenované jako Aurora Green, Glacier White a Midnight Black.
Dnešním dnem začínají předobjednávky pro pevninskou Čínu. K dispozici budou dvě paměťové varianty – 6/128 GB a 8/256 GB. Jejich ceny jsou po přepočet na české koruny a přidání DPH 11, respektive 13 tisíc korun. Pak je tu ještě varianta nazvaná Premium Edition s dalšími vylepšením v oblasti fotoaparátu a pamětí 8 GB RAM a 256 GB vnitřního úložiště. Ta přijde zhruba na 15 tisíc korun.
Jak informuje gsmarena.com, prodej začne v Číně 11. listopadu a na západní trhy se dostane nejspíše jako Mi Note 10.

        Kompletní specifikace
      
