
# 
        Kártyapartik tartják fiatalon Bay Évát
      

Published at: **2019-11-05T08:00:00+00:00**

Author: **T. A.**

Original: [www.borsonline.hu](http://www.borsonline.hu/aktualis/kartyapartik-tartjak-fiatalon-bay-evat/185899)


        Hat éve kártyával, pezsgővel, finom falatokkal és hangos kacajjal telik Bay Éva minden péntekje. A Life Tv új arca szerint ez az egyik oka annak, hogy lélekben még mindig fiatal. 
        Hat éve kártyával, pezsgővel, finom falatokkal és hangos kacajjal telik Bay Éva minden péntekje. A Life Tv új arca szerint ez az egyik oka annak, hogy lélekben még mindig fiatal.
      
Hatvanhét év ide, hatvanhét év oda, ha a barátnőivel van, Bay Éva újra kamaszlánnyá változik. A viháncoló hölgye­ket hallva, Éva férje minden alkalommal meg is jegyzi: „Úristen, olyanok vagytok, mint a 2. b-ben!”
– Hat évvel ezelőtt összefogtunk a barátnőimmel, és azóta péntekenként óriási kanasztapartit csapunk – mesélte Éva tegnap este a Life Tv Nyugi! Köztünk marad című műsorában Szulák Andreának.
Mi is megkerestük a tévést, aki a rá jellemző vidámsággal velünk is megosztotta a péntek estéi hangulatát. Elmesélte, hogy a négyes lányfogat tagjai előre elosztják, mikor ki a vendéglátó, és aki megnyerte a háziasszony szerepét, az egész nap süt, főz, hogy barátnői úri körülmények között kártyázhassanak.
– Pogácsával indítunk, pezsgővel folytatjuk, majd leves, főétel, desszert és még egy kis nassolnivaló is kerül az asztalra. A játéknak nincs tétje, mi pedig elképesztően nagyokat nevetünk közben mesélte jókedvűen Bay.
Mindeközben a férfiak is feltalálják ma­gukat, bár ők nem együtt ütik el az időt, amíg életük párjai partiznak. Az egyik kertészkedik, a másik edz, a harmadik teniszezik, a negyedik vásárolgat, attól függ, épp mihez van kedvük.
– A nagy röhögések tartanak minket fiatalon. Igaza van a férjemnek, hisz sokszor már azon is nevetünk, ha a másikra nézünk, így tényleg olyanok vagyunk, mint a diáklányok – mosolygott az egykori TV-bemondó.
Gond csak akkor van, ha egyikük nem ér rá, és ezáltal borul a megszokott rend. Erre az esetre két forgatókönyvük is van: elmarad a parti, vagy a hiányzó tag nélkül is megtartják, de az igazi az, amikor mindannyian ott ülnek a kártyaasztal körül, kibeszélik egymásnak minden titkukat, és együtt megvált­ják a világot.
