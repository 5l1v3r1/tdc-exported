
# Γιαούρτι από τις Σέρρες στα ράφια των Tesco και Waitrose

Published at: **2019-11-04T17:55:01+00:00**

Author: **Κώτσης Βασίλειος**

Original: [Το Βήμα Online](https://www.tovima.gr/2019/11/04/finance/giaourti-apo-tis-serres-sta-rafia-ton-tesco-kai-waitrose/)

H γαλακτοβιομηχανία Κρι-Κρι από τις Σέρρες εισήλθε στο Χρηματιστήριο το 2003, όταν είχε τζίρο 19,5 εκατ. ευρώ. Αντλησε 6 εκατ. ευρώ με τα οποία χρηματοδότησε την ανάπτυξη του γιαουρτιού –είχε δραστηριοποιηθεί στον τομέα  από το 1998 με τη ίδρυση εργοστασίου ενώ μέχρι τότε ήταν μια αμιγώς εταιρεία παγωτού με έτος ιδρύσεως το 1954 – αλλά και τις εξαγωγές της που ξεκίνησαν από το 2006.
Σήμερα η εταιρεία πραγματοποιεί τζίρο άνω των  100 εκατ. ευρώ, το 70% των εσόδων της προέρχεται από το γιαούρτι, το 40% του τζίρου, δηλαδή 40 εκατ. ευρώ προέρχεται από εξαγωγές σε 30 χώρες, απασχολεί 450 δικούς της εργαζόμενους στην παραγωγή και 200 στο δίκτυο πωλήσεων και έχει ταμείο μεγαλύτερο από τον τραπεζικό της δανεισμό, ο οποίος  ανέρχεται στα 11 εκατ. ευρώ.

        Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά
      
«Μας βοήθησε πολύ το χρηματιστήριο τότε», επισήμανε σε συνάντηση με δημοσιογράφους ο πρόεδρος και διευθύνων σύμβουλος  του ΔΣ και ιδιοκτήτης της Κρι-Κρι Παναγιώτης Τσινάβος και διευκρίνισε πως δεν υπάρχει  σκέψη να ακολουθήσει το παράδειγμα άλλων ιδιοκτητών που απέσυραν τις εταιρείες τους από το ΧΑ. Σε ερώτηση αν υπάρχουν συζητήσεις για την εξαγορά της εταιρείας τόνισε ότι είναι ανοιχτός σε συνεργασίες αλλά με τη διάθεση μειοψηφικού ποσοστού ώστε με τα φρέσκα κεφάλαια να χρηματοδοτηθούν τα σχέδια εξάπλωσης της εταρείας στο εξωτερικό και ειδικότερα στο branded γιαούρτι αλλά και στον χώρο του private label παγωτού.

        Επενδύσεις
      
Προς το παρών η γαλακτοβιομηχανία έχει ολοκληρώσει επενδύσεις 43 εκατ. ευρώ την περίοδο 2014-2018 και υλοποιεί επενδυτικό πρόγραμμα  27 εκατ. ευρώ την τριετία  2019 -2021 για την αύξηση της παραγωγικής δραστηριότητας στα δύο εργοστάσια παγωτού και γιαουρτιού που διατηρεί 3 χλμ εξώ από την πόλη των Σερρών.
Η εταιρεία ήδη λανσάρει το δικό της επώνυμο στραγγιστό γιαούρτι στις ευρωπαϊκές αγορές καθώς θέλει να διεκδικήσει μερίδιο από τη μεγάλη πίτα της αγοράς του ελληνικού γιαουρτιού. Η αξία του ελληνικού γιαουρτιού στην Ευρώπη ξεπερνά το 1 δισ. ευρώ. Στο Ηνωμένο Βασίλειο ανέρχεται περίπου στα 328  εκατ. ευρώ, στην Ιταλία στα 176 εκατ. ευρώ, στη Γερμανία στα 279  εκατ. ευρώ και στην Ελλάδα στα 183 εκατ. ευρώ.
Ηδη η εταιρεία έχει παρουσία στις ευρωπαϊκές αγορές τροφοδοτώντας με προϊόντα ιδιωτικής ετικέτας γιαουρτιού μεγάλους λιανεμπόρους, όπως οι Tesco, Waitrose, Sainsbury’s, Aldi κ.ά.

        Το πλεονέκτημα
      
Η  Κρι-Κρι  θέλει να εκμεταλλευτεί τη φήμη της διανέμοντας από εδώ και πέρα το δικό της επώνυμο στραγγιστό γιαούρτι. Σύμμαχος στη φιλόδοξη αυτή προσπάθεια είναι το γεγονός πως ο νομός Σερρών αποτελεί τη μεγαλύτερη ζώνη γάλακτος στην Ελλάδα και όπως αναφέρουν τα στελέχη της εταιρείας το γιαούρτι της εταιρείας παράγεται από 100% φρέσκο ελληνικό γάλα μιας ημέρας.
Από το Ηνωμένο Βασίλειο η εταιρεία έχει σήμερα έσοδα περί τα 20 εκατ. ευρώ, δηλαδή το 50% των εξαγωγών της. Σε ερώτηση αν η εταιρεία  έχει προετοιμαστεί για το Brexit και την επιβολή δασμών ο κ. Τσινάβος τόνισε: «Η Αγγλία δεν έχει επάρκεια σε γαλακτοκομικά προϊόντα και ίσως δεν μπουν δασμοί. Σε μια τέτοια περίπτωση  θα έχουμε ένα κόστος 2%-3% στα προϊόντα μας από τις καθυστερήσεις στα σύνορα. Θα μιλάμε για ένα ήπιο Brexit. Αν όμως μπουν δασμοί επειδή ο τζίρος μας είναι μεγάλος από τη συγκεκριμένη αγορά θα στήσουμε εκεί μονάδα παραγωγής. Ηδη είμαστε σε συζητήσεις με ντόπιο παραγωγό για ένα τέτοιο ενδεχόμενο».
Σε ότι αφορά στο παγωτό ο κ. Τσινάβος εξήγησε πως στόχος της εταιρείας είναι να διεκδικήσει κομμάτι από την ευρωπαϊκή αγορά παγωτού ιδιωτικής ετικέτας που ανέρχεται στα 10 δις. ευρώ. Οι μεγάλες εταιρείες του κλάδου (Unilever, Nestle) κάνουν μόνο branded παγωτό οπότε υπάρχει πεδίο δράσης για άλλους παραγωγούς.  Σήμερα η Κρι-Κρι είναι η μοναδική ελληνική εταιρεία τυποποιημένου παγωτού με πανελλαδικό δίκτυο διανομής καθώς άλλες ελληνικές εταιρείες του κλάδου έχουν περάσει στα χέρια πολυεθνικών. Στα παγωτά η Κρι-Κρι κατέχει τη δεύτερη θέση στα επώνυμα προϊόντα με μερίδιο αγοράς 15,5%.
Επίσης, το μερίδιό της  στην αγορά branded γιαουρτιού είναι 15,3%. Επειδή όμως παράγει το 80% των προϊόντων private label της ελληνικής αγοράς -13% του συνόλου- αθροιστικά το μερίδιό της ανέρχεται στο 25% και όπως χαρακτηριστικά δηλώνουν από την εταιρεία ένας στους τέσσερις Ελληνες καταναλώνει γιαούρτι Κρι-Κρι.
Ο κ. Τσινάβος, άφησε ανοικτό το ενδεχόμενο η εταιρεία του να αναπτύξει εξαγωγική δραστηριότητα και σε άλλα προϊόντα και διευκρίνισε πως βρίσκεται σε επαφές με εταιρεία αναψυκτικών για την παραγωγή ενός καινοτόμου προϊόντος.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
