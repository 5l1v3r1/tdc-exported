
# Majorat în stradă. Peste 200 de tineri orădeni au mărşăluit în apărarea pădurilor României (FOTO / VIDEO)

Published at: **2019-11-03T19:03:00+00:00**

Author: **Dan Simai**

Original: [Bihoreanul](https://www.ebihoreanul.ro/stiri/ultima-or-31-48/majorat-in-strada-peste-200-de-tineri-oradeni-au-marsaluit-in-apararea-padurilor-romaniei-152533.html)


        Tânăra generaţie şi-a dat duminică examenul de maturitate. Peste 200 de tineri orădeni au mărşăluit duminică după-amiază în cadrul unui protest organizat pentru apărarea pădurilor României după moartea pădurarului maramureşean Liviu Pop, ucis de hoţii de lemne.
      

        Tinerii spun: "Stop defrişărilor!"
      
Alex Trandafir, elev în clasa a XII-a la Colegiul Naţional Emanuil Gojdu, unul dintre organizatori, şi-a sărbătorit majoratul în stradă așa cum a promis, mărşăluind alături de prieteni în semn de protest faţă de defrişarea pădurilor.
"Am organizat împreună cu colega mea Andra Cloştofeanu acest Marş al Pădurii la Oradea pentru că vrem să spunem «Stop defrişărilor ilegale!» şi vrem modernizarea actualului Sistem de Urmărire a Materialului Lemnos şi reintroducerea aplicaţiei Inspectorul Pădurilor", a declarat Alex pentru BIHOREANUL.
Tinerii, în marea majoritate elevi și studenți s-au întâlnit în Piaţa Unirii în jurul orei 15 unde i-au cântat lui Alex "La mulţi ani" după care, în jurul orei 15:30, au pornit în marş.
Protestatarii au mărşăluit însoțiți de jandarmi pe direcţia străzilor Vasile Alecsandri, Piaţa 1 Decembrie, Podul Paralelor cu revenire în Piaţa Unirii pe strada Libertăţii şi podul Sfântul Ladislau.

        Marş pentru pădurile României...
      
Alaiul a străbătut centrul oraşului scandând: "Eu şi codrul suntem fraţi, dar mi-l fură din Carpaţi", "Uniţi salvăm pădurea României!" şi "Vrem SUMAL, nu lemn ilegal".
Pentru cei care nu ştiu SUMAL este Sistemul de Urmărire a Materialului Lemnos care a fost lăsat de autorităţile de profil fără acces la date prin satelor pentru urmărirea camioanelor care transportă lemn şi fără camere de monitorizare la intrarea în depozite de material lemnos
Alaiul tinerilor protestatari a fost întâmpinat de orădeni cu zâmbete în semn de aprobare iar în Parcul 1 Decembrie chiar cu aplauze din partea a două doamne care se odihneau pe o bancă.
Printre organizatorii protestului sau mai numărat Andra Cloştofeanu (elevă în clasa a XII-a la Colegiul Naţional Mihai Eminescu) una dintre tinerele care organizează în Oradea şi protestele "Fridays for Future" (Zile de vineri pentru viitor) mişcare ecologistă la nivel global în cadrul căreia elevi şi studenţi protestează în stradă în zile de vineri pentru a sensibiliza populaţia cu privire a problemele de mediu.
