
# Il calciatore di ottobre 2019: Ciro Immobile

Published at: **2019-11-05T08:41:38+00:00**

Author: **Daniele Manusia**

Original: [L&#39;Ultimo Uomo](https://www.ultimouomo.com/ciro-immobile-calciatore-aic-mese-ottobre-2019/)


        Anche in questa stagione sull’Ultimo Uomo assegniamo il premio “Calciatore del mese AIC” in collaborazione con l’Associazione Italiana Calciatori. Alla fine di ogni mese, sui nostri social e su quelli dell’AIC, da quest’anno potrete votare da una lista di quattro giocatori: a ottobre potevate scegliere tra l’evoluzione di Pjanic con Sarri, il sorprendente Lautaro Martinez, l’inaspettato inizio di Chris Smalling e l’incredibile mese realizzativo di Ciro Immobile. Alla fine ha vinto il centravanti della Lazio. Qui trovate i nostri articoli sui “Calciatori del mese AIC” di questa stagione. 
      
 
Quando ho intervistato Ciro Immobile, ormai più di due anni fa, a metà della sua prima stagione in biancoceleste, avevo scritto che la sua intensità, la sua energia fisica e mentale, si percepiva nettamente anche mentre stava comodamente seduto davanti a me. Immobile cambiava postura, toccava gli oggetti sulla scrivania dell’ufficio stampa della Lazio e soprattutto mi aveva dato «l’impressione che se fosse entrata una palla nella stanza sarebbe stato pronto a scattare e ad arrivarci per primo». 
 
Al momento del suo rientro in Italia, Immobile doveva dimostrare una volta e per tutte che tipo di calciatore fosse. Se era quello di Pescara (28 gol in 37 presenze) e della prima stagione al Toro (22 gol in 33 presenze) o piuttosto quello di Dortmund e Siviglia (5 gol in 28 presenze cumulate). Oggi, 100 gol dopo, tondi tondi, in tre stagioni e un pezzetto con la Lazio, abbiamo un’idea più precisa di quale sia il suo valore. Ma soprattutto sappiamo quanto sia difficile essere Ciro Immobile con questa costanza. 
 
Basta un calo di tensione, un abbassamento della pressione che gli faccia perdere il fuoco sulla porta, che Immobile perde di precisione, di efficacia. E per un nove come lui l’efficacia è tutto. È la qualità che lo separa dalla classe media dei centravanti, giocatori che si dannano l’anima tanto quanto lui in giro per il campo per non essere tacciati di pigrizia, di non contribuire sufficientemente alla manovra, ma molto meno prolifici di quanto sa esserlo lui. 
 
Dall’inizio della stagione 2019-20, solo in due partite di campionato con la Lazio non ha segnato (nel derby, in cui comunque ha realizzato un assist, e contro l’Inter) e nel solo mese di ottobre ha segnato 7 gol in 5 partite, con 3 doppiette e 2 assist. Adesso è capocannoniere della Serie A (con 13 reti in totale, considerando anche il gol contro il Milan della scorsa domenica) e il premio di Calciatore del mese AIC, per ottobre, sottolinea lo straordinario momento di forma che sta vivendo.   
 

        https://twitter.com/OfficialSSLazio/status/1190268363802628096
      
 
Ogni mese passiamo in rassegna i nomi degli altri possibili vincitori, in parte per togliere un po’ dell’ingiustizia che accompagna tutti i premi individuali in uno sport di squadra, ma anche perché effettivamente ogni mese ci sono altri calciatori meritevoli. 
 
Ottobre ad esempio è stato ricco di rivelazioni. Tanto per cominciare Lautaro Martinez, arrivato a una manciata di voti da Immobile, ha segnato 6 gol in 7 partite con la maglia dell’Inter (tra campionato e coppa), e soprattutto è sembrato all’altezza delle responsabilità che il gioco di Conte gli assegna, e della competitività di una squadra che ha dimostrato di voler contendere sul serio la testa della classifica alla Juventus. 
 
Ma anche se avesse vinto Miralem Pjanic non ci sarebbe stato niente strano, perché se al suo livello è ancora possibile alzare la qualità del proprio gioco allora forse significa che si è parte di quella ristrettissima élite di calciatori che può spostare verso l’alto il proprio limite a piacimento. E mai come in questo ottobre, in cui è stato anche infortunato, è apparso chiaro che Pjanic con Sarri ha assunto una nuova centralità. 
 
Chris Smalling invece era arrivato a Roma nello stupore e nello scetticismo e ha finito per incarnare la nuova solidità della Roma di Fonseca – e dire che le candidature erano state fatte prima della partita con il Napoli, in cui Smalling ha salvato il risultato con una specie di rovesciata sulla riga di porta… E avremmo benissimo potuto candidare Kulusevski, forse la sorpresa più interessante di questo inizio di campionato; uno tra Gomez e Muriel, entrambi protagonisti del mese pazzo dell’Atalanta (con i pareggi pirotecnici con Napoli e Lazio e i 7 gol all’Udinese); De Vrij, Mancini (da centrocampista), Acerbi, Donnarumma e Meret… e la lista potrebbe continuare.   
 

        https://twitter.com/OfficialSSLazio/status/1189186138600140802
      
 
Insomma, detto che la differenza tra vincitori e non è sempre sottile ad altissimo livello, il Calciatore Del Mese AIC di ottobre 2019 è Ciro Immobile. Dopo una stagione come quella passata, che se non si può definire interlocutoria (ha comunque segnato 15 gol) non poteva neanche fare da benchmark alle sue prestazioni, l’attaccante della Lazio sembra partito per un’altra stagione da più di 20 gol. Facciamo 30, anzi, a giudicare dal rendimento statistico. Non male, se consideriamo che Immobile è anche l’attaccante della Nazionale e che la prossima estate ci saranno gli Europei.
 
Quando si parla di attaccanti i numeri grezzi non raccontano la differenza che c’è tra i diversi tipi di talento, e non ci dicono nulla del perché Immobile riesce a convertire in gol un numero di occasioni così alto. Per dire, il capocannoniere della Serie A non è neanche tra i primi 15 per xG prodotti: ci sono 19 giocatori, per la precisione, che hanno avuto più occasioni o comunque con una pericolosità più alta. 
 
Il che non è solo positivo. Generalmente quando un attaccante produce un numero alto di xG significa che un po’ la sua squadra è brava a metterlo in condizione di segnare ma soprattutto – se l’attaccante ripete quei numeri su più stagioni, in più partite – è bravo lui a procurarsi le occasioni. Immobile invece è bravo a trasformare in oro occasioni che per altri attaccanti sarebbero complicate.
Prendiamo il primo gol segnato contro il Bologna – una partita in cui la Lazio è andata sotto due volte e due volte Immobile l’ha riportata in pareggio. È vero che Immobile calcia da dentro l’area, da una posizione leggermente defilata a sinistra in cui non è raro che un destro segni, ma quando lui calcia ha tre giocatori intorno, di cui uno, Danilo, a poco più di un metro di distanza. Immobile calcia sul primo palo, compiendo una torsione che lo porta a incrociare la gamba destra davanti a quella d’appoggio, e nei replay da dietro si vede bene che Skorupski non si è mosso in anticipo pensando a un tiro a giro lungo, che era vicino al palo. 
 
È solo che il tiro di Immobile è troppo secco e preciso perché ci arrivasse (anche contro il Torino, dopo una corsa palla al piede da centrocampo con il difensore, N’Kolou, che sorprendentemente lo accompagna fino all’area di rigore, Immobile ha calciato secco sul primo palo, fulminando anche Sirigu).
 
