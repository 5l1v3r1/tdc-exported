
# Konte uporedio sadašnju ekipu Intera sa „njegovim“ Juventusom!

Published at: **2019-11-01T16:59:12+00:00**

Author: **Kopi**

Original: [Sportska centrala](https://www.sportskacentrala.com/2019/11/01/konte-uporedio-sadasnju-ekipu-intera-sa-njegovim-juventusom/)

Antonio Konte je letos preuzeo trenersku funkciju u Interu, na veliko iznenađenje navijača Juventusa koji su ga smatrali klupskom legendom.
Govoreći na konferenciji za novinare uoči sutrašnje utakmice Intera protiv Bolonje, bivši selektor Italije uporedio je sličnosti između svog trenutnog tima i Juventusove ekipe iz sezone 2011/12.
– Moj Juventus nije bio u Evropi te godine. Upravo zbog toga ne možete upoređivati situaciju. Jedina sličnost je da obe ekipe moraju da igraju brzinom od 1000 km/h. Ako sklonimo nogu sa papučice, ne pobeđujemo. Ni ona ekipa Juventusa, ni ova Intera, nije stvorena za čekanje.
Upitan o potencijalnoj ponudi Intera za vezistu Mančester Junajteda Nemanju Matića, Konte je odbio da komentariše bilo kakve spekulacije.
– Ne govorim o igračima drugih klubova, iz poštovanja prema svojim igračima. Imam veliku naklonost prema onima koji su mi pomogli da osvojim važne stvari, ali tu završavam.
Konte je sarađivao sa Matićem u Čelsiju tokom kampanje 16/17, zajedno su osvojili Premijer ligu.
