
# దిమ్మ తిరిగి మళ్లీ బొమ్మ మారింది!

Published at: **2019-11-05T19:50:54+00:00**

Author: ****

Original: [Andhrajyothy](https://www.andhrajyothy.com/artical?SID=947161)

ADVT
ఎలాగైనా తన ‘ఎడ్జ్‌’ బ్రౌజర్ని జనంలోకి ఎక్కువగా తీసుకుపోవాలని మైక్రోసాఫ్ట్ ఎప్పటినుంచో విపరీతంగా తాపత్రయపడుతోంది. కానీ ఆ జనం ఆ ఫైర్‌ ఫాక్స్‌, క్రోమ్‌ లాంటి బ్రౌజర్లు వాడుతున్నారు తప్ప- విండోస్‌ లోనే సిద్ధంగా ఉంటే ఎడ్జ్‌ బ్రౌజర్ని ఏమాత్రం పట్టించుకోవడం లేదు. ఇక యాపిల్‌ కంప్యూటర్లలో అయితే సఫారీ బ్రౌజర్‌ ఉండనే ఉంటుంది. అందుకే ఎడ్జ్‌ బ్రౌజర్‌ పేరు మార్చుకున్నా ఆదరణ పొందలేకపోయింది. అసలు ఈ మధ్య మైక్రోసాఫ్ట్‌ విండోస్‌ ఆపరేటింగ్‌ సిస్టమే ఈ మధ్య సెక్యూరిటీ సమస్యలతో ఉక్కిరిబిక్కిరి అవుతోంది. ఇదుగో ఈ అప్‌డేట్‌ ఇన్‌స్టాల్‌ చేసుకోకపోతే ఆ ప్రమాదం - ఆ అప్‌డేట్‌ ఇన్‌స్టాల్‌ చేసుకోకపోతే ఈ ప్రమాదం అంటూ ఎడా పెడా అప్‌డేట్స్‌ ఇచ్చేస్తోంది. మరి ఇలాంటి కాలంలో వారు తయారు చేసిన ఎడ్జ్‌ బ్రౌజర్‌ ఏమాత్రం సెక్యూర్‌ గా ఉంటుందని జనానికి మరింత సందేహం ఏర్పడింది.. దీంతో మైక్రోసాప్ట్‌కి దిమ్మ తిరిగింది లాగుంది. ఇప్పుడు ఎడ్జ్‌ బ్రౌజర్‌ బొమ్మ(లోగో) నే మార్చేస్తోంది.
 
ఫైర్‌ఫాక్స్‌ క్రోమ్‌ లు ప్రజాదరణ పొందాక - ఇంటర్‌నెట్‌ ఎక్స్‌ప్లోరర్‌ తన వైభవాన్ని కోల్పోయింది. ఏదేమైనా మైక్రోసాఫ్ట్‌ తన బ్రౌజర్‌ పోరాటం ఆపలేదు. “మా బ్రౌజర్‌ కి మహా గొప్పగా మార్పులు చేశాం” - అంటూ ముందు తన బ్రౌజర్‌ పేరు మార్చింది. ఎడ్జ్‌ అని నామకరణం చేసింది. ఆ ఎడ్జ్‌ బ్రౌజర్‌ కి ఎప్పటికప్పుడు కొత్త వెర్షన్లు రిలీజ్‌ చేస్తూనే ఉంది. వెర్షన్లతో బాటు లోగోలో కూడా మార్పు చేర్పులు చేస్తూ వస్తోంది. ఇప్పుడు తాజాగా లోగోని మరింత మార్చి - ఆ కొత్త లోగో ఆధారంగా మళ్లీ ప్రమోషన్‌ మొదలుపెట్టింది. ఎడ్జ్‌ బ్రౌజర్‌ ఇప్పుడు పూర్తిగా మారిపోయింది - అనే ఫీలింగ్ కల్పించేందుకు ప్రయత్నం చేస్తోంది.
 
ఎడ్జ్‌ బ్రౌజర్‌ లోగోలో నీలం రంగులోని ఇంగ్లిష్‌ ఇ లెటర్‌ (e) స్పష్టంగా కనిపిస్తూ ఉంటుంది. ఇప్పుడలా ఇ మాదిరిగా కనిపించకుండా - ఓ జలతరంగం రూపంలోకి మార్చి కాస్త గ్రీన్‌ రంగు కూడా యాడ్‌ చేసి, కొత్త లుక్‌ ఇచ్చే ప్రయత్నం చేశారు.
అయితే రంగులు మార్చినంత మాత్రాన, లోగోల్లాంటి హంగులు కూర్చినంత మాత్రాన - ఎడ్జ్‌ బ్రౌజర్‌ కి వైభవం ఏర్పడుతుందా? అంటే - చెప్పలేం. అది కొత్తతరం అవసరాలకి సరిపడుతుందా అన్న విషయాల మీదే విజయం అన్నది ఆధారపడుతుంది. ఇప్పటి పరిస్థితుల్లో జనానికి కావాల్సిన ఫీచర్స్‌, సెక్యూరిటీ - ఎడ్జ్‌ బ్రౌజర్‌లో ఉన్నాయా అన్నది అన్నిటికంటే ముఖ్యం. ఏమైనా విండోస్‌ తో ఫ్రీగా వచ్చే బ్రౌజర్‌ కదా? అందుకే దాన్ని తీసి పారేయలేం. తోసి రాజనలేం. చూద్దాం. మైక్రోసాఫ్ట్‌ వారి లోగో మార్పిడి మేజిక్‌ - ఎడ్జ్‌ బ్రౌజర్‌ పాపులారిటీకి ఏమాత్రం ఉపయోగపడుతుందో!
