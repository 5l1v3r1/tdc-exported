
# Praha zahájila stavbu trojské lávky, skončí v říjnu 2020

Published at: **2019-11-07T12:43:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/praha-zahajila-stavbu-trojske-lavky-skonci-v-rijnu-2020/1818321?utm_source=rss&utm_medium=feed)

Praha - Pražský magistrát oficiálně zahájil stavbu nové trojské lávky. Dokončena bude do konce října 2020, stát bude 128 milionů korun. Lávka bude čtyři metry široká a má sloužit chodcům i cyklistům. V případě potřeby po ní bude moci přejet sanitka. Lávku postaví firma SMP CZ. Původní lávka se zřítila 2. prosince 2017, zraněni byli čtyři lidé, z toho dva vážně. Město každému dalo 50.000 korun a na dalším odškodnění se domluvilo letos v lednu s pojišťovnou.
"Udělali jsme vše, aby stavba začala co nejdříve, podařilo se nám zkrátit přípravné procesy. Minulý pátek jsme tak předali staveniště a již nyní začaly práce na tom, aby lávka byla dokončena," řekl náměstek primátora Adam Scheinherr (Praha Sobě).
Oproti původní zřícené lávce bude ta nová širší a díky odlišné konstrukci bude snáze kontrolovatelná. Původní byla postavena tzv. předpjatou konstrukcí, kdy jsou například lana v betonu. "Všechna místa budou vizuálně přístupná, takže mostní kontrolor snadno zjistí, jestli se na ní něco děje nebo se nějaké části dostávají do špatného stavu," řekl Scheinherr.
Lávka bude postavena tak, aby se při povodni u jejích pilířů nedělaly víry. Také bude mít sklopitelné zábradlí a voda přes něj případně lépe přeteče. "Ta lávka bude krásným dílem. Bude to obloukový spojitý nosník z ocelového profilu s potrubím o průměru 913 milimetrů. Snese zatížení až 500 kilogramů na metr čtvereční s tím, že po ní může přejet vozidlo o hmotnosti 3,5 tuny," řekl Jiří Bažata, ředitel divize Velké projekty společnosti SMP CZ.
Stavební společnost nyní musí lávku napřed založit, kdy zhotoví takzvané štětovnicové stěny poloostrovů, které budou sloužit pro založení dvou základních pilířů. "Tyto práce by měly být hotovy v lednu a na začátku roku budeme připraveni na montáž té vlastní ocelové konstrukce lávky," řekl Bažata.
Kvůli předloňskému zřícení původní lávky policisté obvinili dva muže z obecného ohrožení. "Pokud bude zahájeno trestní řízení, tak se do něj určitě přihlásíme," řekl Scheinherr.
Vedení Prahy nechalo zkontrolovat všechny pražské mosty a objevilo na tři stovky mostů postavených stejnou technologií, jakou byla vybudována původní lávka. "Mosty byly podrobeny první prohlídce, na jejím základě bylo určeno, v jakém pořadí budou podrobně diagnostikovány. Bylo vybráno asi 40 mostů, které půjdou prioritně, a to už se děje. Letos jsou zadávány první diagnostiky a v příštím roce to bude pokračovat," řekl Scheinherr. Město zkoumá kromě výše zmíněných také mosty přes Vltavu.
Na konci prosince 2017 vyplul mezi Císařským ostrovem a Trojou přívoz, který nahradil zřícenou lávku. V provozu bude i při výstavbě lávky nové. Po jejím dokončení bude zrušen. "K jeho provozu nebude důvod," dodal náměstek.
