
# ترکیه: زندانیان داعشی را به کشورهای خودشان بازمی گردانیم

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696430/%D8%AA%D8%B1%DA%A9%DB%8C%D9%87-%D8%B2%D9%86%D8%AF%D8%A7%D9%86%DB%8C%D8%A7%D9%86-%D8%AF%D8%A7%D8%B9%D8%B4%DB%8C-%D8%B1%D8%A7-%D8%A8%D9%87-%DA%A9%D8%B4%D9%88%D8%B1%D9%87%D8%A7%DB%8C-%D8%AE%D9%88%D8%AF%D8%B4%D8%A7%D9%86-%D8%A8%D8%A7%D8%B2%D9%85%DB%8C-%DA%AF%D8%B1%D8%AF%D8%A7%D9%86%DB%8C%D9%85)

«سلیمان صویلو» وزیر کشور ترکیه روز شنبه با بیان اینکه کشورش هتلی برای داعشی های خارجی نیست، اعلام کرد که ترکیه داعشی های زندانی در این کشور را بعد از مدتی حبس، به کشورهای اصلی خودشان بازمی گرداند.
به گزارش آناتولی، صویلو در جمع خبرنگاران بعد از بازدید از نمایشگاه تولید و تکنولوژی در آنکارا گفت: کشورش هتلی برای شهروندان سایر کشورها که عضو داعش هستند، نیست.
وی افزود: ترکیه عناصر خارجی داعش را که در راس العین و تل ابیض و در عملیات «چشمه صلح» دستگیر کرده، به زندان های منطقه عملیات «سپر فرات» واقع در شمال سوریه منتقل کرد.
وزیر کشور ترکیه هشدار داد که بعد از اینکه این افراد زندانی مدتی در حبس ماندند، به کشورهایشان فرستاده خواهند شد.
صویلو در ادامه از سلب تابعیت عناصر خارجی داعش توسط کشورهای اروپایی انتقاد کرد و گفت: سلب تابعیت از داعشی های خارجی و انداختن بار آنها بر دوش کشورهای دیگر قابل قبول نیست و این رفتار کاملا غیرمسئولانه است.
وی گفت، هلند و انگلیس اقدام به سلب تابعیت از شهروندان داعشی خود کردند. همه (کشورهای اروپایی) به منظور شانه خالی کردن از مسئولیت هایشان به ساده ترین راه متوسل شدند.
ترکیه چند هفته پیش برای نابودی شبه نظامیان کُرد سوری در شمال سوریه عملیات موسوم به چشمه صلح را آغاز کرد و در جریان آن توانست شماری از داعشی های خارجی را دستگیر و زندانی کند.
از سوی دیگر کشورهای اروپایی نمی‌خواهند اتباع عضو داعش آنها دوباره به خاک این کشور بازگردد، این اقدام هم می تواند خشم عمومی مردم اروپا را به دنبال داشته باشد و هم خطر حملات مجدد این تندروها در این کشورها را تشدید کند.
