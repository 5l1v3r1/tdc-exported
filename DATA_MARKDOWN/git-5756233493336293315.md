
# گانتز: نتانیاهو به دنبال برگزاری انتخابات سوم است

Published at: **2019-11-05T20:27:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620108/%DA%AF%D8%A7%D9%86%D8%AA%D8%B2-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%AF%D9%86%D8%A8%D8%A7%D9%84-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B3%D9%88%D9%85-%D8%A7%D8%B3%D8%AA)


        رئیس ائتلاف موسوم به آبی و سفید رژیم صهیونیستی گفت که نخست وزیر کنونی اسرائیل برای تحویل قدرت آماده نبوده و به دنبال برگزاری انتخابات سوم است.
      

        آفتاب‌‌نیوز :
      
«بنی گانتز» رئیس ائتلاف آبی و سفید و مامور تشکیل کابینه رژیم صهیونیستی روز سه‌شنبه گفت که «بنیامین نتانیاهو» نخست وزیر کنونی این رژیم در تلاش برای ایجاد فشار برای برگزاری انتخابات سوم در سرزمین‌های اشغالی است.
وی در پیامی در توئیتر نوشت: «نتانیاهو آماده تسلیم قدرت و مصونیتی که دارد، نیست. نتانیاهو این آمادگی را ندارد که درباره خطوط اساسی کابینه فراگیر بحث شود.»
گانتز اضافه کرد: «نتانیاهو خواستار کشاندن اسرائیل به انتخابات سوم است. من هر کاری می‌کنم تا این اطمینان حاصل شود که این موضوع اتفاق نمی‌افتد. من هر کاری می‌کنم تا کابینه تشکیل شود.»
حدود دو هفته از زمانی که گانتز از سوی «روین ریولین» مامور تشکیل کابینه شده می‌گذرد. گانتز تنها دو هفته زمان دارد تا کابینه ائتلافی را پیش از پایان مهلت قانونی تشکیل دهد.
احزاب لیکود و آبی و سفید در مذاکرات برای تشکیل کابینه فراگیر با بن‌بست مواجه شده‌اند. حزب آبی و سفید از لیکود خواسته تا بدون احزاب مذهبی و هریدی صهیونیست وارد کابینه شود، درخواستی که از سوی لیکود رد شده است.
«موشه کهلون» وزیر اقتصاد رژیم صهیونیستی که از حزب لیکود است پیشتر گفته بود در صورتی که انتخابات سومی نیز برگزار شود، نتایج تغییری نخواهد کرد و بهتر است که با شرایط کنونی کابینه تشکیل شود.
