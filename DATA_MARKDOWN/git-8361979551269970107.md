
# Немає чим дихати. Відомі українці - про ситуацію з якістю повітря в Києві

Published at: **2019-11-02T06:13:00+00:00**

Author: ****

Original: [НВ](https://nv.ua/ukr/ukraine/events/smog-u-kiyevi-opituvannya-ukrajinciv-pro-yakist-povitrya-novini-ukrajini-50050795.html)


        Гліб Вишлінський, виконавчий директор Центру економічної стратегії:
      
Навіть більше, аніж якість повітря, мене лякає байдуже ставлення до цього як влади, так і співгромадян.
Незважаючи на запах диму, який стоїть у Києві понад тиждень, уряд поводився як Політбюро ЦК КПРС під час Чорнобилю. Він розповідав про погодні фактори, звинувачував у паніці, говорив, що приватні датчики погані, але державних теж, вважайте, немає, тому що старі.
Міненергоекологіі забуло про нову приставку «-екології» і навіть не подумало обмежити роботу вугільних ТЕС. Ніхто елементарно не випустив офіційну рекомендацію обмежити перебування дітей на вулиці, і садочки продовжували вигулювати малюків при індексі якості повітря в AirVisual 150−250, коли навіть дорослим варто надягати маску. При цьому більшість батьків це мало турбувало: «Останні теплі дні, нехай гуляють».
Як не турбувало це і співгромадян, які продовжують спалювати листя під час смогу, і поліцію, яка розводила руками: «Ну осінь же, всі завжди палять, що ми можемо зробити».
«Живи швидко, помри молодим» — ось наш девіз у тиждень Великого київського смогу.

        Дмитро Борисов, власник і бренд-шеф GASTROFAMILY (Канапа, Остання Барикада, RONIN):
      
Ми спеціально ніякими приладами [якість повітря] не перевіряємо, у нас їх немає. Думаю, що і приладів таких немає, а якість повітря і склад атмосфери можна перевірити лише в лабораторних умовах. Але я таких досліджень не зустрічав останнім часом. Хоча припускаю, що екологічна ситуація в Україні не така як слід.
Ось і доводиться хоч якось змінювати це на краще: їздити на електромобілі, мінімізувати використання пластикових пакетів і розповідати про важливість піклування про екологію своїм дітям.

        Анна Романова, екс-депутат Верховної Ради VIII скликання:
      
Зараз ситуація трохи нормалізувалася. Але минулого тижня, коли я була в Києві і Чернігові, візуально і при диханні відчувалося, що все не зовсім нормально.
Свого часу я часто бувала в Індії та Китаї і добре відчуваю першіння в горлі та присмак важких металів. Наприклад, у Шанхаї та Пекіні, напевно, відсотків 40 населення ходять у масках, у кожного в смартфоні є спеціальний додаток [для моніторингу якості повітря]. А ранок звичайного китайця починається з того, що він дивиться відсоток забруднення повітря. Ось і я зараз закачала собі в мобільний додаток Windy.
5 картокЗабруднення повітря в Києві. Що відбувається і чи треба купувати маску — картки
Але якщо в Китаї теж погана атмосфера, то вони хоча б це усвідомлюють і хоч якось захищаються. А у нас багато хто над цим відверто потішався. Мовляв, чого ви таку паніку піднімаєте. І мені сумно, коли у нас робиш зауваження тим, хто спалює листя, і натикаєшся на неприйняття і агресію. Не кажучи вже про те, що поліція в принципі не хоче виїжджати [на такі виклики], щоб виписати штраф в 340 грн.

        Андрій Федорів, засновник і власник брендингового агентства Fedoriv:
      
Немає у мене дотепної відповіді на це запитання.

        Олександра Кольцова, член правління НСТУ, музикант, лідер гурту Крихітка:
      
Я вперше скачала онлайн-бот, який відстежує якість повітря. Звичайно, довелося пару днів посидіти вдома, не бігати, не виходити особливо на вулицю.
І я навіть трохи рада, що це сталося і люди звернули увагу на проблему, коли вона торкнулася їх безпосередньо. Зрештою такі маленькі натяки і занурюють нас у [глобальну] проблему.
Це був такий ніби мікро-Чорнобиль. Всі говорять: «Є викиди». Влада каже: «Нема». А датчики показують, що є. Це така ніби маленька репетиція. При цьому я не знаю, чи вплине це на регулятивні і нормативні документи для виробництв, розташованих у Києві.
Екоактивісти стали залучати до цієї проблеми більше уваги. От і добре.

        Олена Лівінська, мікробіолог, засновник інформаційної платформи Мікроб і Я:
      
Відверто засмучує. Тому що це безпосередньо впливає на наше здоров’я і потребує жорсткого контролю.
Влітку в місті немає чим дихати. Ще й всюдисущі кальяни, які нелегально займають більшу частину рекреаційних зон і роблять їх непридатними для занять спортом, прогулянок з дітьми і просто відпочинку. На Оболонській набережній влітку через це був справжній смог.
Днями ми приєдналися до ініціативи Save Dnipro [яка також створила додаток SaveEcoBot] і встановили у себе станцію моніторингу якості повітря. Дані з неї зчитуються для інтерактивної карти Києва. Тепер, плануючи вечірню пробіжку, стежу не тільки за погодою, а й за показниками цієї карти.

        Андрій Яремич, аспірант кафедри екології Національного університету Києво-Могилянська академія:
      
Якість навколишнього середовища в Києві далеко не ідеальна. Але мене більше лякає те, що в столиці немає адекватної і працездатної мережевої системи моніторингу забруднення повітря, а громадськість часто помилково трактує показники існуючих інструментів моніторингу, не розуміючи їхньої природи і джерел похибок. Як наслідок — реальної картини не знає ніхто, а в суспільстві поширюються панічні настрої.

        Олексій Рябчин, заступник міністра енергетики та захисту навколишнього середовища України:
      
За даними Гідрометцентру, показники якості повітря не були аномальними для цієї пори року. Однак, було зафіксовано перевищення викидів за деякими забруднюючими речовинами у всіх промислових містах України, таких як Маріуполь, Дніпро, Кам’янське, Запоріжжя. І так, це не означає, що повітря в українських містах чисте, особливо, коли весь Київ у прямому сенсі «бачив і відчував», що відбувалося минулого тижня.
Не можу не сказати і про проблему із застарілими датчиками, які є, наприклад, у державних служб. Як наслідок, ми не можемо виміряти певні показники повітря. Але зараз розробляється план по створенню системи моніторингу повітря.
Чи можна довіряти датчикам, які є в людей? Невеликі аналізатори, які є у співвітчизників, дані яких потрапляють в мережу, через підвищену вологість під час туману можуть давати похибку і неточні дані. Але добре, що таких датчиків стає більше — це допомагає оперативно реагувати на проблеми.
Кому довіряти? Щоб якісно вимірювати, на це потрібно виділяти кошти платників податків так само, як на дороги, труби та іншу інфраструктуру. Чи готові на ці витрати українці?
Але є ще більша проблема — це викиди CO2 від спалювання нафти, газу й вугілля. Це те, з чим бореться весь світ, тому що це впливає на глобальну зміну клімату. А це може бути куди серйозніше для нас і наших дітей. До речі, у зв’язку зі зміною клімату таких туманних днів, може бути дедалі більше з кожним роком.

        Ельдар Нагорний, засновник Школи маркетингу SMS:
      
Загальна стурбованість якістю повітря в Києві - результат глобального інформаційного світу. Швидкість поширення інформації, тотальне відставання держорганів і медіа від сучасних реалій і традиційна недовіра до них призводять до логічних результатів. Держава відстає, говорить про те, чого не знає, — і паніка розростається.
Все, як у СРСР. Це зайвий раз доводить, як недалеко ми пішли в спілкуванні із владою від тих часів. Точніше, як недалеко пішла від СРСР вона.

        
          Читайте цей матеріал у свіжому номері журналу НВ — № 40 від 31 жовтня 2019 року.
        
      
