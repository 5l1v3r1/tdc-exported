
# У департаменті ГПУ щодо злочинів правоохоронців планують протягом двох тижнів відкрити першу справу

Published at: **2019-11-05T08:43:00+00:00**

Author: ****

Original: [DT.ua](https://dt.ua/UKRAINE/u-novomu-departamenti-gpu-schodo-zlochiniv-pravoohoronciv-planuyut-protyagom-dvoh-tizhniv-vidkriti-pershu-spravu-328495_.html)

Очільник новоствореного департаменту Генпрокуратури щодо катувань та серйозних порушень з боку правоохоронних органів Юрій Бєлоусов повідомив про те, що перше провадження планують відкрити протягом двох тижнів, передає hromadske. Наразі департамент перебуває на етапі формування.
"Справ поки жодної немає. Ми поки перебуваємо на етапі формування. Цього підрозділу не існувало. Зараз іде набір людей, формування процесу діловодства, розробка всіх нормативних документів для того, щоб цей підрозділ почав працювати. Ми намагаємося робити це максимально швидко. Ми б хотіли наступного тижня, максимум через тиждень вже почати перше провадження", — заявив Бєлоусов.
За його словами, новий департамент буде співпрацювати із Державним бюро розслідувань.
"Наше завдання, в тому числі, спрямовувати слідчих ДБР на збір якісних доказів, які будуть підтверджувати або спростовувати причетність конкретних правоохоронців до катувань. Саме наші прокурори будуть виступати в судах, вони братимуть участь в обранні запобіжних заходів в разі потреби, оголошенні підозри особам і потім на судовому засіданні повністю доводити склад відповідного злочину", — пояснив Бєлоусов.
У жовтні генеральний прокурор Руслан Рябошапка повідомив про те, що в ГПУ створили департамент з питань катувань і неналежного поводження працівників правоохоронних органів та департамент для розслідування виведених активів з шести банків. Ще один відділ, за словами Рябошапки, тепер займається захистом інтересів інвесторів в Україні і бізнесменів.
