
# Usa, Impeachment: pubbliche le trascrizioni delle testimonianze. Ex ambasciatrice a Kiev. Contro di me complotto scioccante

Published at: **2019-11-05T09:13:00+00:00**

Author: **KATIA RICCARDI**

Original: [Repubblica.it](https://www.repubblica.it/esteri/2019/11/05/news/stati_uniti_impeachment_trascrizioni_nuove_testimonianze-240279754/)

Il caso è complesso, il filo telefonico che unisce la Casa Bianca a Kiev interferisce e disturba la linea della presidenza di Donald Trump che continua a invocare una caccia in cui si sente la strega braccata. Ecco quello che sta succedendo.
Gli inquirenti dell'impeachment hanno pubblicato le trascrizioni delle audizioni a porte chiuse con Marie Yovanovitch (resa l'11ottobre), l'ex ambasciatrice americana in Ucraina, e Michael McKinley, un diplomatico di alto livello che ha consigliato il segretario di Stato Mike Pompeo. McKinley ha lasciato il suo incarico il mese scorso in segno di protesta per il trattamento riservato a Yovanovitch ed altri coinvolti nel Kievgate.La campagna per estromettere la signora Yovanovitch dal suo posto è stata la chiave dell'indagine. L'ex ambasciatrice è una diplomatica veterana al culmine della sua carriera e in uno dei posti più difficili ma importanti della politica estera degli Stati Uniti.
Dalle trascrizioni dell'indagine sull'impeachment si intuisce lo shock e la preoccupazione per il "complotto" di Trump nei confronti di Marie Yovanovitch. La parola "scioccata" è usata una mezza dozzina di volte durante l'intervista per descrivere i rapporti tra il presidente Usa e l'Ucraina. Il 24 aprile di quest'anno, Yovanovitch riceve una telefonata da Carol Perez, direttore generale del servizio estero, che le parla in tono enigmatico come se la sua vita fosse in pericolo: "Mi ha detto che dovevo essere sul prossimo aereo per Washington, come se ci fosse una minaccia terribile, troppo grave per discuterne al telefono".Arrivata a Washington, il clima del Dipartimento nei suoi confronti, di grande stima prima, era completamente cambiato. Le viene chiesto di andarsene senza nemmeno concederle la possibilità, dovuta, di partecipare all'annuale ricevimento del 4 luglio. "Gli alti funzionari si scusavano ma erano sfuggenti".
Yovanovitch va a trovare il vice segretario di stato, John Sullivan, il quale le conferma che ha perso la fiducia del presidente, senza spiegarle come o perché. Quello che viene fuori dalla trascrizione è che l'ambasciatrice viene fatta tornare negli Stati Uniti dall'Ucraina non a causa di qualche minaccia esterna, ma nel timore di un tweet del presidente. Il terribile potere dei cinguettii capricciosi di Trump su Twitter e il loro effetto paralizzante sull'amministrazione.La nuova trascrizione mostra in modo dettagliato che l'ambasciatrice conosceva i tentativi dell'avvocato personale di Trump, Rudy Giuliani e dei suoi collaboratori, di lavorare con l'ex procuratore ucraino per "fare le cose, compreso sbarazzarsi di me".
Nella giornata di oggi dovrebbero essere rilasciate altre due trascrizioni fondamentali, una delle quali molto attesa da Gordon Sondland, ambasciatore presso l'Unione europea.
Quattro testimoni dell'amministrazione Trump si sono rifiutati di partecipare alle audizioni degli inquirenti, tra questi John Eisenberg, il principale avvocato del Consiglio di sicurezza nazionale, e Robert Blair, aiutante di Mick Mulvaney, capo dello staff della Casa Bianca. Sarebbe stato Trump ad ordinare a Eisenberg di non testimoniare.La Casa Bianca rivendica infatti "l'immunità assoluta", una forma di privilegio esecutivo secondo cui i consiglieri più stretti del presidente non sono obbligati a collaborare con il Congresso.
Sono centinaia le pagine delle testimonianze che si sono tenute finora a porte chiuse. Ciò che emerge sono scambi asciutti su domande minuziosamente dettagliate di incontri e promemoria, punteggiati da momenti occasionali di emozione dei testimoni mentre i legislatori frugano nei dettagli della saga ucraina. Ad un certo punto, si deduce dalle trascrizioni, al punto in cui si discute del giorno in cui viene detto Yovanovitch di essere stata richiamata perché il presidente Trump aveva perso fiducia in lei, l'ex ambasciatrice si strozza la voce e le viene concesso qualche minuto di tempo per ricomporsi.
