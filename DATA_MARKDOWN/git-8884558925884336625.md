
# Z violino uresničuje otroške sanje

Published at: **2019-11-07T06:00:00+00:00**

Author: **Lea Hedžet**

Original: [Primorske novice](https://www.primorske.si/kultura/z-violino-uresnicuje-otroske-sanje)


        20-letna Tjaša Klanac iz Zarečja pri Ilirski Bistrici je študentka drugega letnika Univerze za glasbo in upodabljajočo umetnost v Gradcu, kjer je februarja letos postala tudi članica Dunajskega mladinskega orkestra.
      
Tjaša Klanac si rada postavlja visoke cilje, ki jih tudi zelo uspešno uresničuje. Že v osnovni in srednji šoli je zmagovala na državnih in mednarodnih tekmovanjih, kot solistka in kot članica komornih skupin. A njen glavni cilj ni prejemati nagrade, pač pa dobro igrati. Njen glavni navdih je glasba sama.
V violino se je zaljubila kot majhna deklica, ko je v televizijskem prenosu gledala poletni koncert Dunajskih filharmonikov, ves čas nepremično stala pred zaslonom in zavzeto poslušala. Na koncu se je priklonila in zbranemu domačemu občinstvu naznanila, da bo nekoč tudi sama tako igrala. In od takrat “dela na tem” … Najprej se je vpisala na domačo glasbeno šolo v Ilirski Bistrici, nadaljevala je na Glasbeni šoli Vič-Rudnik in potem še na ljubljanskem Konservatoriju za glasbo in balet. In že od vsega začetka je vedela, da bo violina igrala glavno vlogo v njenem življenju. Zato je zelo hvaležna staršem, ki so jo štiri leta vozili v Ljubljano na ure violine, pa tudi profesorjem: Tina Balazs ji je dala osnove, Jernej Brence pa je njeno igro povzdignil na višjo raven.
Na srednji šoli je doživela največji preskok: “Naučila sem se tudi delati, ne le igrati.” Zato uspehi niso izostali; kot solistka in komorna glasbenica je prejela več nagrad na domačih in mednarodnih tekmovanjih; med njimi so Zlatne stepenice (prvo mesto), Temsig (zlata plaketa s Triom Liberté) ter Antonio Salieri (prva nagrada z istim triom, ki se je junija lani predstavil celo na dunajskem festivalu Eunic-Fest).
V zadnjem času se je Tjaša pridružila še komornemu orkestru Camerata Laibach, s katerim je tudi zmagala na mednarodnem tekmovanju v Sarajevu, ter Obalnemu komornemu orkestru. Z obema je nastopila tudi kot solistka. Ob tem pa se je redno udeleževala mojstrskih tečajev pri priznanih violinskih pedagogih, kot so Igor Ozim, Wonji Kim, Elisabeth Kropfitsch, Stefan Milenković … pa tudi Maighréad McCrann, sicer koncertna mojstrica simfoničnega orkestra avstrijske radiotelevizije, ki je oktobra lani postala njena profesorica v Gradcu. Priti do nje je bil velik podvig, saj je morala Tjaša opraviti avdicijo, na kateri sta bila izmed 90 kandidatov izbrana le dva študenta. Zdaj je zelo srečna, saj se s profesorico odlično razume, izbrala si jo je za vzornico; tudi Tjaša bi rada nekoč postala koncertna mojstrica kakega velikega orkestra, pa tudi profesorica. Ob tem si želi imeti še dovolj časa za solistično in komorno muziciranje. Kot študentka avstrijske univerze ima že danes možnost igrati v različnih avstrijskih orkestrih in z dunajskim mladinskim je že koncertirala v Wiener Konzerthaus in v sloviti dvorani Musikverein, ki jo vsi poznamo po novoletnih koncertih. Poleg tega se želi izpopolnjevati še drugod, saj akademija najboljšim študentom krije šolnine za razne tečaje pri uglednih violinskih pedagogih z vsega sveta. To pa je najboljši možni način za spoznavanje morebitnih profesorjev pri nadaljnjem študiju. In Tjaša si želi magisterij opravljati v Berlinu.
O daljni prihodnosti pa še ne želi razmišljati. Raje si pušča odprta vsa vrata. Rada sodeluje pri vseh projektih, h katerim jo povabijo (poleti je celo kot koncertna mojstrica Slovenskega nacionalnega mladinskega orkestra spremljala Vlada Kreslina v Križankah). Zanjo je trenutno najpomembnejše stalno izpopolnjevanje v igranju violine, da bo lahko zaigrala vse tiste, tudi najtežje skladbe, ki so ji najbolj všeč in ki si jih najbolj želi: “Ko znaš dobro igrati, lahko igraš karkoli in kjerkoli.”  
