
# Łamali prawa człowieka, Liverpool nie chce tam mieszkać

Published at: **2019-11-04T21:27:00+00:00**

Author: ****

Original: [TVN24](https://eurosport.tvn24.pl/pilka-nozna,105/liverpool-nie-zamieszka-w-katarskim-hotelu-zaproponowanym-przez-fifa,982929.html)

The Reds w grudniu udadzą się do Kataru, gdzie odbędzie się turniej, w którym będą zdecydowanym faworytem. Zespół miał zamieszkać w pięciogwiazdkowym hotelu Marsa Malaz Kempinski położonym na sztucznej wyspie Pearl-Qatar. Tak się jednak nie stanie.
Jak poinformował serwis The Athletic, decyzję o rezygnacji z miejsca wskazanego przez FIFA podjęli członkowie zarządu, po uprzedniej konsultacji ze szkoleniowcem Juergenem Kloppem. Niewykluczone, że przyczyniło się do tego śledztwo przeprowadzone przez dziennik "Guardian" w październiku 2018 r.
W jego trakcie wykryto, że imigranci zatrudniani przez hotel otrzymywali bardzo niskie stawki, dalekie od płacy minimalnej, a ponadto regularnie łamane było prawo pracy. Dla przykładu – ochrona parkingu pracowała po 12 godzin przy temperaturze 45 stopni Celsjusza, a zarabiała niewiele ponad 8 funtów za dzień. Tyle w tym miejscu kosztuje szklanka świeżo wyciskanego soku.
"Niektórzy mówili, że pracowali po trzy-cztery miesiące bez dnia przerwy, ale jeśli w trakcie swojej zmiany przysnęli, to dostawali karę odpowiadającą pięciodniowej wypłacie" – napisano.
Dodatkowe kontrowersje rodzi fakt, że niemal wszyscy imigranci musieli zapłacić ponad trzy tysiące funtów firmie rekrutacyjnej, by mieć szansę na pracę. Obiecano im wypłatę w wysokości 270 funtów miesięcznie, ale dostali dokumenty z wpisaną kwotą 125 funtów – to odpowiednik 600 katarskich riali. Pensja minimalna w tym kraju wynosi 750 riali.
Niewolnicze warunki
The Athletic twierdzi, że Liverpool "poinformował FIFA i władze Kataru o swojej decyzji i postanowił zamieszkać w hotelu na głównej wyspie, który w przeszłości nie był tematem podobnych kontrowersji". Władze światowego futbolu przystały na prośbę klubu.
Katar jest w trakcie przygotowań do mistrzostw świata, które zorganizuje w 2022 roku. Odkąd przyznano mu prawo do organizacji mundialu, regularnie pojawiają się doniesienia o niemal niewolniczych warunkach pracy dla zatrudnianych imigrantów.
Swój pierwszy mecz na Klubowych Mistrzostwach Świata Liverpool rozegra 18 grudnia. Rywalizację rozpocznie od półfinału. Mecz o trzecie miejsce i finał zaplanowano na 21 grudnia.
Autor: PO/TG / Źródło: eurosport.pl, "Daily Mail", "The Guardian", theathletic.com
