
# Άλλη μια νύχτα βίαιων επεισοδίων στο Χονγκ Κονγκ

Published at: **2019-11-03T06:28:00+00:00**

Author: ****

Original: [enikos.gr](http://www.enikos.gr/international/681941/nychta-diadiloseon-vias-kai-epeisodion-sto-chongk-kongk)

Το Χονγκ Κονγκ ξύπνησε την Κυριακή σε ήρεμους τόνους, έπειτα από μία βίαια νύκτα, κατά την οποία οι διαδηλωτές έβαλαν φωτιές σε σταθμούς του μετρό και βανδάλισαν κτήρια, περιλαμβανομένου και ενός γραφείου του κινεζικού κρατικού πρακτορείου Xinhua.
Πάνω από 200 άνθρωποι συνελήφθησαν κατά τη διάρκεια μίας από τις χειρότερες εξάρσεις των διαμαρτυριών για την σχεδιαζόμενη πολιτική της Κίνας στο Χονγκ Κονγκ, που επί πέντε μήνες συνταράσσουν την πρώην βρετανική επαρχία και δεν δείχνουν να κωπάζουν.
Τα μικροεπεισόδια σε διάφορα σημεία της πόλης με την αστυνομία συνεχίσθηκαν έως τις πρωϊνές ώρες της Κυριακής, έπειτα από τη διάλυση του κυρίου όγκου της διαδήλωσης το Σάββατο βράδυ σε πάρκο της πόλης από την αστυνομία, η οποία έκανε ευρεία χρήση δακρυγόνων.
Καθώς δεν έχουν οργανωθεί κάποιες σημαντικές διαδηλώσεις, σήμερα ξεκίνησε μία επιχείρηση καθαρισμού από τις ζημιές στο κτήριο του Xinhua, το οποίο απετέλεσε στόχο των διαδηλωτών που έφευγαν από το πάρκο, πετώντας βόμβες μολότοφ και πέτρες. Συνεργεία καθαρισμού ήσαν ορατά στο κτήριο να μετατοπίζουν σπασμένα τζάμια και πόρτες, με τους τουρίστες να παρακολουθούν με περιέργεια τις εργασίες.
Μετά τον βανδαλισμό κτηρίων που ανήκουν σε μεγάλες κινεζικές εταιρείες, η επίθεση στο κτήριο του επίσημου κινεζικού πρακτορείου μπορεί κάλλιστα να εκληφθεί ως σύμβολο ευθείας πρόκλησης προς το Πεκίνο.
Το ίδιο το Xinhua καταδίκασε την επίθεση των «βαρβάρων μπράβων», που έσπασαν πόρτες και συστήματα ασφαλείας, ενώ έριξαν και μπογιές στην είσοδο.
Πηγή: ΑΜΠΕ
