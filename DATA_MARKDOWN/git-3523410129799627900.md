
# 
        لات بازی بر سر جای پارک خودرو کار دست اشرار داد
      

Published at: **2019-11-02T16:36:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637542/%D9%84%D8%A7%D8%AA-%D8%A8%D8%A7%D8%B2%DB%8C-%D8%A8%D8%B1-%D8%B3%D8%B1-%D8%AC%D8%A7%DB%8C-%D9%BE%D8%A7%D8%B1%DA%A9-%D8%AE%D9%88%D8%AF%D8%B1%D9%88-%DA%A9%D8%A7%D8%B1-%D8%AF%D8%B3%D8%AA-%D8%A7%D8%B4%D8%B1%D8%A7%D8%B1-%D8%AF%D8%A7%D8%AF)

به گزارش بولتن نیوز، سرهنگ منصور حشمتیان رئیس کلانتری ۱۴۴ جوادیه تهرانپارس گفت: ساعت ۱۰ شب پنجشنبه نهم آبان ماه امسال وقوع یک فقره درگیری که منجر به برهم خوردن نظم عمومی شده بود، به کلانتری ۱۴۴ اعلام شد و تیمی از ماموران عملیات کلانتری به نشانی اعلامی برای بررسی موضوع مراجعه کردند.
وی بیان داشت: با حضور ماموران در محل، تیم اعزامی مشاهده کردند که ۴ تن از شهروندان با سر و صدا و عربده کشی نظم عمومی را برهم زده و حتی خودرو‌های یکدیگر را تخریب کرده اند.
کلانتر محله جوادیه تهرانپارس بیان داشت: با توجه به اینکه متهمان توجهی به فرمان‌های پلیسی نمی‌کردند، ماموران چند تیر هوائی شلیک و در نهایت هر ۴ متهم دستگیر و به کلانتری برای تحقیقات پلیسی منتقل شدند.
حشمتیان افزود: تحقیقات اولیه حکایت از این داشت: متهمان در ابتدا بر سر جای پارک خودرو با یکدیگر درگیر شده‌اند و با جانبداری سرنشینان هر ۲ خودرو، درگیری توسعه و در نهایت تا تخریب خودرو‌های یکدیگر پیش رفته اند.
این مقام انتظامی با بیان اینکه در شاخه دیگری از تحقیقات پلیسی مشخص شد که متهمان پیش‌تر با همین عنوان مجرمانه توسط کلانتری حکیمیه دستگیر شده‌اند، اضافه کرد: پس از تحقیقات تکمیلی هر ۴ متهم برای سیر مراحل قانونی در اختیار مرجع قضائی قرار گرفت.
