
# Muro di Berlino: le automobili che guidavamo nel 1989, quando crollò

Published at: **2019-11-05T22:00:00+00:00**

Author: **Redazione Motori**

Original: [Corriere della Sera](https://motori.corriere.it/motori/anteprime/cards/muro-berlino-automobili-che-guidavamo-1989-quando-crollo/1989-fiat-uno_principale.shtml)

Ricorre quest’anno il trentesimo anniversario della caduta del muro di Berlino. Fu un evento grandioso, uno spartiacque storico: prima della caduta, dopo la caduta. In molti, tra i meno giovani, ancora oggi ricordano dove si trovavano quando i telegiornali mostravano le immagini delle folle esultanti e «armate» di martello e scalpello, delle persone che sfidavano gli idranti, dei writer che trasformavano - senza saperlo - quel monumentale divisorio geopolitico in un’opera d’arte, del musicista russo Rostropovic che suonava il violoncello per celebrare una nuova liberazione europea... Ma quanti ricordano anche le auto che circolavano in quel periodo? Nel cono d’ombra della Grande Storia, c’è anche questa piccola storia, che ci parla del costume degli italiani di allora. Vediamole quelle auto, riscoprendo la top ten del 1989. E per vedere quanta strada è passata sotto i ponti, confrontiamola con la top ten di oggi.
Al primo posto delle auto più vendute in Italia nel 1989 c’è la Fiat Uno. Lanciata da pochi anni (1983, rimarrà in produzione fino al 1995, rimpiazzata dalla Punto) per sostituire la 127, è disegnata da Giorgetto Giugiaro. Le due serie nella quali si divide la sua storia vendono in totale circa 9 milioni di esemplari.
