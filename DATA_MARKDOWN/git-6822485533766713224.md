
# حزب‌الله: اجازه نمی‌دهیم آمریکا از جنبش مردمی لبنان به نفع خودش استفاده کند

Published at: **2019-11-03T16:28:00+00:00**

Author: ****

Original: [جامعه خبری تحلیلی الف](https://www.alef.ir/news/3980812146.html)

عضو شورای مرکزی حزب الله لبنان تأکید کرد که آمریکا می‌خواهد از طریق به کارگیری جنبش مردمی به دستاوردهای سیاسی برسد.
به گزارش ایسنا، به نقل از سایت اینترنتی النشره، نبیل قاووق، عضو شورای مرکزی حزب الله لبنان گفت: بدترین صحنه‌ای که شاهد آن هستیم این است که برخی افراد فاسد بر موج تحرکات و جنبش مردمی سوار شده و برای حفاظت از خودشان از این تحرکات سوء‌استفاده می‌کنند. همچنین احزاب متهم به فساد که مسئول سیاست‌های اشتباه اقتصادی هستند جنبش مردمی را به جنگ تسویه‌حساب با دشمنان سیاسی خود تبدیل کردند. آن‌ها بحران دشوار اقتصادی را به یک بحران سیاسی سخت تر تبدیل کردند و کشور را به سمت آشوب و خطر فتنه کشاندند.
قاووق تأکید کرد: کسانی که جنبش مردمی را ربودند مسئولیت ناکام گذاشتن خواسته‌های مردم و کشاندن کشور به سمت خطر و انفجار را برعهده دارند. ما با خطر آشوب و وقوع فتنه مواجهیم و این بسیار بدتر از بحران اقتصادی است.
وی بر لزوم تأیید جنبش مردمی شفاف که خواهان اصلاحات اقتصادی است تأکید کرد و گفت: مسئله مهم در این مرحله مقابله با بحران‌های اقتصادی است تا تسویه‌حساب‌های شخصی. برخی در خارج از لبنان نیز بر تغییر معادلات سیاسی و توازن قدرت و رسیدن به دستاوردهایی به ضرر مقاومت و وحدت و ثبات لبنان حساب باز می‌کنند. ما خواهان دولتی مورداعتماد و قوی هستیم که صدای مردم را بشوند و خواسته‌هایشان را برآورده کند. همچنین بتواند وضعیت اقتصادی را بهبود ببخشد و فاسدان را محاکمه کند. ما در این راستا تلاش خواهیم کرد.چنین دولتی باید قبل از اینکه از پارلمان رأی اعتماد بگیرد از مردم رأی اعتماد بگیرد. برای همین ما خواهان تسریع در روند تشکیل دولت هستیم.
نبیل قاووق گفت: آمریکا علنا وارد ماجرا شده و می‌خواهد از جنبش مردمی برای تحقق دستاوردهای سیاسی به ضرر ثبات و وحدت ملی استفاده کند. اما موضع ما واضح و علنی است. ما هرگز اجازه نمی‌دهیم آمریکا اهداف خود را به دولت جدید دیکته کند و هرگز نمی‌گذاریم آمریکا نه در این مرحله و نه در هر مرحله دیگری به دستاورد سیاسی برسد.
