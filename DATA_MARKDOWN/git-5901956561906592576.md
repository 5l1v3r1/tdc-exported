
# Pričakujeta že drugega otroka

Published at: **2019-11-07T16:00:00+00:00**

Author: **T. P.**

Original: [Slovenske novice](https://www.slovenskenovice.si/bulvar/tuji-traci/clanek/pricakujeta-ze-drugega-otroka-246321)

Pred devetimi meseci je hollywoodski zvezdnik Richard Gere na svet pozdravil sinka Alexandra. A čeprav je igralca tedaj do 70. rojstnega dne ločilo le še nekaj mesecev, ga misel na prečute noči, menjavanje umazanih pleničk in tekanje za malčkom v njegovih že precej zrelih letih nikakor ni plašila. »Prav nič me ne skrbi, da sem oče postal pri teh letih,« je dejal, morda pa bo kmalu obrnil ploščo. Kajti eno je skrb za enega malčka, nekaj drugega pa za dva dojenčka. Da, uganili ste, zvezdnik naj bi le devet mesecev po prihodu sinka, ki se mu je rodil iz ljubezni s 33 let mlajšo Alejandro Silva, že spet pričakoval novorojenčka.
Ko je Richarda in Alejandro pred petimi leti seznanil skupni prijatelj, se je obema, četudi sta bila uradno še zvezana z drugima, zdelo, da sta kot ustvarjena drug za drugega. »Dovolj je bil le en pogled in že sva začutila neizmerno povezavo. Ves večer nisva mogla umakniti pogleda drug z drugega in od tedaj sva skupaj,« je dejala Alejandra, ki pa se je morala najprej dokončno ločiti od Govinda Friedlanda, s katerim ima šestletnega sinka Alfreda. Podobno je moral do konca izpeljati ločitveni postopek tudi Gere, uradno še poročen s Carey Lowell, s katero pa sta se razšla že leto prej, 2013., po skupnih 11 letih, v katerih jima je prišel na svet zvezdnikov prvorojenec Homer. A je bilo čez prejšnja zakona očitno vredno narediti križ, saj zaljubljenca živita svoje sanje.Prav nič me ne skrbi, da sem oče postal pri teh letih.
»Občutek imam, da živim pravljico in sem najbolj srečna ženska na zemlji. Najina zgodba je kot popolne, sladke in najbolj romantične sanje. Ne mine dan, da mi Richard ne bi povedal, koliko mu pomenim. Je najbolj izjemen, pozoren in ljubeč moški,« o njem zaljubljeno žgoli Alejandra. Tudi igralec se zaveda, da mu je padla sekira v med. »Sem najbolj srečen moški v vesolju. Kako ne bi bil, ko pa sem se poročil z najbolj pametno in ljubečo žensko, ki vselej pomaga ljudem v stiski, poleg tega je izjemna kuharica. Boljše ne bi mogel najti!« Zato jo je aprila 2018 brez zadržkov popeljal pred oltar. Sprva v njeni domači Španiji, nato pa sta ljubezen proslavila še v krogu prijateljev in družine na drugi strani luže, v New Yorku. Komaj se je slavje dobro pomirilo, sta septembra že razkrila, da sta v veselem pričakovanju. Novice nista delila s svetom, dokler Alejandrinega stanja ni blagoslovil dalajlama. »Neskončno poseben trenutek, ko je najin bodoči otročiček dobil dalajlamov blagoslov,« je dejala nosečnica. Februarja letos je povila zdravega fantiča, ki naj bi že kmalu po svojem prvem rojstnem dnevu postal starejši bratec. Zvezdniški par otroka številka dve pričakuje spomladi.
