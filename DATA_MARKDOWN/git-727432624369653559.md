
# Nå blir dette enklere

Published at: **2019-11-05T10:40:56+00:00**

Author: **Kristin Sørdal**

Original: [Dinside](https://www.dinside.no/reise/na-blir-dette-enklere/71784292)

Politiet har etablert et nytt kø- og timebestillingssystem for pass på nett. Dette skal gjøre det enklere for deg som passkunde å finne riktig sted og få oversikt over tilgjengelige timer.
Det nye systemet skal ifølge Politiets nettside være på plass i løpet av uke 45, som er den uka vi er inne i nå.
- Det vil være mulig å bestille time på de fleste lokasjonene allerede fra mandag den 4. november, skriver Politiet i en nyhetsmelding på sine nettsider.
Avsnittsleder for pass og ID i Innlandet politidistrikt, Tom Rune Lien, sier til Dinside at de holder med utrulling av det nye systemet nå.
- Dette gjelder alle våre ni passlokasjoner, med unntak av Gjøvik politistasjon. Der vil det være en manuell løsning fram til 11. november, sier Lien, og legger til at de åtte andre lokasjonene i hans distrikt er klare i løpet av dagen og er klare for bestilling.
- På landsbasis så rulles det ut fortløpende og de aller fleste er nå ute med nytt system, sier Lien.
Da Dinside i dag sjekket tjenesten litt forskjellige steder i landet, ser vi at noen steder har fått det nye systemet på plass - mens andre steder ikke.
Av det vi kan se etter vår første kikk på nye systemet for timebestilling, ser det ut til å være mye mer oversiktlig og enklere enn det gamle systemet.
- Systemet vil gjøre at publikum får bedre oversikt blant annet ved at de får opp alle bestillingssteder for hele landet. Det nye systemet vil også gjøre det enklere med avbestilling, sier Lien til Dinside - og sier det vil kunne foregå ved hjelp av en link i bestillingen.
Ubenyttede passtimer tar opp mye av kapasiteten på norske passkontorer.
- Det vil også bli enklere for oss å hjelpe de som ikke er på nett, eller ikke klarer å bestille selv. Personvernmessig brukes kun telefonnummer eller referansenummer ved bestilling. Denne blir slettet etter ett døgn, forteller Lien videre.
Det er også lagt opp til å bestille nye ID-kort i systemet når dette kommer.
