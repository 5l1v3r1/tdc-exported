
# نشر مطالب غیرواقع انتخاباتی در فضای مجازی جرم و قابل تعقیب کیفری است

Published at: **2019-11-07T14:50:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545424.html/%D9%86%D8%B4%D8%B1-%D9%85%D8%B7%D8%A7%D9%84%D8%A8-%D8%BA%DB%8C%D8%B1%D9%88%D8%A7%D9%82%D8%B9-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%AC%D8%B1%D9%85-%D9%88-%D9%82%D8%A7%D8%A8%D9%84-%D8%AA%D8%B9%D9%82%DB%8C%D8%A8-%DA%A9%DB%8C%D9%81%D8%B1%DB%8C-%D8%A7%D8%B3%D8%AA)

رئیس کل دادگستری استان قزوین گفت: به ادمین‌های کانال‌های فضای مجازی طی جلساتی متذکر شوید که نشر و باز نشر مطالبِ غیرواقع و تخریبی هم به مانند تولید این اخبار جرم و مورد تعقیب مدعی العموم قرار خواهد گرفت.
به گزارش شبکه اطلاع رسانی راه دانا؛ به نقل از  صبح قزوین؛ جلسه ستاد پیشگیری و رسیدگی به تخلفات و جرایم انتخاباتی استان قزوین امروز(پنج شنبه) با حضور رئیس کل دادگستری و  جمعی از مدیران ارشد قضائی، اجرایی واطلاعاتی استان برگزار شد.
  حجت الاسلام قدرتی در این نشست با اشاره به لزوم حضور حداکثری مردم در انتخابات اظهار کرد: حضور حداکثری و سلامت انتخابات ، صدای واحد ِ مسئولین قضایی، امنیتی، نظارتی و اجرایی است و این ادبیات واحد و هم زبانی، با هم دلی مدیران نتایج مثبتی را برای آحاد مردم در پی خواهد داشت.
وی متذکر شد: باید تمام سعی و تلاش بر این باشد تا با انتخاب مردم بهترین‌ها به مجلس راه پیدا کنند که این حق مردم است و ما مسئولین وظیفه داریم با تضمین سلامت ِ کلیه مراحل انتخابات، حضور همه اشخاص حتی دارای حداقل نمره صلاحیت را در رقابت انتخاباتی فراهم نماییم.
 
مقام عالی قضایی در استان با پیشنهاد اعضاءِ ستاد خواستار تشکیل کارگروه ویژه فضای مجازی در ایام منتهی به انتخابات شد و بیان کرد: به ادمین‌های کانال‌های فضای مجازی طی جلساتی متذکر شوید که نشر و باز نشر مطالبِ غیرواقع و تخریبی هم به مانند تولید این اخبار جرم و مورد تعقیب مدعی العموم قرار خواهد گرفت.
قدرتی اذعان کرد: به تمام مسئولین متذکر می‌شویم از اعمال جانبدارانه در حیطه وظایف خود به گونه ای که سبب شود از کاندیدا  یا طیف خاصی حتی بصورت ضمنی حمایت شود جداً خودداری نمایند.
در ادامه دادستان عمومی و انقلاب قزوین در خصوص بهره برداری از اموال بیت المال گفت:هیچ شخص یا نهادی مجاز نیست به نفع نامزد یا نامزدهای خاص از اموال و امکانات بیت المال بهره ببرد.
محمد قاسمی در خصوص نقش فضای مجازی عنوان کرد: فضای مجازی قوی ترین حریف در مقابل سلامت انتخابات است که با رصد این فضا می توان این تهدید را به فرصتی جهت رشد شور و هیجان انتخاباتی برای مردم مبدل کرد.
انتهای پیام/
 
