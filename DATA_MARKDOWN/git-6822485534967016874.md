
# مسایلی که پلیس در فضای مجازی رصد می‌کند

Published at: **2019-11-06T15:45:00+00:00**

Author: ****

Original: [جامعه خبری تحلیلی الف](https://www.alef.ir/news/3980815061.html)

پی‌جویی جرائم و مجرمان در هر دو فضای حقیقی و مجازی توسط پلیس انجام می‌شود.
 فرمانده نیروی انتظامی تهران بزرگ از پیگیری ۲۱ پرونده مرتبط با قاچاق دارو خبر داد.
«سردار حسین رحیمی» رییس پلیس پایتخت درباره اقدامات پلیس در خصوص قاچاق و فروش دارو و اسلحه در فضای مجازی گفت: پی‌جویی جرائم و مجرمان در هر دو فضای حقیقی و مجازی توسط پلیس انجام می‌شود.
وی ادامه داد: واحد رصد فضای مجازی در تمام پلیس‌های تخصصی ایجاد شده و جرائم در هر دو فضا توسط آنها پیگیری می‌شود.
رییس پلیس پایتخت تصریح کرد: به طور مثال واحد رصد فضای مجازی در پلیس آگاهی نیز ایجاد شده و جرایم در آن فضا نیز پیگیری می‌شود، چراکه بسیاری از سارقان در فضای مجازی نیز فعالیت می‌کنند.
سردار رحیمی خاطرنشان کرد: در ارتباط با قاچاق دارو بیش از ۲۱ پرونده در فضای حقیقی در حال بررسی است. همچنین مسائلی همچون فروش اسلحه و مهمات، مواد مخدر، مباحث اخلاقی و اجتماعی در فضای مجازی توسط واحد رصد فضای مجازی در پلیس‌های تخصصی پیگیری می‌شود.
وی همچنین درباره اجرای طرح برخورد با تخلفات موتورسواران گفت: این طرح از امروز در ۶۰ نقطه تهران اجرا خواهد شد و طبق اعلام قبلی با موتورسواران متخلف برخورد خواهد شد.
