
# Aνυποστήρικτη κρίθηκε η έφεση 34χρονου για τα επεισόδια στον αγώνα Διαγόρα - Ιάλυσου

Published at: **2019-11-07T17:45:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425330/anyposthrikth-krithhke-h-efesh-34xronoy-gia-ta-epeisodia-ston-agwna-diagora-ialysoy)


        Απορρίφθηκε από το Τριμελές Εφετείο Δωδεκανήσου Πλημμελημάτων ως ανυποστήρικτη, η έφεση που άσκησε 34χρονος κατηγορούμενος στην υπόθεση που αφορά τα επεισόδια που είχαν σημειωθεί πριν από περίπου τρία χρόνια, στον αγώνα για το κύπελλο Δωδεκανήσου μεταξύ των ομάδων Διαγόρας – Ιάλυσος.
      
Μετά την εξέλιξη αυτή ο 34χρονος διατηρεί την πρωτόδικη ποινή που του είχε επιβληθεί, ενώ σε ό,τι αφορά τον 24χρονο συγκατηγορούμενό του ο οποίος επίσης είχε ασκήσει έφεση, για αυτόν η υπόθεση αναβλήθηκε για τον Οκτώβριο του 2020.
Πιο αναλυτικά για την υπόθεση έχουν ήδη καταδικαστεί σε πρώτο βαθμό τέσσερα άτομα ηλικίας 34, 22, 24 και 26 ετών τα οποία άσκησαν εφέσεις οι οποίες στις αρχές του 2019 επρόκειτο να δικαστούν από το Τριμελές Εφετείο Δωδεκανήσου Πλημμελημάτων.
Ωστόσο ενώπιον του δικαστηρίου δεν εμφανίστηκαν ο 22χρονος και ο 26χρονος για τους οποίους οι εφέσεις τους –τότε- απορρίφθηκαν ως ανυποστήρικτες. Έτσι προχθές επρόκειτο να δικαστούν σε δεύτερο βαθμό μόνο ο 34χρονος και ο 24χρονος σε μία προσπάθεια να μειώσουν ή και να «εξαφανίσουν» τις ποινές που τους έχουν επιβληθεί.
Όμως ενώπιον του δικαστηρίου δεν εμφανίστηκε ο 34χρονος, με αποτέλεσμα και η δική του έφεση να απορριφθεί ως ανυποστήρικτη.
Τα επεισόδια και οι συλλήψειςΤα επεισόδια είχαν σημειωθεί το απόγευμα της Πέμπτης 18 Φεβρουαρίου 2016 στο γήπεδο «Διαγόρας» της Ρόδου.
Όπως ανακοινώθηκε και από την αστυνομία μετά τη λήξη του αγώνα για το κύπελλο Δωδεκανήσου μεταξύ των ομάδων Διαγόρα - Ιάλυσος, ομάδα φιλάθλων εκσφενδόνισε πέτρες εναντίον παικτών και διαιτητών.Για την αντιμετώπιση και την αποφυγή επέκτασης των επεισοδίων επενέβη άμεσα διμοιρία αστυνομικών και περιόρισε τους επιτιθέμενους φιλάθλους στην κερκίδα τους.
Ωστόσο, οι πέντε συλληφθέντες φίλαθλοι μετά την έξοδό τους από το γήπεδο, συνέχισαν να επιτίθενται στις αστυνομικές δυνάμεις, με αποτέλεσμα να τραυματισθούν ελαφρά τρεις αστυνομικοί.
Για τα επεισόδια συνελήφθησαν πέντε νεαροί, ηλικίας τότε 31 ετών, ο 21 ετών, ένας 19χρονος, ένας 23χρονος και ένας 16χρονος καθώς και η 44χρονη μητέρα του τελευταίου κατηγορούμενη για παραμέληση εποπτείας ανηλίκου.
Οι τέσσερις πρώτοι με την δικογραφία που σχηματίστηκε σε βάρος τους παραπέμφθηκαν στο αυτόφωρο Τριμελές Πλημμελειοδικείο Ρόδου, ενώ η υπόθεση για τον 16χρονο διαχωρίστηκε για να εκδικαστεί από το αρμόδιο δικαστήριο ανηλίκων.
Η δίκηΗ δίκη των τεσσάρων ενηλίκων ξεκίνησε στις 22 Φεβρουαρίου 2016 και ολοκληρώθηκε δύο ημέρες αργότερα, οπότε και κρίθηκαν ένοχοι από Τριμελές Αυτόφωρο Πλημμελειοδικείο Ρόδου, χωρίς τις επιβαρυντικές διατάξεις του αθλητικού νόμου και χωρίς να τους αναγνωριστεί ελαφρυντικό.
Το δικαστήριο κάνοντας δεκτή και την πρόταση του εισαγγελέα της έδρας, επέβαλε συνολική ποινή φυλάκισης 30 μηνών και χρηματικό πρόστιμο 1000 ευρώ στον 34χρονο, φυλάκιση 18 μηνών και χρηματικό πρόστιμο 1000 ευρώ στον 22χρονο και τον 24χρονο και συνολική ποινή φυλάκισης 24 μηνών και χρηματικό πρόστιμο 1000 ευρώ στον 26χρονο κατηγορούμενο.
Οι ποινές αυτές είναι με αναστολή, ενώ το δικαστήριο επιδίκασε και χρηματική ικανοποίηση για τους αστυνομικούς.
Πιο αναλυτικά, ο 34χρονος κρίθηκε ένοχος για την πρόκληση επικίνδυνης σωματικής βλάβης και του επιβλήθηκε ποινή φυλάκισης 18 μηνών, για τη ρίψη αντικειμένων και βιαιοπραγίας καταδικάστηκε σε 12 μήνες φυλάκιση και 6 μήνες φυλάκιση για την εξύβριση και 6 μήνες φυλάκισης για απειλή.
Ο 24χρονος και ο 22χρονος κρίθηκαν ένοχοι για ρίψη αντικειμένων και βιαιοπραγία και τους επιβλήθηκε ποινή φυλάκισης 12 μηνών και χρηματικό πρόστιμο 1000 ευρώ, 6 μήνες φυλάκισης για εξύβριση και 6 μήνες φυλάκισης για απειλή. Τέλος, ο 26χρονος καταδικάστηκε σε 12 μήνες φυλάκιση για απλή σωματική βλάβη, 12 μήνες φυλάκιση και 1000 ευρώ χρηματικό πρόστιμο για ρίψη αντικειμένων και βιαιοπραγία και 6 μήνες φυλάκιση για απειλή και 6 μήνες φυλάκιση και εξύβριση.
Επίσης το Τριμελές Αυτόφωρο Πλημμελειοδικείο Ρόδου αποφάσισε την απαγόρευση εισόδου και για τους τέσσερις καταδικασθέντες σε όλες τις αθλητικές εκδηλώσεις της συγκεκριμένης ομάδας, και όταν αυτές πραγματοποιούνται τότε οι νεαροί θα πρέπει δύο ώρες πριν από αυτές να προσέρχονται στο αστυνομικό τμήμα της περιοχής τους όπου και θα παραμένουν έως και δύο ώρες μετά την ολοκλήρωση των εκδηλώσεων αυτών.
Αξίζει να σημειωθεί πως το πρωτόδικο δικαστήριο δεν είχε αναγνωρίσει κανένα ελαφρυντικό στους νεαρούς, ωστόσο είχε απαλλάξει και τους τέσσερις από την κατηγορία των διακεκριμένων φθορών καθώς από την ακροαματική διαδικασία δεν είχε προκύψει η τέλεση της πράξης αυτής για αυτό και κρίθηκαν αθώοι.Στην υπόθεση δικηγόρος πολιτικής αγωγής παραστάθηκε ο κ. Άκης Δημητριάδης, και συνήγοροι υπεράσπισης οι κ.κ. Μαρία Κορακάκη, Στέλιος Αλεξανδρής και Μανώλης Κουτσούκος.
