
# Β.Αναστασιάδου:Στήριξη της κυβέρνησης στα αναπτυξιακά έργα του Δ.Αραδίππου

Published at: **2019-11-04T22:57:00+00:00**

Author: **sigmalive**

Original: [SIGMALIVE](https://www.sigmalive.com/news/local/595734/vanastasiadoustiriksi-tis-kyvernisis-sta-anaptyksiaka-erga-tou-daradippou)

Τη στήριξη της κυβέρνησης τόσο στα ώριμα προς υλοποίηση έργα, όσο και στους αναπτυξιακούς στόχους και επιδιώξεις του Δήμου της Αραδίππου, εξέφρασε σήμερα η υπουργός Μεταφορών Επικοινωνιών και Έργων Βασιλική Αναστασιάδου.
Χαιρετίζοντας τα εγκαίνια της νέας γέφυρας στον δρόμο της Παναγίας των Αμπελιών στο Δήμο Αραδίππου, η υπουργός τόνισε πως το έργο αυτό είναι ένα σημαντικό έργο για τον Δήμο, καθ’ ότι , όπως εξήγησε, ικανοποιείται ένα χρόνιο αίτημα της κοινότητας.
«Αποτελεί δε, συνέχισε, το πρώτο βήμα για την αναβάθμιση ολόκληρου του δρόμου της Παναγίας των Αμπελιών».
«Η μελέτη για το έργο αυτό, ενημέρωσε η υπουργός, ετοιμάστηκε από Ιδιώτες Μελετητές, κ.κ. Π. Παπαδόπουλος & Συνεργάτες Λτδ, υπό τον συντονισμό και την εποπτεία του Τμήματος Δημοσίων Έργων.  Η προσφοροδότηση του έργου και η επίβλεψη του έγινε από το Δήμο Αραδίππου με την τεχνική υποστήριξη του Επαρχιακού Μηχανικού Λάρνακας.  Το έργο το οποίο κόστισε €270.000+ΦΠΑ χρηματοδοτήθηκε από το Τμήμα Δημοσίων Έργων κατόπιν έγκρισης των αναγκαίων πιστώσεων στον προϋπολογισμό του Τμήματος.  Οι εργασίες άρχισαν τον Ιούλιο του 2018 και ολοκληρώθηκαν τον Ιανουάριο του 2019»
Όσον αφορά την κατασκευή προσβάσεων εισόδου και εξόδου από την περιοχή της Παναγίας των Αμπελιών (Αιματούσης) από και προς τον αυτοκινητόδρομο Λευκωσίας-Λάρνακας, ένα πάγιο αίτημα του Δήμου, η κ. Αναστασιάδου ενημέρωσε πως έχει ετοιμαστεί προκαταρκτικός σχεδιασμός, ο οποίος περιλαμβάνει την κατασκευή των προσβάσεων.
«Το σχετικό σημείωμα έργου, ανέφερε, υπεβλήθηκε τον Μάρτιο του 2019 και έτυχε θετικής αξιολόγησης από την ΕΠΣΑ.  Το Τμήμα σκοπεύει να προχωρήσει στην ανάθεση της μελέτης το συντομότερο δυνατό, με σκοπό την υλοποίηση του έργου σε επόμενους προϋπολογισμούς»
Το κόστος του έργου, όπως είπε ,υπολογίζεται να είναι της τάξης του €1,2εκ.+ΦΠΑ.Διαβεβαίωσε δε, ότι στα πλαίσια των οικονομικών δυνατοτήτων του Κράτους και του ευρύτερου δημόσιου συμφέροντος της χώρας, θα πρέπει να θεωρείται δεδομένη η στήριξη της κυβέρνησης, τόσο στα ώριμα προς υλοποίηση έργα, όσο και στους αναπτυξιακούς στόχους και επιδιώξεις του Δήμου σας.«Στο πλαίσιο της αναβάθμισης του παραλιακού δρόμου Λάρνακας-Δεκέλειας κόστους €20εκ., συνέχισε,  μέσα στα επόμενα χρόνια, θα υλοποιηθεί και η υπογειοποίηση των δικτύων υψηλής τάσης της ΑΗΚ, τα οποία σήμερα διέρχονται εναέρια διαμέσου του Δήμου Αραδίππου».
«Παράλληλα, ανέφερε, πρέπει να επισημάνω ότι κατά  τα τελευταία χρόνια έχουν γίνει σημαντικά έργα οδικής ασφάλειας/κυκλοφοριακής διαχείρισης, όπως και συντηρήσεις/επαλείψεις σε κύριους δρόμους του Δήμου Αραδίππου, που εμπίπτουν στην αρμοδιότητα του Τμήματος Δημοσίων Έργων»
Τέλος, ευχαρίστησε όλους όσοι συνέβαλαν στην υλοποίηση του παρόντος έργου. Τον Δήμαρχο και το Δημοτικό Συμβούλιο Αραδίππου, τη Διεύθυνση του Τμήματος Δημοσίων Έργων, τον Κλάδο Γεφυροποιίας και Ειδικών Μελετών του Τμήματος και το Επαρχιακό Γραφείο Τμήματος Δημοσίων Έργων Λάρνακας για την τεχνική υποστήριξη προς τις Υπηρεσίες του Δήμου.
Ευχαρίστησε  επίσης στους μελετητές και εργολάβους του έργου, καθώς και στο Δημοτικό Μηχανικό και τις Τεχνικές Υπηρεσίες του Δήμου.
ΠΗΓΗ: ΚΥΠΕ
