
# Τραμπ: Θα ήθελα να δω Τζόνσον και Φάρατζ να συνεργάζονται

Published at: **2019-11-04T00:09:00+00:00**

Author: ****

Original: [enikos.gr](http://www.enikos.gr/international/682115/trab-tha-ithela-na-do-tzonson-kai-faratz-na-synergazontai)

Ο πρόεδρος των ΗΠΑ Ντόναλντ Τραμπ κάλεσε χθες τον Βρετανό πρωθυπουργό Μπόρις Τζόνσον και τον ηγέτη του κόμματος Brexit Νάιτζελ Φάρατζ να ενώσουν τις δυνάμεις τους για να διασφαλίσουν τις προοπτικές για μια ευρεία εμπορική συμφωνία μεταξύ Λονδίνου και Ουάσινγκτον μετά την αποχώρηση του Ηνωμένου Βασιλείου από την Ευρωπαϊκή Ένωση.
Μιλώντας σε δημοσιογράφους στον Λευκό Οίκο ο Τραμπ είπε ότι και οι δύο πολιτικοί είναι φίλοι του όμως ο Τζόνσον "είναι ο κατάλληλος άνθρωπος για αυτήν την εποχή".
Νωρίτερα σήμερα ο Φάρατζ έκανε γνωστό ότι στις εκλογές της 12ης Νοεμβρίου δεν θα είναι υποψήφιος γιατί θέλει να επικεντρωθεί σε μια εκστρατεία ενάντια στη συμφωνία διαζυγίου που πέτυχε ο Τζόνσον με την ΕΕ.
Όταν ρωτήθηκε ποιον Βρετανό ηγέτη προτιμά, ο Τραμπ απάντησε: "Μου αρέσουν και οι δύο. Νομίζω ότι ο Μπόρις θα τα καταφέρει. Είναι και οι δύο φίλοι μου. Θα ήθελα να δω τον Νάιτζελ και τον Μπόρις να συνεργάζονται. Νομίζω ότι είναι μια πιθανότητα".
Ο Αμερικανός πρόεδρος σημείωσε ότι η έξοδος της Βρετανίας από την ΕΕ πρέπει να γίνει συντεταγμένα ώστε να διευκολυνθεί το εμπόριο μεταξύ Βρετανίας και ΗΠΑ. "Είμαστε μακράν η πρώτη οικονομία στον κόσμο και αν γίνει (σ.σ. το Brexit) με έναν συγκεκριμένο τρόπο, θα είναι απαγορευτικό το εμπόριο με το Ηνωμένο Βασίλειο. Κάτι τέτοιο θα ήταν πολύ κακό για το ΗΒ επειδή μπορούμε να κάνουμε πολύ περισσότερες δουλειές απ' ότι η ΕΕ", υποστήριξε.
Ο Τραμπ παρενέβη για πρώτη φορά στις βρετανικές εκλογές την περασμένη εβδομάδα, όταν έδωσε συνέντευξη στον Φάρατζ και είπε ότι θα ήταν "πολύ κακό" αν τις κέρδιζε ο Τζέρεμι Κόρμπιν, ο ηγέτης των Εργατικών. Πρότεινε αντιθέτως στον Φάρατζ να ενώσει τις δυνάμεις του με τον Τζόνσον γιατί οι δυο τους θα αποτελούσαν μια "ακατανίκητη δύναμη".
Πηγή: ΑΜΠΕ
