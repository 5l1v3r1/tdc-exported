
# The Rock a Kevin Hart blbnú v akčnom traileri pre Jumanji 3. Dobrodružstvá v džungli a hláškovanie vystrieda boj o život

Published at: **2019-11-01T01:00:00+00:00**

Author: **Dominik Vetrák**

Original: [REFRESHER](https://refresher.sk/76101-The-Rock-a-Kevin-Hart-blbnu-v-akcnom-traileri-pre-Jumanji-3-Dobrodruzstva-v-dzungli-a-hlaskovanie-vystrieda-boj-o-zivot)


        Jumanji 3 dorazí do kín už budúci mesiac.
      
Kevin Hart sa zrejme už zotavil zo svojej automobilovej nehody a kampaň pre Jumanji 3 tak môže naplno štartovať. Dočkali sme sa tak aj nového traileru. Ten je síce plný hlášok, akčných scén a presne toho, čo fungovalo v dvojke, dáva však aj na známosť, že hrdinov čaká veľké nebezpečie. Vracajú sa všetci herci z jednotky (teda dvojky), vrátane Dwayne Johnsona, Jacka Blacka, Kevina Harta, Nicka Jonasa a sympatickej Karen Gillan.
Okrem starých známych tvári môžeš v trojke počítať aj s malým veľkým Dannym DeVitom, u slovenského publika známym napríklad komédiou Dvojičky, kde nás bavil spoločne s Arnoldom Schwarzeneggerom. Mimo menovaných hercov si vo filme zahrá aj 72-ročný veterán Danny Glover. Toho zrejme poznáš ako Rogera Murtaugha, partnera Martina Rigsa (Mel Gibson) z kultovej akčnej série Smrtonosná zbraň.
Scenár k tretej časti napísal Scott Rosenberg a Jeff Pinkner, ktorí pracovali už na Welcome to the Jungle a ďalej napríklad napísali scenár k Venomovi s Tomom Hardym. Réžie sa tak ako v prípade dvojky ujal 44-ročný Američan Jake Kaskad (Sex Tape a Bad Teacher s Cameron Diaz). Slovenská i česká premiéra je plánovaná na 12. decembra (prosinec) 2019.
