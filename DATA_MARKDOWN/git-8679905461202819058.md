
# Casemiro ha svelato la bugia che l'ha portato al successo

Published at: **2019-11-05T00:00:00+00:00**

Author: **Cesare Milanti**

Original: [Calciatoribrutti](https://calciatoribrutti.com/it/casemiro-ha-raccontato-come-una-bugia-labbia-portato-al-successo)

Lo conosciamo tutti, no? 330 partite tra Brasile, Spagna e Portogallo, 31 reti e 25 assist ed una miriade di trofei, comprese tre Champions League consecutive. È la diga difensiva nel centrocampo fantasia del Real Madrid di Zidane e del Brasile di Tite, ma allo stesso tempo è capace di produrre giocate che fanno invidia a registi di mezza Europa.
È partito dal basso, da quel Brasile che spesso sforna talenti salvandoli dalla strada, con quel fútbol fondamentale per allontanarli dalla malavita e dai quartieri pericolosi. Poi ha trovato la grande occasione, la chiamata di quel Real Madrid finora vissuto solo nei sogni; arriva un anno di approccio al calcio europeo al Porto ed infine la consacrazione al Santiago Bernabeu, dove dal 2015 è il custode per eccellenza della metacampo delle Merengues.
Nonostante attualmente sia uno dei mediani più forti del panorama calcistico mondiale, Casemiro, da piccolo, preferiva decisamente muoversi nella trequarti offensiva piuttosto che in quella difensiva: il giovanissimo nativo di São José dos Campos amava giocare da punta, ruolo nel quale segnava diversi gol di testa grazie alla sua altezza fuori dal comune.
“Ero molto forte, essendo il più alto di tutti alla mia età facevo tantissimi gol di testa”, racconta in un’intervista rilasciata ad AS a metà ottobre.
Un giorno, però, capito l’occasione da sfruttare, quel treno che passa una sola volta nella vita. Il San Paolo organizzò un provino collettivo per ingaggiare nuovi talenti da far sbocciare nel proprio vivaio: erano molti, troppi, Casemiro ne ricorda 300. Il problema? Il Tricolor Paulista ne avrebbe ingaggiati solo 50. Fu in quel momento che all’attuale numero 14 del Real Madrid si accese la lampadina.
Il selezionatore chiese quanti fossero attaccanti e risposero in 40, poi ripetè la domanda per i trequartisti e risposero in egual quantità. Arrivati al turno dei centrocampisti difensivi, però, risposero solamente in 7 o 8:
“Ok, sarò un centrocampista difensivo”.
L’allenatore l’aveva letto nei suoi movimenti, nel cosiddetto body language: Casemiro non era un mediano, non lo era mai stato. Il brasiliano, però, continuò imperterrito per la sua strada, insistendo nel mentire. Il risultato? Casemiro passò quel provino e diventò la colonna portante nello scheletro della formazione paulista, giocando 112 partite e firmando il tabellino in 11 occasioni.
Certo, non è l’unico calciatore nell’era moderna a cambiare ruolo: basta osservare l’evoluzione calcistica di un suo attuale compagno di squadra, quel Gareth Bale che al Tottenham giocava da terzino sinistro; oppure si può trovare un termine di paragone con i vari Mascherano (prima centrocampista, poi difensore centrale), e Henry (prima ala, poi centravanti), ma tutti questi colleghi cambiarono ruolo a carriera inoltrata.
Un giovane talento brasiliano, invece, colse al volo l’opportunità della vita: bello segnare, ma diventare il centrocampista difensivo più forte del mondo è tutta un’altra cosa. Basta una piccola bugia, parola di Casemiro.
