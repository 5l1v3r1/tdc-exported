
# Σοκ για 48χρονη: Δέχθηκε επίθεση με καυστική ουσία – Δράστης φέρεται να είναι ο εν διαστάσει σύζυγός της

Published at: **2019-11-07T08:53:00+00:00**

Author: ****

Original: [enikos.gr](http://www.enikos.gr/international/682676/sok-gia-48chroni-dechthike-epithesi-me-kafstiki-ousia-drastis-fer)

Επίθεση με καυστική ουσία δέχθηκε 40χρονη από τη Ρουμανία και νοσηλεύεται με εγκαύματα σε μεγάλο μέρος του σώματός της. Δράστης φέρεται να είναι ο 57χρονος Ελληνοκύπριος εν διαστάσει σύζυγός της, ο οποίος συνελήφθη για απόπειρα φόνου.
Το περιστατικό σημειώθηκε το πρωί της Τετάρτης στην οικία φιλικού προσώπου της 40χρονης, το οποίο την φιλοξενούσε, σύμφωνα με δήλωσε ο υπεύθυνος του ΤΑΕ Λεμεσού Ιωάννης Σωτηριάδης προσθέτοντας ότι ο 57χρονος επισκέφθηκε την οικία και υπό συνθήκες που ερευνώνται φέρεται να περιέλουσε την εν διαστάσει σύζυγό του με καυστικό υγρό.
Ο ίδιος εγκατέλειψε το σημείο και η 40χρονη ζήτησε βοήθεια από τους γείτονες, οι οποίοι κάλεσαν ασθενοφόρο.
Λόγω της σοβαρότητας της κατάστασής της μεταφέρθηκε διασωληνωμένη και σε κατάσταση καταστολής στη Μονάδα Εντατικής Θεραπείας Εγκαυμάτων του Γενικού Νοσοκομείου Λευκωσίας.
Η Αστυνομία εντόπισε τον 57χρονο, ο οποίος οδηγήθηκε στα γραφεία του ΤΑΕ Λεμεσού για ανάκριση και σύμφωνα με τον κ. Σωτηριάδη, φέρεται να παραδέχθηκε τη διάπραξη του αδικήματος. Εναντίον του, πρόσθεσε, διερευνάται υπόθεση απόπειρας φόνου.
«Έχει ενημερωθεί ο ιατροδικαστής, ο οποίος αναμένεται να εξετάσει τόσο τον φερόμενο ως δράστη όσο και το θύμα, ενώ η σκηνή έχει αποκοπεί και γίνονται εξετάσεις για περισυλλογή τεκμηρίων, ανάμεσα στα οποία και ένα μπουκαλάκι το οποίο φαίνεται να περιείχε το καυστικό υγρό», συμπλήρωσε.
Πηγή: ΚΥΠΕ, sigmalive.com
