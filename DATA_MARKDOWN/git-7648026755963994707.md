
# מהפך מפתיע: למה יועצו של ראש העירייה, אבנר מוכתר, החל לפרסם פוסטים קשים נגדו?

Published at: **2019-11-05T18:10:00+00:00**

Author: **מתן דויטש**

Original: [חדשות פתח תקוה](http://mynetpetahtikva.co.il/%d7%97%d7%93%d7%a9%d7%95%d7%aa/%d7%9e%d7%94%d7%a4%d7%9a-%d7%9e%d7%a4%d7%aa%d7%99%d7%a2-%d7%9c%d7%9e%d7%94-%d7%99%d7%95%d7%a2%d7%a6%d7%95-%d7%a9%d7%9c-%d7%a8%d7%90%d7%a9-%d7%94%d7%a2%d7%99%d7%a8%d7%99%d7%99%d7%94-%d7%90%d7%91%d7%a0%d7%a8-%d7%9e%d7%95%d7%9b%d7%aa%d7%a8-%d7%94%d7%97%d7%9c-%d7%9c%d7%a4%d7%a8%d7%a1%d7%9d-%d7%a4%d7%95%d7%a1%d7%98%d7%99%d7%9d-%d7%a7%d7%a9%d7%99%d7%9d-%d7%a0%d7%92%d7%93%d7%95-416126/4)

יועצו של ראש העירייה לענייני שכונות ואחד מגדולי תומכיו עד לא מכבר, אבנר מוכתר, החל בשבוע האחרון באופן מפתיע לתקוף חזיתית את רמי גרינברג ברשתות החברתיות. בלמעלה מעשרה פוסטים שפירסם בסוף השבוע האחרון, העלה מוכתר תהיות באשר להתנהלות ראש העירייה והאשים אותו בהאשמות קשות. את המילים הקשות שכתב בחרנו שלא לפרסם.
מוכתר היה ידוע בתגובותיו החריפות לאלו שביקרו את התנהלות ראש העירייה. כעת, סימני שאלה גדולים מרחפים סביב המהפך שחל ביחסו אליו.
לפני כשבוע פירסם מוכתר פוסט ברשת החברתית ברוח דומה לאלו שפורסמו בימים האחרונים ואף פתח קבוצת ווצאפ להחלפת ראש העירייה. לאור הגבות הרבות שהורמו בשל המהלך, הוא נשאל אז על ידי מיינט פתח תקוה מה הביא אותו לצעד בו נקט, אך טען כי מכשיר הסלולר שלו נגנב ולא הוא כתב את הדברים.
העניין אכן ירד מסדר היום, אך כאמור ביום שישי שוב תקף מוכתר את ראש העירייה כשפירסם פוסטים רבים בגנותו, שלא הותירו צל של ספק לגבי זהות כותב הדברים.

        אבנר, מה גרם לך לשינוי של 180 מעלות ביחס לראש העירייה?
      
"הבטחות שלא קויימו מצד אחד והבנת התנהלותו לאחר הכרות מקרוב, שהיא יכולה להיות טובה למען העיר והתושבים אך מצד שני היושר חשוב מבחינתי לא פחות במידה של זה מול זה. נתתי לו הזדמנות לפני שבוע ליישר קו ולכן אמרתי שהנייד נעלם, אך הוא בשלו. הזמן יכריע וזה לא יעבור ללא בדיקה לעומק".
מלשכת ראש העירייה נמסר בתגובה: "לצערנו עבריינים אשר הורשעו בעבר בעבירות קשות, מנסים להפעיל לחץ ולסחוט את ראש העירייה כדי לקדם אינטרסים אישיים. כאשר מבוקשם לא נענה משום שאינו עומד בקנה אחד עם האינטרס הציבורי, אותם גורמים מפיצים שקרים והכפשות כנגד ראש העיר ופועלו למען התושבים. נציין כי מדובר בדברי לשון הרע אשר מטופלים בימים אלה בידי הגורמים המשפטיים וכל כתבה או ידיעה שתצטט אימרות אלו, תהיה שותפה להפצתם ותטופל בהתאם בפן המשפטי. ראש העירייה, רמי גרינברג, נבחר על מנת לייצג ולקדם את האינטרס הציבורי ורק למען הכלל הוא פועל. לכן, לא נסבול שיח מכפיש ומעליב כלפי ראש העירייה ובימים אלו מוגשות תביעות דיבה כנגד הגורמים העבריינים".
