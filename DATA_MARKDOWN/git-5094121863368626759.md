
# Parkování v Šumperku? Chce to zase víc trpělivosti. A Lidl přidal závory

Published at: **2019-11-05T16:31:00+00:00**

Author: **Petr Krňávek**

Original: [Deník.cz](https://www.denik.cz/regiony/parkovani-v-sumperku-chce-to-zase-vic-trpelivosti-a-lidl-pridal-zavory-20191105.html)

Do 17. listopadu je uzavřen jeden směr průtahu Šumperkem. Do ulice Jesenické zasahuje v prostoru přednádraží výstavba dopravního terminálu. Více aut i autobusové linky jezdí okolními ulicemi. V části Masarykova náměstí a v ulici 28. října se tak dočasně nesmí parkovat.
„I normálně tu bývá plno a každé chybějící místo je znát. A kdo tu auto přece jen odstavil, tomu dali botičku,“ ukazuje Hana Procházková na auta odstavená v zákazu u knihovny.
V oblasti vymezené ulicemi Žerotínova, E. Beneše, Masarykovým náměstím, Palackého a Jesenická je možné běžně odstavit zhruba tři stovky aut. Jde o odhad, který vyplývá ze satelitních snímků. Toto číslo na první pohled nevypadá špatně, ale velkou část z těchto míst tvoří prostory ve vnitroblocích nebo parkoviště vymezená například jen pro zaměstnance.
V této oblasti se přitom nachází řada institucí: základní škola, okresní soud, státní zastupitelství, úřad práce, poliklinika, gymnázium, základní umělecká škola, pracoviště městského úřadu, knihovna, kino či pobočka Všeobecné zdravotní pojišťovny. Vesměs jde o instituce, kam denně míří řada lidí.
„Když k nám přijede návštěva, mají problém zaparkovat. Auto většinou nechávali u marketu Lidl,“ svěřila se mladá žena bydlící v ulici M. R. Štefánika.
Jenže i tato možnost se nyní zkomplikuje. Na vjezdu na parkoviště, které ke zmíněným třem stovkám přidává dalších sto třicet míst, nechalo obchodní centrum instalovat závory.
„Šumperská prodejna se nachází na frekventovaném místě. Často tak docházelo ke zneužívání parkoviště k dlouhodobému parkování. Instalací závor jsme tak vyšli vstříc našim zákazníkům a zajistili jim dostatek parkovacích míst pro pohodlný nákup,“ objasnila krok mluvčí společnosti Lidl Zuzana Holá.
Pro zákazníky prodejny je parkování na hodinu a půl zdarma. Každá další hodina stání je zpoplatněna částkou sto korun.
Nedostatek parkovacích míst si uvědomuje i šumperská radnice. V prostoru po bývalé textilce Hedva proto plánuje vybudovat mimo jiné veřejné parkoviště se stovkou stání.
„Pro tento prostor máme zpracovanou studii a dořešujeme, jakou zvolíme strategii. Zvažujeme i variantu, že developer, který by stavěl dům s přilehlým parkovištěm k tomuto domu, by v rámci úspory nákladů vybudoval i parkoviště sloužící veřejnost,“ sdělil místostarosta Šumperku Jakub Jirgl.
Situace by se měla poněkud zlepšit koncem příštího roku, kdy budou moci lidé začít používat parkoviště vybudované v rámci přestupního terminálu. „Rozhodně bude otevřeno dříve, než to v bývalé Hedvě,“ dodal místostarosta Jirgl.
