
# El PP anuncia que recorrerà a la Junta Electoral la concentració del Tsunami de la jornada de reflexió

Published at: **2019-11-05T21:41:52+00:00**

Author: ****

Original: [Ara.cat](https://www.ara.cat/politica/eleccions-generals-10-novembre-PP-Junta-Electoral-Tsunami-jornada-reflexio_0_2338566355.html)

La candidata del PP, Cayetana Álvarez de Toledo, ha anunciat durant el debat electoral de TV3 que recorrerà a la Junta Electoral la concentració convocada pel  Tsunami Democràtic durant la jornada de reflexió. En el marc de la seva primera intervenció, la dirigent popular ha assegurat que el Govern de la Generalitat "avala" aquesta manifestació i que per això la recorreran a l'ens electoral. No obstant això, aquest dimarts, la portaveu del Govern, Meritxell Budó, ha afirmat que l'executiu català "garantirà el dret a vot" i que la jornada del 10-N es "desenvolupi amb normalitat". 
"Avui hem vist que el Govern ha avalat el Tsunami en el dia de reflexió, volen un altre 1 d'octubre, ara volen impedir un vot democràtic", ha dit Cayetana Álvarez de Toledo, malgrat que no hi ha cap crida a la mobilització el dia de les eleccions.
El recurs del PP, doncs, deixarà en mans de la Junta Electoral la prohibició o no de la convocatòria del Tsunami –avui ha avalat l'acampada de plaça Universitat– de la jornada de reflexió. Ara bé, sigui quina sigui la resposta de la Junta, el Tsunami té la intenció de mantenir la concentració, en el marc de la seva estratègia de desobediència civil. 
En aquest punt, Álvarez de Toledo ha interpel·lat el president espanyol en funcions, Pedro Sánchez, perquè actuï, acusant-lo de voler pactar amb els independentistes per governar un altre cop a la Moncloa. Malgrat que la mateixa Álvarez de Toledo va obrir la porta a abstenir-se per facilitar la governabilitat, la líder del PP ha assegurat a TV3 que no ho faran i ha fet una crida a la "reagrupació del votant constitucionalista" al voltant del PP, que va obtenir un escó en els últims comicis. 
