
# טבע עמדה בציפיות - רווח נקי של 637 מיליון דולר ברבעון; שולץ: ייתכן שיפור ב-2020

Published at: **2019-11-07T00:00:00+00:00**

Author: **סופי שולמן**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773178,00.html)

טבעמסכמת רבעון: חברת הפארמה הישראלית חותמת את החודשים יולי ספטמבר עם הכנסות של 4.264 מיליארד דולר, ירידה של 6% בהשוואה לרבעון המקביל ב-2018, הנובעת בעיקר מהתחרות הגנרית הגוברת לקופקסון. החברה עמדה בציפיות האנליסטים שעמדו על 4.227 מיליארד בשורת העליונה של הדוח.
בשורה התחתונה רושמת טבע רווח נקי של 637 מיליון דולר או 59 סנט למניה, לעומת 694 מיליון דולר או 68 סנט למניה ברבעון המקביל, ובדומה לתחזיות האנליסטים.
טבע הצליחה לספק הפתעה חיובית אחת וזאת בדמות תזרים מזומנים חופשי של חצי מיליארד דולר. "אנחנו על המסלול להשיג את היעד הדו-שנתי של חסכון של 3 מיליארד דולר בהוצאות", אמר מנכל טבע קור שולץ עם פרסום הדוחות. 
הירידה בביצועי טבע נובעת כאמור מהנסיגה במכירות הקופקסון, בעיקר בשוק האמריקאי - שם נרשמה נפילה של 41% במכירות בהשוואה לרבעון המקביל, לסכום של 271 מיליון דולר. גם באירופה נרשמה ירידה במכירות הקופקסון, בשיעור של 14%, לסכום של 106 מיליון דולר. 
במקביל לפרסום הדוחות הודיעה טבע על מינוי אלי כליף לסמנכ"ל הכספים של החברה במקומו של מייקל מקללן שעל פרישתו הודיעה לפני שלושה חודשים.
מניית טבע בניו יורק נפלה ב-48% מתחילת השנה, אך טיפסה ב-20% בחודש האחרון, על רקע דיווחים שיצאו מהחברה על הפשרה המתגבשת בפרשת משככי הכאבים - במסגרתו תשלם 23 מיליארד דולר בתרופות, לתקופה של 10 שנים. התשלום במזומן לפי ההסדר צפוי לעמוד על כ-250 מיליון דולרל. . 
על אף שההסדר הסופי עוד לא נחתם טבע רשמה הפרשה של 468 מיליון דולר בגין ההוצאות המשפטיות שבהן תצטרך לשאת במסגרת ההסדר. סך ההפרשות והמחיקות הגיעו למיליארד דולר וכללו עוד מחיקות מוניטין בגין רכישת אקטביס והוצאות התייעלות. ההפרשה הנוכחית בגין תביעות משככי הכאבים מגיעה בהמשך להפרשה של 646 מיליון דולר שביצעה טבע ברבעון השני של השנה. אם לוקחים בחשבון את כל ההפרשות והמחיקות, הרי שטבע מציגה הפסד של 29 סנט למניה.
טבע שיפרה במעט את התחזית השנתית ל-2019 - כעת צופה החברה הכנסות של 17.4-17.2 מיליארד דולר בסיכום השנה, רווח תפעולי של 4 עד 4.2 מיליארד דולר (לעומת הטווח הקודם של בין  3.8 ל-4 מיליארד דולר) ותזרים מזומנים חופשי של 1.7 עד 2 מיליארד דולר. במהלך הרבעון השלישי הפחיתה טבע את החוב שלה ב-1.8 מיליארד דולר וכעת הוא עומד על 26.9 מיליארד דולר, בהשוואה ל-28.7 מיליארד דולר בתום הרבעון הקודם של השנה.  
בעוד שמרבית התרופות של טבע סובלות מירידה במכירות, הבודדות שמציגות שיפור הן אוסטדו ואג'ובי, אך עדיין במספרים אבסולוטיים מאוד נמוכים. מכירות אוסטדו קפצו ב-71% בארה"ב ל-107 מיליון דולר ואילו אג'ובי, ההבטחה הגדולה של החברה לטיפול במיגרנה הניבה הכנסות של 25 מיליון דולר בלבד. מדובר במספר מאכזב שכן ברבעון הקודם ייצרה התרופה שאמורה לתפוס נתח שוק במהירות הכנסות של 23 מיליון דולר. שולץ ציין עם פרסום הדוחות שהתרופה מצליחה לשמור על נתח השוק יחסית למתחרים.  
בשיחת הוועידה שהתקיימה לאחר פרסום הדוחות הפתיע שולץ לטובה ואמר שככל הנראה 2019 תהיה שנת השפל של טבע ובשנה הבאה היא תוכל להציג שיפור קל: "עוד מוקדם מדי לתת תחזיות, אבל בהינתן הדברים כמו שהם היום וללא אירועים שליליים חיצוניים ייתכן שנראה שיפור בשנה הבאה". לדבריו, הדבר תלוי בהמשך ההתייצבות בקופקסון כפי שהיה ברבעונים האחרונים, וזאת בתנאי שלא תיכנס מתחרה נוספת לקופקסון הגנרי במינון של 40 מ"ג. כמו כן אמר שולץ שהדבר תלוי בקצב הצמיחה של אוסטדו והמשך החדירה של אג'ובי.
אחד הגורמים שעשויים לסייע לטבע בשנה הבאה הוא ההשקה החשובה עליה הודיעה החברה אתמול - גרסת ביוסימילר לתרופת הריטוקסן של רוש שמיועדת בעיקר לטיפול בלימפומה. ביוסימילר היא תרופה שמתבססת על חומר פעיל דומה לזה של תרופת המקור שמיוצרת על בסיס הנדסה גנטית. מדובר בדור הבא של הגנריקה, שקרוב יותר לתרופת מקור ולכן מאפשר גם תמחור גבוה יחסית. טבע העריכה אתמול כי התרופה החדשה שתימכר תחת השם טרוקסימה תשווק לסיטונאים במחיר הנמוך ב10% בלבד מריטוקסן המקורי. על אף שטבע תיאלץ להתחלק בהכנסות עם סלטריון הקוריאנית שפיתחה יחד עימה את התרופה, מדובר בפוטנציאל גדול שכן מכירות הריטוקסן הסתכמו ב-4.2 מיליארד דולר ב-2018 בארה"ב.
שולץ ציין בשיחת הוועידה כי ברבעון הראשון של 2020 צפויה טבע להשיק גם את גרסת הביוסימילר להרצפטין, תרופה המיועדת לטיפול בסרטן השד עם מכירות שנתיות של כ-3 מיליארד דולר .
