
# Paris terör saldırısı mağdurlarından Suriye Kürtlerine destek mektubu

Published at: **2019-11-01T10:46:24+00:00**

Author: **Euronews **

Original: [euronews](https://tr.euronews.com/2019/11/01/paris-teror-saldirisi-magdurlarindan-ack-mektup-bizim-icin-savasan-kurtlere-sahip-cikalim)

Paris'i vuran 2015 terör saldırılarında hayatta kalan 44 kişi, kaleme aldıkları ortak bir mektupta dünya liderlerinden IŞİD'e karşı savaşan Suriyeli Kürtlere sahip çıkılması çağrısında bulundu.
Fransız le Parisien gazetesinde yayınlanan mektup, "Terörden kurtulan bizler Türk ordusu tarafından saldırıya uğrayan Suriye'nin kuzeyindeki halklara olan desteğimiz ve dayanışmamızı ilan ediyoruz" ifadeleri ile başlıyor.
Kürtler, Araplar, Yezidiler, Türkmenler ve Asurilerin Avrupa’nın düşmanı IŞİD ile savaştığını belirten terör mağdurları, "Bugün eğer barış ve huzur içinde yaşıyorsak bunu onların mücadelesine borçluyuz. 9 Ekim'den bu yana Suriye'de bulunan bu toplumlar uluslararası hukuka aykırı bir şekilde saldırıya uğradılar ve işgal edildiler" diyerek batılı liderlerin onları yalnız bıraktığını ileri sürdü.
Terör mağdurlarının avukatı Gerard Chemla, "Türkiye’nin operasyonu bölgeyi istikrarsızlaştırıyor, bazı IŞİD militanların kaçtığını öğrendik ve bu bizi endişelendiriyor. Bu yüzden biz Fransalı IŞİD mahkumlarının ülkeye getirilip burada yargılanmalarını istiyoruz" diye konuştu.
Geçtiğimiz hafta ise 31 Fransız kadın milletvekilinin ortak mektubunda, evrensel değerler için savaşan Kürt kadınları desteklediklerini söylemişlerdi, Türkiye'nin Suriye'deki askeri harekatını kınamışlardı.
13 Kasım 2015'de Paris'in birçok noktasını hedef alan saldırılarda en az 131 hayatını kaybetmiş, 413 kişi de yaralanmıştı. Saldırıları IŞİD üstlenmişti.
