
# വരയിൽവച്ച് റൊണാൾഡോയുടെ ഗോൾ ‘മോഷ്ടിച്ച്’ റാംസെ; പിന്നാലെ ക്ഷമാപണം

Published at: **2019-11-07T15:33:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/sports/football/2019/11/07/aaron-ramsey-apologises-to-cristiano-ronaldo-for-stealing-juventus-goal.html)

മോസ്കോ∙ ചാംപ്യൻസ് ലീഗ് ഫുട്ബോളിൽ ക്രിസ്റ്റ്യാനോ റൊണാൾഡോയുടെ ഗോൾ ‘മോഷ്ടിച്ചതിന്’ ക്ഷമചോദിച്ച് സഹ താരം ആരോൺ റാംസെ രംഗത്ത്. കഴിഞ്ഞ ദിവസം ലോക്കോമോട്ടീവ് മോസ്കോയ്‌ക്കെതിരെ നടന്ന ഗ്രൂപ്പ് തല മത്സരത്തിലാണ് റൊണാൾഡോയുടെ ഗോൾ ഗോൾവരയ്ക്കരികെ വച്ച് റാംസെ ‘മോഷ്ടിച്ചത്’. ഇതോടെ മത്സരത്തിന്റെ നാലാം മിനിറ്റിൽ യുവെന്റസ് നേടി ഗോൾ റാംസെയുടെ പേരിൽ കുറിക്കപ്പെടുകയും ചെയ്തു. മത്സരത്തിൽ ലോക്കോമോട്ടീവ് മോസ്കോയെ ഒന്നിനെതിരെ രണ്ടു ഗോളുകൾക്ക് തോൽപ്പിച്ച യുവെന്റസ് പ്രീക്വാർട്ടറിൽ സ്ഥാനമുറപ്പിക്കുകയും ചെയ്തു. യുവെന്റസിൽ എത്തിയതു മുതൽ ഫ്രീകിക്കുകൾ ഗോളിലെത്തിക്കുന്നതിൽ കടുത്ത പ്രതിസന്ധി നേരിടുന്ന റൊണാൾഡോയ്ക്ക്, ആ ദുഷ്പേരു മായിക്കാനുള്ള അവസരം കൂടിയാണ് റാംസെയുടെ ‘ഇടപെടലിൽ’ നഷ്ടമായത്.
ലോക്കോമോട്ടീവിനെതിരായ മത്സരത്തിന്റെ നാലാം മിനിറ്റിലാണ് റൊണാൾഡോയുടെ പേരിൽ കുറിക്കപ്പെടേണ്ടിയിരുന്ന ഫ്രീകിക്ക് ഗോൾ ഗോൾലൈനിനരികെ റാംസെ ‘ചൂണ്ടിയത്’. മത്സരത്തിന്റെ തുടക്കത്തിൽ യുവെന്റസിന് അനുകൂലമായി ലഭിച്ച ഫ്രീകിക്കിൽനിന്നാണ് സംഭവങ്ങളുടെ തുടക്കം. ലോക്കോമോട്ടിവ് ബോക്സിനു വെളിയിൽ ഇടതുപാർശ്വത്തിൽ ലഭിച്ച ഫ്രീകിക്ക് എടുത്തത് പതിവുപോലെ റൊണാൾഡോ.
താരം തൊടുത്തുവിട്ട പന്ത് സാമാന്യം ഉയർന്ന് ഗോൾപോസ്റ്റിനരികെ താഴ്ന്നിറങ്ങുമ്പോൾ പന്തിനു മുന്നിൽ പ്രതിരോധം തീർത്ത് മോസ്കോ ഗോൾകീപ്പർ ഗ്വിൽഹേം ഉണ്ടായിരുന്നു. എന്നാൽ, പന്തു കൈപ്പിടിയിലൊതുക്കാനുള്ള ഗോളിയുടെ ശ്രമം പാളി. കയ്യിൽനിന്നു ചോർന്ന പന്ത് ഗോൾലൈനിലേക്കു നീങ്ങുമ്പോഴായിരുന്നു റാംസെയുടെ രംഗപ്രവേശം. അനായാസം ഗോളാകുമായിരുന്ന പന്തിനെ ഗോൾലൈനിൽ വച്ച് റാംസെ തട്ടി അകത്തിട്ടു. റൊണാൾഡോയുടെ പേരിൽ കുറിക്കപ്പെടേണ്ടിയിരുന്ന ഗോൾ ഇതോടെ റാംസെയുടെ പേരിലായി.
