
# - Hatefullt og for jævlig

Published at: **2019-11-01T14:26:51+00:00**

Author: **Anders Grønneberg**

Original: [Dagbladet.no](https://www.dagbladet.no/kultur/hatefullt-og-for-jaevlig/71773856)

«Radioresepsjonen» med brødrene Steinar og Tore Sagen og Bjarte Tjøstheim skapte sterke reaksjoner i tirsdagens sending.
I programmet sier Tore Sagen at han skal dele noen av sine innerste tanker om klima og rase - det er tanker «som aldri skulle vært publisert», heller ikke i «Flauhetskonkurransen». Det var Kampanje som først skrev om klagesaken.
- Jeg tror negre er dårligere mennesker enn hvite, fordi det er kortere tid siden de var jegere og sankere på savannen. En tilværelse i det moderne Vesten krever mer komplekse kognitive evner enn det som kreves for å jakte ned en gnu.
«Flauhetskonkurransen» er et innslag som spiller mye på humor og ironi, og i dette tilfellet er det altså ikke Sagens faktiske holdninger om emnet som leses opp på lufta. Likevel har det etter at mediene omtalte stuntet torsdag, flommet inn med klager til Kringkastingsrådet i NRK. 70 henvendelser er så langt kommet inn, og bare to av dem støtter Sagens tirade.

        - Kort oppsummert går klagene på ren rasisme, sier sekretær Erik Skarrud i Kringkastingsrådet til Dagbladet.
      
En kvinne som skriver at hun er «hvit, etnisk norsk og heterofil», skriver:
- Tore Sagens deling av sine ubearbeidede fordommer om negere var unødvendig. Ble trist med tanke på de unge som hører det her, som ikke har knagger å henge den form for humor på.
Flere av innsenderne reagerer med avsky og vemmelse, og ber om at dette må få alvorlige konsekvenser - både for Tore Sagen, «Radioresepsjonen» og for NRK som rikskanal og samfunnsaktør.

        - Det er skuffende og rystende, konkluderer én klager med.
      
En klager som hevder å ha forsket på rasisme skriver: «Normalisering av rasisme skjer ofte gjennom humor, der folk skjuler seg bak vitser og ironisk distanse for å ikke ta konsekvensene av egne meninger.»
«Det hele avsluttes med en lengre seanse med apelyder. Det er bare lavmåls og ekkelt når hvite privilegerte menn tror at de kan lire ut av seg all mulig slags dritt og kalle det humor. Jeg er dypt sjokkert, skriver en annen lytter.

        «Dette utspillet vil senke terskelen for å komme med rasistisk hets enda noen hakk».
      
En annen innsender skriver blant annet: «Det er trist, provoserende og rett og slett helt jævlig at Sagen ser på rasisme som humor.»

        «Hatefullt og for jævlig», konkluderer en annen innsender.
      
Dette er eksempler på de 70 reaksjonene som er kommet inn til Kringkastingsrådet på et døgn. Bare to av innsenderne støtter Tore Sagens humorinnslag, men resten mener dette er rasisme, til tross for at det er pakket inn i et humorprogram.
Sekretær Erik Skarrud i Kringkastingsrådet forteller at antall klager er omtrent like mange som både dramaserien «Exit» og Haddy N'jie-innslaget på Dagsrevyen og «Lindmo» fikk.

        - Det er sjelden vi får så mange klager på så kort tid, sier Skarrud til Dagbladet.
      
- Mange av klagene kom før NRK valgte å fjerne den delen av «Radioresepsjonen» fra sine nettsider. Om klagerne har hørt programmet, eller bare kjenner til saken etter at den eksploderte i mediene og i sosiale medier torsdag, vet jeg ikke, sier Skarrud.
- Negre likner mer fysisk på aper enn det vi hvite gjør, noe som skulle tyde på at negre og aper er likere hverandre på andre måter. Mesteparten av kriminaliteten som begås her i Norge, begås av negre. Særlig voldsforbrytelser, ran drap, voldtekt osv. Når negre bryter loven, bør de sendes tilbake til Bongoland, sa Tore Sagen på direkten.

        Etter medietrykket torsdag, valgte NRK-ledelsen å slette de grove uttalelsene.
      
- Det er fjernet. Det er trist at så mange misforstår innholdet. Men vi forstår at det kan misforstås, Det er trist at så mange misforstår innholdet. Men vi forstår at det kan misforstås, og derfor er det NRK-ledelsens og Tores Sagens ønske å fjerne dette fra våre nettsider, sier redaksjonssjef Rune Lind i NRK Underholdning.
Tore Sagen er overrasket over reaksjonene, og skal selv ha ønsket å fjerne innslaget på NRKs nettsider. Dagbladet har gjentatte ganger spurt om intervju, men han ønsker ikke å stille - men sier i en e-post:

        - Målet var å peke på hvor flaut klimafornektelse og rasisme var, men jeg såret visst feil gruppe.
      
Komiker og NRK-kollega Jonis Josef var blant dem som reagerte sterkt på radioinnslaget.
- Dette er veldig drøyt av Tore Sagen. Jeg tror ikke han mener det. Dette er Radioresepsjonens form for humor, men det er likevel svært drøyt og veldig uheldig, sa komikeren til Dagbladet torsdag.
