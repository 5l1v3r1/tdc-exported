
# Три фракції у Раді виступили за відставку Яременка з посади голови міжнародного комітету

Published at: **2019-11-01T12:59:07+00:00**

Author: ****

Original: [ГЛАВКОМ](https://glavcom.ua/news/tri-frakciji-u-radi-vistupili-za-vidstavku-yaremenka-z-posadi-golovi-mizhnarodnogo-komitetu-637008.html)

Фракції «Голос», «Європейська солідарність» і «Всеукраїнське об'єднання «Батьківщина» виступають за відставку депутата фракції «Слуга народу» Богдана Яременка з посади голови комітету з питань міжнародної політики та міжпарламентського співробітництва. Про це повідомив голова фракції «Голос» в парламенті Сергій Рахманін під час засідання Ради.
«Авторитету Верховної Ради як вищого законодавчого, представницького органу колегіального органу завдано серйозної шкоди. З нашої точки зору поведінка нашого колеги Богдана Яременка, зокрема його вчорашній виступ, мала елементи образи на адресу цілого законодавчого органу, і заяви, які можна трактувати як загрозу журналістам, є неприпустимими», - сказав він.
Рахманін зазначив, що доносить позицію фракцій «Голос», «Євросолідарність» і «Батьківщина».
«Наша спільна точка зору трьох фракцій поставити питання про доцільність перебування пана Богдана Яременка на посаді такого важливого і делікатного комітету, як комітету з питань міжнародних зв'язків. Ми вважаємо, що депутатський корпус, керівництво Верховної Ради належним чином оцінить поведінку нашого колеги і зробить відповідні висновки», - заявив парламентарій.
Голова «Голосу» сподівається, що Яременко самостійно складе повноваження голови комітету.
Нагадаємо, у Верховній Раді днями стався скандал. Кореспондент сфотографував в сесійній залі Верховної Ради листування депутата від «Слуги народу» Богдана Яременка в чатах знайомств.
Парламентар поспілкувався з однією з дівчат, яка запропонувала йому своїх сексуальні послуги за матеріальну винагороду. Дівчина описала умови надання інтимних послуг і вказала, що година її послуг коштує 100 доларів. 
Спочатку Яременко заявив, що все це було лише «провокацією». Втім, йому ніхто не повірив та у середу ввечері він написав інший пост у соцмережах, де вибачився перед дружиною, дітьми і Зеленським. 
31 жовтня Яременко нагадав про кримінальну відповідальність за порушення таємниці листування.
