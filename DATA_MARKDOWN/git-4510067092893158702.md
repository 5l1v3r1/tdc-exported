
# O nouă ediţie a 11even Oradea: 1.332 de motive să ne întâlnim

Published at: **2019-11-02T12:23:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-43/o-nou-ediie-a-11even-oradea-1332-de-motive-s-ne-ntlnim-152497.html)


        11even Oradea: 11 emoţii x 11 minute x 11 invitaţi + TU = 1.332 de motive să ne întâlnim. În 15 noiembrie, la Filarmonica de Stat Oradea, ne bucurăm să vă invităm la 11even Experiences Oradea, ediţia a VIII-a.
      
După ce la ediţiile anterioare ale evenimentului sute de participanţi s-au bucurat de prezenţa unor vorbitori de excepţie, anul acesta evenimentul revine cu alte 11 momente speciale, emoţionante şi autentice, garantate de 11 oameni cu totul deosebiţi, redate în 11 minute fiecare, tema din acest an fiind "Choices -Alegeri". Începând cu ora 17:30 publicul va fi purtat printr-o serie de pespective despre viaţă şi dăruire oferite de oameni pasionaţi de munca lor din cele mai diverse domenii: antreprenoriat, social, medical, cultural, sportiv, comunicare. Inspiraţie, încredere şi speranţă garantate pentru public! 
Invitaţii care vor urca pe scenă anul acesta sunt: Dr. Alin BLAGA – Şef Secţie Neurochirurgie Spitalul Judeţean Oradea; Virgil PREDA – Antrenor de elită şi vicepreşedinte al Federaţiei Române de Atletism; Dan PERJOVSCHI – Desenator, ilustrator, scriitor, jurnalist şi autor de performance român; Ileana ŞIPOTEANU – Intrepretă de muzică uşoară; Sorin IONESCU – Actor Teatrul Regina Maria Oradea; Mihai TUDORICĂ – Activist civic, co-fondator al grupului de activism #Rezistenta; Ilinca BĂCILĂ – Reprezentanta României la Eurovision 2017, semifinalistă în echipa Loredanei Groza la Vocea României în 2015; Valentin PERDUŞ – tânăr abandonat de părinţi, absolvent al Facultăţii de Medicină; Ştefan MANDACHI – antreprenor, avocat, a lansat manifestul "România vrea autostrăzi" şi sloganul #şîeu; Alexandru (Tinu) HORA – finalist MasterChef, Alex TRANDAFIR – licean, voluntar cu energie debordantă.
Evenimentul va fi moderat de Mihaela Tatu, care va transforma cele 11 discursuri într-o singură poveste, în care fiecare spectator să se regăsească şi din care fiecare să înveţe să fie mai bun şi mai fericit.
Biletele se pot achiziţiona on-line accesând link-ul: http://elevenevents.ro/inregistrare/oradea, de la sediul Fundaţiei Comunitare Oradea din Crişul Shopping Center etaj 2, sunând la numărul de telefon 0770 761 256 sau de la casieria Filarmonicii de Stat Oradea.
Fondurile strânse în cadrul evenimentului vor fi alocate consolidării Fondului Ştiinţescu Oradea, program dezvoltat de Fundaţia Comunitară Oradea în parteneriat cu Romanian American Foundation, Federaţia Fundaţiile Comunitare din România şi cu sprijinul companiilor locale, prin care vor fi oferite educatorilor bihoreni finanţări pentru proiecte din domeniul STEM (ştiinţe, tehnologie, inginerie, matematică), cu scopul de a stimula pasiunea tinerilor pentru ştiinţe.
"11even Experiences" este un concept marca "Asociaţia 11even", organizat la nivel local de Fundaţia Comunitară Oradea.

        
          Claudia AbrudanDirector Executiv Fundaţia Comunitară Oradea
        
      
