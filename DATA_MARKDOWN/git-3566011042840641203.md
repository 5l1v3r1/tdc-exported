
# مدیریت بحران شیرین سو آماده مقابله با هرگونه بحران احتمالی است

Published at: **2019-11-02T11:49:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544083.html/%D9%85%D8%AF%DB%8C%D8%B1%DB%8C%D8%AA-%D8%A8%D8%AD%D8%B1%D8%A7%D9%86-%D8%B4%DB%8C%D8%B1%DB%8C%D9%86-%D8%B3%D9%88-%D8%A2%D9%85%D8%A7%D8%AF%D9%87-%D9%85%D9%82%D8%A7%D8%A8%D9%84%D9%87-%D8%A8%D8%A7-%D9%87%D8%B1%DA%AF%D9%88%D9%86%D9%87-%D8%A8%D8%AD%D8%B1%D8%A7%D9%86-%D8%A7%D8%AD%D8%AA%D9%85%D8%A7%D9%84%DB%8C--%D8%A7%D8%B3%D8%AA)

شهردار شیرین سو با اشاره به آغاز موج جدید بارندگی ها در این شهر گفت: ماشین آلات و تجهیزات مدیریت بحران شهرداری رفع نقص کامل شده و آماده مقابله با هر گونه بحران احتمالی است و تمامی پرسنل شهرداری شیرین سو تا اطلاع ثانوی در آماده باش کامل به سر می برند.
به گزارش شبکه اطلاع رسانی راه دانا؛ سید مصطفی موسوی رئیس ستاد مدیریت بحران و شهردار شهر شیرین سو در گفتگو با خبرنگار عصر همدان؛ اظهار کرد: کارگروه سیلاب ستاد مدیریت بحران شهر از ابتدای سال جاری در چندین جلسه کارشناسی به موضوع سیلاب ها و روان آب های شهر شیرین سو پرداخته و اقدامات لازم پیشگیرانه را انجام داده است و در حال حاضر نیز آمادگی مقابله با هرگونه بحران را دارد.
موسوی ادامه داد: جهت استفاده از ماشین آلات بخش خصوصی در زمان بروز بحران نیز هماهنگی بعمل آمده است که خوشبختانه تاکنون نیازی به بکارگیری آن نشده است.
وی با اشاره به وظیفه شهرداری به عنوان متولی مدیریت شهری و مسئول ستاد مدیریت بحران شهر افزود: ما موظفیم هم در جهت پیشگیری و هم در جهت مقابله با بحران آمادگی لازم داشته باشیم و بر این اساس شهرداری شیرین سو مطابق تکالیف خود تمهیداتی را اندیشیده است و با کمترین هزینه بحران سیل و آب گرفتگی معابر را مدیریت شده است.
شهردار شیرین سو اضافه کرد: بارش ها از اواخر روز سه شنبه با نزول باران شروع شد و تاکنون نیز ادامه دارد و خوشبختانه به دلیل پاکسازی دهانه پل ها و جوی ها، لایروبی مسیل سیلاب و رفع نقاط بحرانی، انتقال آب های سطحی بدون مشکل انجام گرفت و شاهد آب گرفتگی در سطح معابر و بالاآمدگی آب مسیل نبودیم.
رئیس ستاد مدیریت بحران شیرین سو گفت: به خانه های احداثی در حاشیه مسیل سیلاب جهت حفظ هوشیاری و اقدام به موقع اخطار داده شده است و نیروهای شهرداری به طور مداوم و مستمر از نقاط بحران خیز شهر بازدید مینمایند تا در صورت نیاز با سرعت عمل وارد کار شوند.
موسوی با اشاره به شناسایی ملک های خطر آفرین بیان کرد: جهت حفظ جان و مال شهروندان املاک خطرآفرین شهر شناسایی و رفع خطر شده است.
شهردار شیرین سو از عدم خسارت های جانی بارش های اخسر خبر داد و اضافه داشت: خوشبختانه بارش های اخیر تاکنون هیچ گونه خسارت جانی را به دنبال نداشته است و طی دیروز تاکنون از تعدادی از خانه هایی که دچار آب گرفتگی شده بودند توسط نیروهای خدمات شهری شهرداری رفع آبگرفتگی شده و از خطرات احتمالی پیشگیری شده است.
وی با تشریح اقدامات لازم افزود: برای مقابله با هرگونه بحران در شهرستان، نیروها و امکانات شهرداری با هماهنگی شورای هماهنگی مدیریت بحران شهرستان به مناطق خارج از محدوده شهری نیز اعزام شده و اقداماتی صورت پذیرفته است.
شهردار شیرین سو در پایان با اشاره به تجربه مواجه با این مشکلات خاطر نشان کرد: تجربیات سیلاب فروردین ماه سال جاری باعث شد نیروهای شهرداری در سیلاب اخیر غافلگیر نشوند و با سرعت عمل بیشتری اقدامات مقابله ای را انجام دهند و خوشبختانه در حال حاضر هیچگونه مشکلی در شیرین سو وجود ندارد و اوضاع کاملا در کنترل شهرداری است.
انتهای پیام /
