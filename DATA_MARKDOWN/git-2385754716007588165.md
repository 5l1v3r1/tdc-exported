
# Αστυνομία: «Είχαμε εντοπίσει τον Low το 2018» - Γιατί αποκλείεται σύλληψή του

Published at: **2019-11-07T08:42:00+00:00**

Author: **SigmaLive**

Original: [SIGMALIVE](https://www.sigmalive.com/news/local/596124/astynomia-eixame-entopisei-ton-low-to-2018-giati-apokleietai-syllipsi-tou)

Τον Σεπτέμβριο του 2018 η κυπριακή Αστυνομία είχε εντοπίσει ότι ο Jho Taek Low καταζητείται, δήλωσε στην εκπομπή «Πρωτοσέλιδο» του ΣΙΓΜΑ ο Εκπρόσωπος Τύπου του Σώματος, Χρίστος Ανδρέου.
Τότε, τον τοποθέτησε στον κατάλογο alert list ως καταζητούμενο πρόσωπο, ενημερώνοντας παράλληλα τις αρμόδιες υπηρεσίες. Ο κ. Ανδρέου, υποστήριξε ότι όταν τοποθετείται μια ερυθρά αγγελία στη βάση δεδομένων της Interpol, δεν ειδοποιείται η χωρά. Συνεπώς, για να εντοπιστεί το πρόσωπο πρέπει να αναζητηθεί.
Και κάτι τέτοιο γίνεται, όταν το πρόσωπο εισέλθει σε κάποια χώρα από τα λιμάνια και τα αεροδρόμια και αφού προηγηθεί έρευνα αναφορικά με τα στοιχεία στη βάση δεδομένων.
Ερωτηθείς ο κ. Ανδρέου πότε ήταν η τελευταία φορά που εισήλθε στην Κυπριακή Δημοκρατία ο Jho Taek Low, δήλωσε ότι, σύμφωνα με τα στοιχεία της Αστυνομίας, αναχώρησε τελευταία φόρα από την Κύπρο το 2015.
Από τότε, πρόσθεσε, δεν φαίνεται να έχει έρθει ξανά στην Κύπρο. Ο ίδιος, υποστήριξε ότι τον Μάιο του 2018 οι Αρχές της Μαλαισίας είχαν εκδώσει ερυθρά αγγελία για το εν λόγω πρόσωπο. Η Κυπριακή Δημοκρατία, ωστόσο, δεν υπέγραψε συμφωνία με τη συγκεκριμένη χώρα σ’ ότι αφορά στη σύλληψη και την έκδοση προσώπων. Συνεπώς, η κυπριακή Αστυνομία δεν μπορούσε και δεν μπορεί να συλλάβει τον Jho Taek Low. 
