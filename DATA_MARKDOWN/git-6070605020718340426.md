
# Lewis Hamilton engrandeix la seva llegenda a Austin

Published at: **2019-11-03T21:04:09+00:00**

Author: ****

Original: [Ara.cat](https://www.ara.cat/esports/motor/Lewis-Hamilton-engrandeix-llegenda-Austin_0_2337366404.html)

Lewis Hamilton en tenia prou acabant vuitè als Estats Units per assegurar-se un nou campionat de Fórmula 1. Però per a un pilot com ell, que ja tenia cinc títols a la butxaca, guanyar amb la calculadora als dits tenia massa poc glamur. Per això l'anglès va lluitar des del primer minut per la victòria al traçat d'Austin. No la va aconseguir, per poc, però va pujar al segon graó del podi, només superat pel seu company Valtteri Bottas. Max Verstappen va ser el tercer.
El títol era qüestió de temps i el va aconseguir a falta de dues curses per acabar la temporada. "Has guanyat el sisè títol amb molt d'estil", el felicitaven des del seu equip. A Austin no era el favorit, penalitzat sobretot per la cinquena posició que havia obtingut als entrenaments. Però això no va fer que variés ni un mil·límetre el seu plantejament. A més, va veure's beneficiat pels errors dels rivals, sobretot els Ferrari, que van quedar de seguida fora de combat allargant un final de temporada per oblidar –Vettel trencava la suspensió i Leclerc tenia problemes mecànics–. I també fallaven els Red Bull –primer per un toc d'Albon amb el McLaren de Sainz i després amb els problemes aerodinàmics de Verstappen, que li van fer perdre unes dècimes precioses–. L'holandès va trobar el ritme al final de tot, però llavors ja era massa tard.
Els Mercedes van quedar sols i en realitat Hamilton va estar a molt poc d'aconseguir la victòria. L'anglès va haver d'escollir, quan era líder i a falta de 20 voltes, si canviava les rodes i assegurava el segon lloc o si seguia en pista i s'arriscava a quedar sense adherència. Va optar per la segona opció. "El meu pare em va dir que no em rendís mai. He seguit el seu consell i ho he donat tot en aquesta cursa duríssima, però al final m'he quedat sense neumàtics".
D’aquesta manera, Hamilton superava els cinc títols del mític Juan Manuel Fangio (1951, 1954, 1955, 1956 i 1957) i es queda a només un d’un altre mite, Michael Schumacher. Amb set (1994, 1995, 2000, 2001, 2002, 2003 i 2004) l’alemany és el pilot que més n’ha aconseguit a la història de la disciplina reina de l’automobilisme. "No sé quants campionats puc guanyar, però com a atleta em sento en forma per seguir", assegurava l'anglès, que als 34 anys encara li queda una temporada més de contracte amb l'equip Mercedes, però que ja ha dit que té intenció de renovar. "Seguim dempeus!"
