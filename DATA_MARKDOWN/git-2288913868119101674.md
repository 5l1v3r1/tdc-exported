
# ‘Premier Wilmès, dring er bij Unesco op aan om carnaval Aalst als erfgoed te schrappen’

Published at: **2019-11-03T20:11:00+00:00**

Author: ****

Original: [De Standaard](https://www.standaard.be/cnt/dmf20191103_04697906)


        De directeur internationale relaties van het Simon Wiesenthal Centrum, Shimon Samuels, vraagt de nieuwe Belgische premier Sophie Wilmès om er bij de Unesco op aan te dringen om het carnaval van Aalst van de lijst van immaterieel cultureel erfgoed te schrappen omdat de organisatoren ‘antisemitische clichés’ hebben toegestaan. Zo meldt het persagentschap European Jewish Press (EJP).
      
In een brief aan Wilmès wijst Samuels de Belgische premier op ‘de internationale verontwaardiging over antisemitische praalwagens op het carnaval van Aalst’. Hij benadrukt ook de joodse afkomst van de nieuwe regeringsleidster.
De verantwoordelijke van het Simon Wiesenthal Centrum, een internationale joodse organisatie die strijdt tegen het antisemitisme, roept Sophie Wilmès op ‘haar minister van Buitenlandse Zaken op te dragen om de lidstaten van het immaterieel cultureel erfgoed van de Unesco aan te sporen het carnaval van de lijst te schrappen tijdens de vergadering van Bogota in december’. De premier moet ook gepaste strafmaatregelen nemen om herhaling in België te voorkomen, stelt EJP nog.
Het carnaval van Aalst kwam begin dit jaar onder vuur te liggen van joodse organisaties omdat er in de stoet een praalwagen meereed met karikaturale joodse personen die een koffer met geld beschermen, wat herinneringen oproept van de nazi-propaganda.
Volgens het Simon Wiesenthal Centrum doken tijdens het carnaval van 2013 reeds acteurs op die SS’ers speelden met gevangenen in blauw-wit gestreepte pakken, wat typisch was voor de concentratiekampen. De SS’ers droegen ook dozen met vermeend Zyklon B-gas, dat gebruikt werd in de gaskamers.
De Unesco, de VN-organisatie voor Cultuur, heeft vorige week de Belgische ambassadeur uitgenodigd om uitleg te geven over de carnavalslintjes met spotprenten van een jood met haakneus met de tekst ‘Unesco wat een klucht’. Die waren onlangs opgedoken om de draak te steken met de hele zaak.
Midden september verdedigden de organisatoren van het carnaval van Aalst hun zaak nog op het Unesco-hoofdkwartier. Burgemeester Christophe D’Haese (N-VA) van Aalst vindt dat het recht op vrije meningsuiting geldt.
