
# Strahinja Gavrilović prešao u Breogan

Published at: **2019-11-04T00:00:00+00:00**

Author: ****

Original: [MozzartSport](https://mozzartsport.com/kosarka/vesti/strahinja-gavrilovic-presao-u-breogan/341625)

Zanimljiv košarkaški transfer nam danas dolazi iz Španije. Nekadašnji košarkaš beogradskog Partizana, kao i čačanskog Borca, Strahinja Gavrilović, potpisao je privremeni ugovor sa prošlogodišnjim prvoligašem, ekipom Breogana, koja ove sezone ističe visoke ambicije za povratak u ACB ligu.
Rođeni Kragujevčanin, koji je je četiri godine proveo u SAD-u, na Univerzitetu „Južna Karolina“, biće veliko pojačanje za španski klub na poziciji krilnog centra. Gavrilović je visok 206 centimetara, a u dosadašnjem toku karijere je pored Partizana i Borca, igrao i za Dinamik gde je započeo svoju profesionalnu karijeru.
Igrajući za crno-bele, u sezoni 2017/18. uspeo je da se domogne i Kupa Radivoja Koraća, da bi potom nastupajući za Borac u Košarkaškoj ligi Srbije u proseku beležio 10,5 poena po utakmici uz 4,7 uhvaćenih lopti. Na Jadranu je bio još uspešniji, pošto je dolazio do 12 poena u proseku uz 3,3 skoka.
Gavrilović je prošao sve mlađe reprezentativne kategorije Srbije, a ističe se veoma dobrom igrom u reketu, naročito u defanzivi.

        Foto: 
        MN Press
      
