
# До України їде з візитом очільник МЗС Естонії

Published at: **2019-11-04T07:33:00+00:00**

Author: ****

Original: [DT.ua](https://dt.ua/UKRAINE/do-ukrayini-yide-z-vizitom-ochilnik-mzs-estoniyi-328367_.html)

В Україні 4 листопада очікують з робочим візитом міністра закордонних справ Естонії Урмаса Рейнсалу, який прибуде для обговорення важливих питань у двосторонніх відносинах держав, 3 листопада повідомляє прес-служба Міністерства закордонних справ України.
"В МЗС України відбудуться переговори керівників зовнішньополітичних відомств України та Естонії Вадима Пристайка та Урмаса Рейнсалу. Передбачається обговорення актуальних питань двостороннього співробітництва, зокрема залучення естонського досвіду у сфері електронного управління і взаємодії у контексті протидії викликам, підтримки Талліном зовнішньополітичних пріоритетів України, а також співпраці у рамках міжнародних організацій", – сказано у повідомленні.
Переговори заплановано на першу половину дня; після них, орієнтовно о 12 годині, керівники МЗС України та Естонії проведуть спільну прес-конференцію.
Раніше в МЗС Естонії заявили, що не визнають російські паспорти, видані мешканцям тимчасово окупованих територій Донецької та Луганської областей.
При цьому міністр МВС Естонії зажадав від уряду країни оцінити можливість відміни безвиза з Україною – за що, правда, був розкритикований своїми ж колегами-міністрами.
