
# KE: Ο Γ.Γ. του ΑΚΕΛ συμμετέχει σε ένα όργιο ανεύθυνου λαϊκισμού

Published at: **2019-11-02T16:33:00+00:00**

Author: **SigmaLive**

Original: [SIGMALIVE](https://www.sigmalive.com/news/politics/595438/ke-o-gg-tou-akel-symmetexei-se-ena-orgio-anefthynou-laikismou)

Μοναδικός στόχος του ΑΚΕΛ φαίνεται ότι είναι να πλήξει τον Πρόεδρο της Δημοκρατίας, Νίκο Αναστασιάδη, ανέφερε το Σάββατο ο Κυβερνητικός Εκπρόσωπος. Είπε ακόμη ότι ο ΓΓ του ΑΚΕΛ συμμετέχει σε ένα «όργιο ανεύθυνου λαϊκισμού» ενώ προσπαθεί να πάρουν τα λόγια του κύρος από ένα ντοκιμαντέρ που διαδίδεται από δημοφιλές δίκτυο διάδοσης κινηματογραφικού υλικού. «Στόχος της εμμονής και της αντιπολιτευτικής προπαγάνδας του ΑΚΕΛ δεν είναι η ευταξία του επενδυτικού προγράμματος, το οποίο εφαρμόζεται από τα χρόνια που ήταν και το ίδιο διακυβέρνηση, ούτε και η εικόνα της Κύπρου διεθνώς. Μοναδικός στόχος τους είναι, φαίνεται, να πλήξουν τον Πρόεδρο της Δημοκρατίας» είπε.  Σε δηλώσεις του στο Προεδρικό, ο κ. Προδρόμου ανέφερε ότι το έχει ομολογήσει και ο ίδιος ο ΓΓ του ΑΚΕΛ, Άντρος Κυπριανού, πρόσφατα, όταν έλεγε ότι κύριος στόχος 3,5 χρόνια πριν τις προεδρικές εκλογές είναι να φύγει ο Πρόεδρος Αναστασιάδης. «Διότι αν νοιάζονταν για το πρόγραμμα και για τις διαδικασίες που εφαρμόζει η Κυπριακή Δημοκρατία θα είχαν αναγνωρίσει τις βελτιωτικές αλλαγές, τα αυστηρότερα κριτήρια, τους ελέγχους που έχουν αποφασιστεί από το 2018 για αυτό το πρόγραμμα» είπε. Συνέχισε λέγοντας ότι στο ΑΚΕΛ θα μπορούσαν να είχαν καταλάβει και να σημειώσουν ότι «η Κυβέρνηση ανταποκρινόμενη σε πληροφορίες και επισημάνσεις που έχουν γίνει, αποφάσισε συμπληρωματικό έλεγχο όλων των πολιτογραφήσεων που έγιναν μέχρι το 2018» προκειμένου να αντιμετωπιστούν περιπτώσεις που χρήζουν επανεξέτασης. Αντ’ αυτού, συμπλήρωσε, προχώρησαν σε λαϊκισμό, μιλώντας για κάποια έρευνα με βάση το νόμο. «Έλεγχος των αποφάσεων θα γίνει, από μια Κυβέρνηση η οποία θέλει να εφαρμόζεται το πρόγραμμα με τάξη» είπε ο Εκπρόσωπος. Ανεπιθύμητες πρακτικές που ίσχυαν και στη διακυβέρνηση ΑΚΕΛ, όπως η περίπτωση της ουκρανικής τράπεζας για την οποία γίνεται τόσος θόρυβος, έχουν αντιμετωπιστεί ριζικά με την απόφαση για κατάργηση των εταιρειών-κέλυφος, είπε.  Δυστυχώς, συμπλήρωσε «ακόμα και ο ίδιος ο ΓΓ του ΑΚΕΛ συμμετέχει προσωπικά σε ένα όργιο ανεύθυνου λαϊκισμού. Προσπαθεί να πάρουν τα λόγια του κύρος από ένα ντοκιμαντέρ που διαδίδεται από δημοφιλές δίκτυο διάδοσης κινηματογραφικού υλικού και επικαλείται δημοφιλείς διεθνώς κινηματογραφικούς αστέρες». «Είναι πράγματι λυπηρό ότι είτε δεν του τα έχουν πει σωστά σχετικά με το Laundromat, είτε - αν ο ίδιος έχει δει το ντοκιμαντέρ - δεν έχει καταλάβει. Αυτό είναι πολύ πιο ανησυχητικό» πρόσθεσε. Ανέφερε ακόμη ότι το συγκεκριμένο ντοκιμαντέρ, ξεκινώντας από τα Panama Papers, έχει ως βασικό στόχο πέραν από τους φορολογικούς παραδείσους και τα κέντρα offshore, να εκθέσει το γεγονός ότι ακόμα και μέσα στις ΗΠΑ λειτουργούν κέντρα παράνομων χρηματοοικονομικών δραστηριοτήτων. Όσον αφορά την Κύπρο, είπε ότι η μόνη επιδερμική αναφορά στο ντοκιμαντέρ αναφορά στην παλιά λειτουργία της χώρας ως κέντρου υπεράκτιων δραστηριοτήτων, κάτι το οποίο, όπως είπε, έχει εξαλειφθεί. Συνέχισε, λέγοντας ότι έχουν τερματιστεί και τα όσα γινόταν σχετικά με τα δίκτυα των εταιρειών-κέλυφος, οι οποίες έχουν καταργηθεί στη διάρκεια της διακυβέρνησης Αναστασιάδη, όχι στη διάρκεια της διακυβέρνησης του ΑΚΕΛ. «Διερωτάται κανείς γιατί ο ΓΓ του ΑΚΕΛ δεν είχε αποταθεί στους Υπουργούς Οικονομικών της Κυβέρνησης Χριστόφια για παράδειγμα, για να ζητήσει να αποκατασταθεί το όνομα της Κύπρου με τον έλεγχο και την κατάργηση των εταιρειών-κέλυφος» ανέφερε ο κ. Προδρόμου. Ερωτηθείς για τις επικρίσεις του ΑΚΕΛ σε σχέση με Σαουδάραβα επιχειρηματία, ο κ. Προδρόμου είπε ότι «δεν έχω να προσθέσω κάτι άλλο. Τα όσα γίνονται τον τελευταίο καιρό είναι φανερό ότι ένα μόνο στόχο έχουν: Την προγραμματική κατεύθυνση του ΑΚΕΛ, το ανέφικτο με βάση τα πολιτειακά μας θέσμια, να φύγει ο Πρόεδρος της Δημοκρατίας. Αυτή δεν είναι σοβαρή αντιπολιτευτική πολιτική σε μια χώρα η οποία θα έχει εκλογές του 2023» είπε. Ανέφερε ακολούθως ότι «το ΑΚΕΛ που έχει χάσει τις εκλογές προβάλλοντας το δικό του πρόγραμμα που απορρίφθηκε θα πρέπει να κάνει υπομονή μέχρι τις επόμενες Προεδρικές εκλογές». Απαντώντας σε ερώτηση αν προσπαθούν να εξαναγκάσουν τον Πρόεδρο σε παραίτηση πριν τη διεξαγωγή των εκλογών, ο Κυβερνητικός Εκπρόσωπος κατέληξε, λέγοντας ότι «δεν θέλω να σχολιάσω οτιδήποτε άλλο πέραν τους γεγονότος ότι όλα όσα κάνει το ΑΚΕΛ, δυστυχώς και στο Κυπριακό ζήτημα, εστιάζονται στο πρόσωπο του Προέδρου».
