
# 
        November 29-től várja az adományozókat a Mikulásgyár
      

Published at: **2019-11-07T17:06:00+00:00**

Author: **MTI**

Original: [www.borsonline.hu](http://www.borsonline.hu/aktualis/november-29-tol-varja-az-adomanyozokat-a-mikulasgyar/186134)


        Az idén is a Millenáris Parkban nyitja meg kapuit a Mikulásgyár központi helyszíne, ahol november 29-től december 21-ig várják a rászorulók számára felajánlott tartós élelmiszert, tisztító- és tisztálkodási szert, jó minőségű ruhát, játékot, könyvet, édességet - hangzott el a jótékonysági akció csütörtöki budapesti sajtótájékoztatóján. 
        Az idén is a Millenáris Parkban nyitja meg kapuit a Mikulásgyár központi helyszíne, ahol november 29-től december 21-ig várják a rászorulók számára felajánlott tartós élelmiszert, tisztító- és tisztálkodási szert, jó minőségű ruhát, játékot, könyvet, édességet - hangzott el a jótékonysági akció csütörtöki budapesti sajtótájékoztatóján.
      
Zsolnai Endre, a Mikulásgyár alapítója, főszervezője elmondta: az idén 15. alkalommal gyűjtik a felajánlásokat. A szervezők ezúttal is családi programokkal, neves fellépőkkel, koncertekkel, gyerekelőadásokkal, olvasósarokkal, a hétvégéken tematikus programokkal várják a látogatókat a Millenáris Parkban.
Kiemelte: a Millenáris parkban november 29-én 11 órakor nyílik meg a Mikulásgyár. Az ünnepségen részt vesz Joulupukki, a finn Mikulás is, aki december 1-jén és december 6-án is ellátogat a központi helyszínre. Az adományozni vágyókat naponta 9 és 21 óra között fogadják.
Mint mondta, a Millenáris mellett a Lurdy Házban is várják a felajánlásokat, és a József Attila Színház előtere is gyűjtőponttá válik.
Buncsik Ildikó, a Magyar Vöröskereszt budapesti igazgatója kiemelte: a Magyar Vöröskereszt a program kezdete óta stratégiai partnere az adománygyűjtő akciónak, amely szervezetük számára is óriási jelentőségű.
Kétezernél több önkéntes és munkatárs vesz részt a programban, mintegy 120 tonna az az adománymennyiség, amely megfordul a Mikulásgyárban - sorolta a számokat. Panulin Ildikó, a Magyar Posta szóvivője a 15 éves Mikulásgyár munkáját méltatva hangsúlyozta: tízezres nagyságrendben szállítanak, akár naponta csomagokat a Magyar Vöröskereszthez, postáikon átlagosan naponta 400 csomagot adnak fel.
Kiemelte: az adományok több postán is ingyen feladhatók, zárt, szállításra alkalmas csomagolásban. A küldeményekre rá kell írni csupa nagybetűvel, hogy Mikulásgyár - hangsúlyozta. Matyi Alexandra, az Alexandra Kiadó ügyvezető igazgatója kiemelte, minden csomagban egy-egy ajándékkönyvet helyeznek el. Szólt arról is, hogy elkészült a Nagy Mikulásgyár mesekönyv, mintegy 100 illusztrált mesével.
A kampányhoz idén is felkértek hírességeket, hogy ismertségükkel a programra és az adományozásra irányítsák a figyelmet, népszerűsítsék a kezdeményezést. További információk az akcióról a www.mikulasgyar.hu oldalon érhető el.
