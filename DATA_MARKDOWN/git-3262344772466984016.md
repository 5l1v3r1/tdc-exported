
# Spunta il tablet 2-in-1 di Huawei con fotocamera a “foro”, tastiera e penna. Le cornici sono sottilissime

Published at: **2019-11-01T09:09:00+00:00**

Author: **Sergio Donato**

Original: [DDay.it](https://www.dday.it/redazione/32922/tablet-2-in-1-huawei-2020)

Le indiscrezioni raccontano che si chiamerà “MatePad Pro”, ma il nome in codice è “Marx”. In qualunque modo dovremo chiamarlo, per adesso si tratta del leak del prossimo 2-in-1 di Huawei di fascia alta con fotocamera frontale a “foro”, tastiera e supporto alla penna M-Pen.
Le voci arrivano dai colleghi di 91mobiles, che hanno potuto ascoltare una fonte giudicata attendibile. La prima cosa che colpisce nelle immagini pubblicate è la fotocamera frontale a “foro”, detta “hole-punch”, che richiama subito lo stile dello smartphone Nova 5T arrivato anche in Italia.
Continuando a guardare il frontale, potrebbe trattarsi di un display da 10.8 come il predecessore MediaPad M6. Si notano le cornici molto più sottili e l’assenza di un sensore per le impronte, che fa automaticamente pensare a un sensore affogato nello schermo. Il retro mostra due fotocamere protruse e il flash LED. I bordi rendono invece ben visibili solo la porta USB-C e i due altoparlanti sul lato inferiore. Non è quindi possibile sapere se il “Marx” arriverà anche con un ingresso audio jack.
La tastiera staccabile non è detto che faccia anche da cover - sebbene sarebbe un grande problema per un tipico 2-in-1 - e non è ancora chiaro se la Huawei M-Pen avrà un fodero sul bordo del tablet o se avrà un aggancio magnetico.
Il nome di “MatePad Pro” è saltato fuori da un’ulteriore indiscrezione del leaker Evan Blass, ormai sufficientemente noto per azzeccare le previsioni, e che ieri ha mostrato un’anteprima del nuovo Motorola Razr pieghevole.
Le specifiche tecniche sono ancora avvolte nel mistero. Si parla di un processore Kirin 990, 8 GB di RAM e 256 GB di archiviazione e una batteria più capiente di quella da 7500 mAh del MediaPad M6. Il MatePad Pro potrebbe vedere la luce l’anno prossimo, considerando che il MediaPad M6 è uscito a luglio di quest’anno. Ovviamente, al momento è impossibile parlare di disponibilità italiana o di “Google App sì, Google App no”, dato che il bando americano di Huawei è tutto meno che risolto.
