
# Жените и децата на бойците от ИДИЛ: Нищо няма да ни спре!

Published at: **2019-11-01T21:12:00+00:00**

Author: **Нели Христова**

Original: [Dnes.bg](https://www.dnes.bg/world/2019/11/01/jenite-i-decata-na-boicite-ot-idil-nishto-niama-da-ni-spre.428163)

За първи път групировката Ислямска държава потвърди смъртта на своя лидер Ал Багдади и огласи името на новия си водач - Абу Ибрахим ал Хашеми ал Кураши. В своето аудио съобщение джихадистите бяха категорични, че редиците им продължават да се увеличават.
В лагерите в Сирия, където са затворени жените и децата на бойците от ИДИЛ, сълзи за Ал Багдади не се леят.
"Разбира се, че не сме тъжни за Ал Багдади. Ще дойдат поне 100 човека да го заменят", казва една от булките на джихадистите.
"Какво мислите, че значи тази смърт? Мислите, че всичко е приключило? Не е", заканва се друга съпруга на боец от ИДИЛ пред камерите на CNN.
Наследниците на бойците също не запазват мълчание.
"По волята на Бог, един ден и вие ще минете през това! Един ден вие ще сте в затвора, като нас. Ще минете през това, през което минаваме ние. Не си мислете, че с групировката ни е свършено. Нищо няма да ни спре", крещи малко дете.
Тези изказвания идват малко след като Пентагона публикува видео от нападението над Ал Багдади, което доведе и до неговата смърт.
