
# Salus Index Awards 2019: Με ηχηρά μηνύματα από τη φαρμακοβιομηχανία η απονομή των βραβείων

Published at: ****

Author: ****

Original: [CNN.gr](https://www.cnn.gr/oikonomia/epixeiriseis/story/196572/salus-index-awards-2019-me-ixira-minymata-apo-ti-farmakoviomixania-i-aponomi-ton-vraveion)

Διονυσία Προκόπη, CNN Greece 14:05 , 07 November 2019
Φέτος, εκτός από την επιχειρηματική αριστεία στον τομέα Υγεία – Φάρμακο – Ομορφιά τιμήθηκαν προσωπικότητες του ιατρικού κόσμου, της έρευνας και των συλλόγων ασθενών, εξήγησε ο επικεφαλής της New Times Σπύρος Κτενάς, ανοίγοντας την εκδήλωση. Εκ μέρους της κυβέρνησης, ο υφυπουργός Υγείας, Βασίλης Κοντοζαμάνης τόνισε ότι «οφείλουμε ως κράτος να διασφαλίσουμε τη βιωσιμότητα των επιχειρήσεων, να δώσουμε κίνητρα για Έρευνα και Ανάπτυξη», χωρίς να επεκταθεί περαιτέρω στο φλέγον ζήτημα του clawback. Ωστόσο, αυτό ήταν που κυριάρχησε στους σύντομους χαιρετισμούς των θεσμικών εκπροσώπων της φαρμακοβιομηχανίας.
«Μπορεί να βγήκε η χώρα από το μνημόνια, δεν ισχύει το ίδιο όμως για τον κλάδο του φαρμάκου» ανέφερε χαρακτηριστικά ο πρόεδρος του Συνδέσμου Φαρμακευτικών Επιχειρήσεων Ελλάδας (ΣΦΕΕ), Ολύμπιος Παπαδημητρίου. «Θα έπρεπε σήμερα, να βραβευθεί κάθε εταιρεία που διαθέτει αποζημιούμενα φάρμακα στη χώρα, δεδομένου ότι διαθέτει 1 στα 2 φάρμακα δωρεάν βάσει των δυσβάσταχτων και υποχρεωτικών επιστροφών που καλείται να καταβάλλει» πρόσθεσε. Το clawback του ΕΟΠΥΥ μόνο φέτος φαίνεται να αγγίζει τα 800 εκατ. ευρώ. Απευθυνόμενος στην κυβέρνηση, ο κ. Παπαδημητρίου είπε ότι φαίνεται να έχει αντιληφθεί ότι ο κλάδος βρίσκεται στα όρια της αντοχής του, με κάποιες κινήσεις προς τη σωστή κατεύθυνση, ωστόσο «οι κινήσεις αυτές δεν έχουν μεταφραστεί σε ουσία».
Εκ μέρους της Πανελλήνιας Ένωσης Φαρμακοβιομηχανίας, ο εντεταλμένος της σύμβουλος Βασίλης Πενταφράγκας τόνισε ότι το φάρμακο είναι κλάδος προστιθέμενης αξίας που συγκεντρώνει πλεονεκτήματα για διεθνή πορεία των παραγόμενων προϊόντων. «Δυστυχώς αντιμετωπίζεται ως ένας κλάδος που μπορούμε να τον απομυζήσουμε. Αυτό που γίνεται στη χώρα μας είναι καταχρηστικό. Και περισσότερο επώδυνο για εμάς είναι ότι τείνει να αποτελέσει κανονικότητα. Έχουμε ξεχάσει τι σημαίνει εξορθολογισμός και προσπαθούμε να διαχειριστούμε ένα πλαίσιο στο οποίο υποτίθεται δεν έχουμε δυνατότητα παρεμβάσεων. Δεν θα το δεχθούμε αυτό, σαν Πανελλήνια Ένωση Φαρμακοβιομηχανίας θα συνεχίσουμε να φωνάζουμε να αναδείξουμε την προστιθέμενη αξία και να αναδείξουμε μια Ελλάδα της δημιουργίας και της ανάπτυξης» τόνισε.
Τέλος, ο πρόεδρος του PhRMA Innovation Forum, Μάκης Παπαταξιάρχης, υπενθύμισε ότι η υγεία στη χώρα μας, με όρους ισοτιμίας και αξιοπρέπειας, το διάστημα των τελευταίων 9 ετών δοκιμάζεται. «Έχουμε ανάγκη κυρίαρχου προτύπου και μπορούμε να το έχουμε» τόνισε και πρόσθεσε πως «είμαστε σε θέση να οικοδομούμε συμμαχίες και να εκτελέσουμε πειθαρχημένα ό,τι συμφωνήσαμε». Το φάρμακο και η καινοτομία έχουν σαφώς κοινωνικό πρόσημο, είναι «ώρα για απενοχοποίηση», είπε ο κ. Παπαταξιάρχης και ολοκλήρωσε το χαιρετισμό τονίζοντας ότι «αυτό που διεκδικούμε είναι το ύψιστο δικαίωμα, σε όρους ισοτιμίας και αξιοπρέπειας» στην υγεία. Χαιρετισμό απηύθυναν, επίσης, ο κ. Χριστόφορος Σαρδελής, γενικός γραμματέας της Ένωσης Ασφαλιστικών Εταιρειών Ελλάδος και πρόεδρος της Εθνικής Ασφαλιστικής, καθώς και ο πρώην υπουργός Υγείας, Παναγιώτης Κουρουμπλής.
