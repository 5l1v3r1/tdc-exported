
# Belengette az új brexithatáridőt és üzent Trumpnak Boris Johnson

Published at: **2019-11-03T11:37:00+00:00**

Author: **Infostart / MTI**

Original: [infostart](https://infostart.hu/kulfold/2019/11/03/belengette-az-uj-brexithataridot-boris-johnson)

Boris Johnson a Sky News brit hírtelevízió vasárnapi politikai magazinműsorának nyilatkozva kijelentette azt is: Donald Trump amerikai elnök téved, ha úgy gondolja, hogy a brit EU-tagság megszűnésének feltételrendszerét rögzítő megállapodás akadályozza a brit-amerikai kereskedelmet.
Johnson "mélységesen sajnálatosnak" nevezte, hogy korábbi ígéretei ellenére az Egyesült Királyság nem lépett ki az Európai Unióból a csütörtökön lejárt előző határidőre, de ezért a parlamentet tette felelőssé.
Kijelentette: csak az ő kormánya ajánl a választóknak kész brexitmegállapodást, és ha a jelenleg kisebbségben kormányzó Konzervatív Párt "abban a szerencsés helyzetben lesz", hogy többséget szerez a december 12-i választáson, akkor ezt a megállapodást december közepére életbe tudja léptetni. Ebben az esetben egyébként az Egyesült Királyság elvileg már december 31-én kiléphet az EU-ból.
A brit miniszterelnök a BBC közszolgálati televíziónak adott előző napi interjúban mindazonáltal óvatosabban fogalmazott, egyenes utalást téve arra, hogy a Konzervatív Párt választási győzelme esetén január közepéig látja elérhetőnek a brexitmegállapodás ratifikálását.
Az Európai Unió által adott rugalmas határidő értelmében legkésőbb 2020. január 31-ig lehet kilépni a megállapodással, rendezett módon az EU-ból.
Annyi bizonyos, hogy a november 30-i potenciális kilépési határidő nem teljesülhet, mivel a parlamentet a választási kampány hivatalos kezdetének első mozzanataként a jövő héten feloszlatják, és a brexitmegállapodás addig már nem kerül a törvényhozás elé.
A december 31-i kilépést is kétségessé teszi, hogy a menetrend szerint a decemberben megválasztandó új parlament néhány nappal megalakulása után karácsonyi szünetet kezd, bár elhangzottak olyan képviselői indítványok, hogy a törvényhozás a Brexit-egyezmény mielőbbi ratifikálása érdekében ülésezzen az év végi ünnepi időszakban is.
A vasárnapi Sky News-interjúban Boris Johnson kijelentette: Donald Trump amerikai elnök "alapvető tévedésben van", ha úgy gondolja, hogy a brexitmegállapodás akadályozza a brit-amerikai kereskedelmet.
Trumppal a legnagyobb londoni kereskedelmi rádió, az LBC csütörtök esti betelefonálós műsorában Nigel Farage, a legradikálisabb brit EU-ellenes erő, a Brexit Párt vezetője készített félórás interjút. Farage-nak rendszeresen jelentkező műsora van az LBC-n.
Az amerikai elnök a műsorban kijelentette: az EU-val Boris Johnson által kötött brexitmegállapodásnak vannak olyan elemei, amelyek "lehetetlenné teszik" Nagy-Britannia és az Egyesült Államok kétoldalú kereskedelmét és a kétoldalú szabadkereskedelmi megállapodást.
Boris Johnson azonban a Sky Newsnak azt mondta: a brexitmegállapodás maradéktalan ellenőrzést tesz lehetővé Nagy-Britanniának saját vámpolitikája felett.

        Nyitókép: Pixabay
      
