
# സർക്കാർ ആശുപത്രികളിലെ 4 തരം ഇൻജക്‌ഷൻ മരുന്നിൽ പായൽ!

Published at: **2019-11-05T06:05:00+00:00**

Author: **ആർ.എസ്. രഞ്ജീഷ്**

Original: [ManoramaOnline](https://www.manoramaonline.com/news/kerala/2019/11/05/fungus-in-injection-medicine-in-govt-hospital.html)

തിരുവനന്തപുരം ∙ സർക്കാർ ആശുപത്രികളിൽ ഡയാലിസിസിന് ഉൾപ്പെടെയുള്ള 4 തരം ഇൻജക്‌ഷൻ മരുന്നുകളിൽ കറുപ്പു നിറത്തിലുള്ള പായൽ പോലുള്ള അന്യപദാർഥങ്ങൾ കണ്ടെത്തി. ഗവ.ഡ്രഗ്സ് ലബോറട്ടറി റിപ്പോർട്ട് നൽകിയതിനെ തുടർന്ന് 13 ലക്ഷം രൂപയുടെ മരുന്നുകൾ പിൻവലിച്ചു. ഗോഡൗണുകളിലുള്ളതു നശിപ്പിക്കും.
മെഡിക്കൽ സർവീസസ് കോർപറേഷൻ വഴി എത്തിച്ച പെരിട്ടോണിയൽ ഡയാലിസിസ് ഫ്ലൂയിഡ്, ഡെക്സാമെത്തസോൺ സോഡിയം ഇൻജക്‌ഷൻ, കാത്സ്യം കാർബണേറ്റ് പ്ലസ് വൈറ്റമിൻ ഡി 3 സസ്പെൻഷൻ, റിങേഴ്സ് ലാക്റ്റേറ്റ് ഇൻജക്‌ഷൻ എന്നീ മരുന്നുകളിലാണ് അന്യപദാർഥങ്ങൾ കണ്ടത്. മഞ്ചേരി ‌സിഎച്ച്‌സി, കോട്ടയം, ആലപ്പുഴ മെഡിക്കൽ കോളജ് ആശുപത്രികൾ എന്നിവിടങ്ങളിലാണ് കേടായ മരുന്ന് ലഭിച്ചത്. 
സുഷിരങ്ങളോ കേടുപാടോ ഇല്ലാത്ത കുപ്പികളിൽ അന്യപദാർഥം വന്നതെങ്ങനെയെന്നു വ്യക്തമല്ല. 

        32 മരുന്നുകൾക്ക് ഗുണനിലവാരമില്ല
      
 ഈ വർഷം ഗവ. ആശുപത്രികളിൽ നിന്നു ശേഖരിച്ച 206 മരുന്നുകളിൽ 32 എണ്ണത്തിനു നിലവാരമില്ലെന്നു ഡ്രഗ്സ് ലബോറട്ടറി കണ്ടെത്തി. ഗർഭിണികൾക്കു നൽകുന്ന ഫോളിക് ആഡിസ് ഗുളികയും ഈ പട്ടികയിലുണ്ട്. 
‘‘3 ബാച്ച് മരുന്നുകൾ നിലവാരമില്ലാത്തതാണെങ്കിൽ ആ കമ്പനിയെ വിലക്കും. ഓരോ ബാച്ചിന്റെയും 10% മരുന്നുകളാണ് പരിശോധിച്ചിരുന്നത്. ഇത് 20 ശതമാനമാക്കും’’  
   ഫെലിക്സ് ജോർജ് (ക്വാളിറ്റി കൺട്രോൾ മാനേജർ, കെഎംഎസ്‌സിഎൽ)
