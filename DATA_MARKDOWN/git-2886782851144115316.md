
# A halászat a felelős az óceáni szemét tizedéért

Published at: **2019-11-06T16:37:44+00:00**

Author: **Euronews **

Original: [euronews](https://hu.euronews.com/2019/11/06/a-halaszat-a-felelos-az-oceani-szemet-tizedeert?utm_term=Autofeed&utm_medium=Social&utm_source=Twitter)


        Az óceánokban lévő hulladékok tíz százaléka halászati eszköz a környezetvédők szerint.
      
Becslések szerint minden évben 640 ezer tonna halászháló és más felszerelés kerül a vizekbe - közölte szerdán bemutatott jelentésében a Greenpeace.
A halászati felszerelés a műanyag szemét "leghalálosabb formája" az óceánokban, hiszen arra tervezték, hogy elfogja és megölje a tengeri állatokat. A világ kormányainak cselekedniük kell, hogy "a túlságosan kevéssé szabályozott halászati ipart felelősségre vonják veszélyes hulladéka miatt" - követelte Louisa Casson, a Greenpeace munkatársa.
A jelentés szerint minden használt háló hat százaléka, minden csapda kilenc százaléka és a hosszú horogsorok 29 százaléka marad a vizekben.
A halászati felszerelések a tengeri állatokat megölik vagy megcsonkítják, a szemét pedig már eléri az óceánok távoli területeit is - hangoztatta Thilo Maack, a Greenpeace tengerbiológusa.
Ilyen távoli terület például a Vema tengeri hegy régiója az Atlanti-óceán délkeleti részén, Dél-Afrika partjaitól ezer kilométerre nyugatra.
A térségben 2007-ben betiltották a tengerfenéki vonóhálós halászatot, azóta ott sikeresen regenerálódott egy szinte teljesen kihalt langusztafaj állománya. A kutatók ebben a térségben is találtak hálókat és halcsapdákat.
