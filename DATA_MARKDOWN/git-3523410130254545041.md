
# 
        چاپ هفتم مجموعه طهران قدیم به بازار نشر آمد
      

Published at: **2019-11-03T13:03:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637761/%DA%86%D8%A7%D9%BE-%D9%87%D9%81%D8%AA%D9%85-%D9%85%D8%AC%D9%85%D9%88%D8%B9%D9%87-%D8%B7%D9%87%D8%B1%D8%A7%D9%86-%D9%82%D8%AF%DB%8C%D9%85-%D8%A8%D9%87-%D8%A8%D8%A7%D8%B2%D8%A7%D8%B1-%D9%86%D8%B4%D8%B1-%D8%A2%D9%85%D8%AF)

به گزارش بولتن نیوز، مجموعه ۵ جلدی «طهران قدیم» اثر جعفر شهری به‌تازگی توسط انتشارات معین به چاپ هفتم رسیده است. چاپ اول این‌مجموعه ۱۵ سال پیش عرضه شده بود.
کتاب طهران قدیم، دارای اطلاعاتی درباره وقایع، آداب و رسوم و مشاغل در تهران است و بسیاری از مطالبش دربرگیرنده خاطرات ایام کودکی نویسنده هستند. شهری بر واقعی‌بودن مطالب این کتاب تاکید داشته و آنها را دائره‌المعارفی درباره تهران عنوان می‌کند.
این‌پژوهشگر در چهار جلد اول، به محلات تهران و حدود آن‌ها، انواع پیشه‌ها، برخی عمارات، تعزیه‌خوانی و عزاداری محرم، پهلوانان مشهور، برخی از مظاهر تمدن جدید، مساجد، بقاع، نمایش، قهوه‌خانه‌ها، انواع سرگرمی‌ها، طب و طبابت، جشن‌ها، نوروز، نذورات، مراسم مربوط به خواستگاری، اسامی ماه‌های شمسی و قمری، برخی از احکام دینی، علوم غریبه، سنن و عقائد، تعلیم و تربیت کودکان، آرایش و پوشش و رفتار مردم پرداخته است.
جلد پنجم «طهران قدیم» هم به موضوع آشپزی تهرانی‌های قدیم اختصاص دارد و در آن، از انواع اطعمه و اشربه، مربا، ترشیجات و خواص خوراکی‌ها نوشته شده و دستورالعمل تهیه انواع غذاها با ذکر جزئیات شرح داده شده است.
برخی از منتقدان، این کتاب را نوعی دانشنامه فرهنگ و زبان عامیانه مردم تهران در آغاز قرن بیستم دانسته‌اند و با آثار هدایت در فولکلور قابل مقایسه دانسته‌اند. شهری به شرح آیین‌ها و مراسمی توجه کرده که برخی از آنها امروزه برگزار نمی‌شوند و از مشاغلی یاد کرده که دیگر وجود ندارند.
مجموعه ۵ جلدی این‌کتاب با قطع وزیری، در یک قاب کلی، با مجموع قیمت ۶۰۰ هزار تومان منتشر شده است.
