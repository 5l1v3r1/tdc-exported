
# Yeni Safak: Δικαστήριο μπορεί να μετατρέψει την Αγία Σοφία σε τζαμί

Published at: ****

Author: ****

Original: [CNN.gr](https://www.cnn.gr/news/kosmos/story/196294/yeni-safak-dikastirio-mporei-na-metatrepsei-tin-agia-sofia-se-tzami)

Newsroom, CNN Greece 11:36 , 05 November 2019
Σύμφωνα με το ΚΥΠΕ, το οποίο επικαλείται τουρκική εφημερίδα, η νέα αυτή απόφαση του ανωτάτου αυτού δικαστικού οργάνου της Τουρκίας είναι δεσμευτική και στη βάση αυτής θα ληφθεί νέα απόφαση από το 10ο Τμήμα του Ανώτατου Δικαστηρίου. Με αυτό τον τρόπο η Μονή της Χώρας που είχε μετατραπεί σε μουσείο το 1945, θα μετατραπεί ξανά σε τζαμί.
Σύμφωνα με το πρωτοσέλιδο της εφημερίδας Γενί Σαφάκ υπό τον τίτλο «Προηγούμενο για την Αγία Σοφία», μετά την άλωση της Κωνσταντινούπολης η Μονή της Χώρας (γνωστή για τα μοναδικά ψηφιδωτά της) μετατράπηκε σε τζαμί το 151, ωστόσο, στις 29 Αυγούστου 1945 με απόφαση του Υπουργικού Συμβουλίου μετατράπηκε σε μουσείο.
Η Ένωση Υπηρεσίας για τα Ιδρύματα Ιστορικών Μνημείων και το Περιβάλλον με συνεχείς προσφυγές της στην τουρκική δικαιοσύνη ζητούσε την ακύρωση της απόφασης του Υπουργικού Συμβουλίου.
Το 10ο Τμήμα του Ανώτατου Δικαστηρίου της Τουρκίας απέρριψε το αίτημα της Ένωσης με απόφασή του στις 12 Μαρτίου του 2014 αναφέροντας ότι η απόφαση του Υπουργικού Συμβουλίου του 1945 δεν είναι αντίθετη με το δίκαιο καθώς η Μονή της Χώρας είναι σημαντικό ιστορικό μνημείο της Κωνσταντινούπολης και γίνεται αποδεκτή ως κοινή κληρονομιά.
Ωστόσο, η Ένωση επιμένοντας αυτή τη φορά μετέφερε το θέμα στο Διοικητικό Τμήμα του Ανωτάτου Δικαστηρίου της Τουρκίας το οποίο στις 26 Απριλίου του 2017 αποφάσισε και πάλι ότι η απόφαση του 10ου Τμήματος του Ανώτατου Δικαστηρίου είναι σύμφωνη με τους νόμους και αποφάσισε την έγκρισή της απόφασης. Η Ένωση επανήλθε ωστόσο υποστηρίζοντας ότι η απόφαση του Υπουργικού Συμβουλίου ήταν αντίθετη με τους νόμους ζητώντας διόρθωση της απόφασης του Υπουργικού Συμβουλίου. Τότε το Διοικητικό Δικαστήριο έκανε δεκτό το αίτημα για διόρθωση της απόφασης και αίροντας την προηγούμενη απόφαση μελέτησε ξανά το αίτημα έφεσης.
Αυτή τη φορά το Διοικητικό Δικαστήριο αποφάσισε με έξι ψήφους υπέρ και πέντε εναντίον, ακύρωση της απόφασης του 10ου Τμήματος του Ανώτατου Δικαστηρίου και έκρινε ότι η απόφαση του Υπουργικού Συμβουλίου είχε ληφθεί αντίθετα με τους νόμους και πως ως ευαγές ίδρυμα (που ανήκει στο Ίδρυμα Φατίχ Σουλτάν Μεχμέτ) δεν μπορεί να χρησιμοποιηθεί με άλλο σκοπό πέραν της χρήσης που ορίζεται για τα ευαγή ιδρύματα.
Στην απόφαση αναφέρεται μάλιστα ότι η Μονή της Χώρας «το να είναι ένα ευαγές ίδρυμα υπό την προστασία του κράτους δεν σημαίνει ότι το κράτος μπορεί να αποφασίζει όποτε θέλει και όπως θέλει» και πως πρέπει «να διασφαλίζει ότι χρησιμοποιείται προς το σκοπό που ορίζει ένα ευαγές ίδρυμα».
Σύμφωνα με την ίδια εφημερίδα, μετά την απόφαση αυτή του Διοικητικού Τμήματος του Ανωτάτου Δικαστηρίου τώρα το 10ο Τμήμα του Ανωτάτου Δικαστηρίου θα πρέπει να λάβει ξανά απόφαση και έτσι έπειτα από 74 χρόνια η Μονή της Χώρας θα μπορεί να ανοίξει ξανά για μουσουλμανική προσευχή.

        Διαβάστε επίσης
      
