
# Кулеба у Брюсселі назвав 5 пріоритетів інтеграції до ЄС

Published at: **2019-11-05T12:53:27+00:00**

Author: **Ольга Проскурова**

Original: [Рубрика](https://rubryka.com/2019/11/05/kuleba-u-bryusseli-nazvav-5-priorytetiv-integratsiyi-do-yes/)


        
          Віцепрем’єр-міністр з питань європейської і євроатлантичної інтеграції Дмитро Кулеба відкрив П’яте засідання Комітету асоціації Україна-ЄС, що розпочалося сьогодні в Брюсселі (Королівство Бельгія).
        
      
Про це передає Офіс віцепрем’єра з питань європейської та євроатлантичної інтеграції.
Він нагадав, що нинішній уряд є першим в історії України, який включив у свою офіційну програму діяльності амбітну мету – досягти економічних копенгагенських критеріїв членства в ЄС протягом наступних п’яти років.
За словами Дмитра Кулеби, Угода про асоціацію між Україною та ЄС є основою реформ в Україні. Однак значення та потенціал цієї Угоди значно більші, бо інтеграція України до ЄС на основі цієї угоди є також і шляхом до посилення Європейського Союзу.
Він подякував ЄС за партнерство: «Ми цінуємо вашу тверду підтримку та солідарність в умовах триваючої російської агресії, оскільки Росія продовжує руйнувати нашу країну, незаконно окупувавши Крим та частину Донецької та Луганської областей, а також поширюючи дезінформацію та ненависть по всій країні», – наголосив Віцепрем’єр. Він також підкреслив, що Україна цінує підтримку ЄС в проведенні реформ в країні.
Дмитро Кулеба окреслив п’ять поточних пріоритетів інтеграції України до ЄС. Це, по-перше, секторальна інтеграція.
«Я закликаю вас розробити конкретні спільні кроки, дорожні карти, програми та плани дій для підтримки високої динаміки інтеграції України до цифрового та енергетичних ринків ЄС, спрощення митних формальностей у торгівлі з ЄС, а також у сфері юстиції, свободи та безпеки», – зазначив Віцепрем’єр.

        Другим пріоритетом є подолання наслідків зміни клімату та енергоефективність.
      
«Я представляю Уряд, який сприймає проблему зміни клімату серйозніше, ніж будь-який попередній. Ми від щирого серця вітаємо Європейську Зелену Угоду. Україна готова стати надійним партнером ЄС в декарбонізації, включаючи спільну з ЄС енергетичну систему», – сказав представник українського Уряду.
Третім пріоритетом він назвав приведення положень Угоди про асоціацію у відповідність із реальним зростанням торгівлі, зокрема шляхом перегляду тарифів, безмитних квот та розширення потенціалу через укладення угоди ACAA («промисловий безвіз») після завершення відповідних двосторонніх процедур. Ми сподіваємось якнайшвидше зустріти в Києві місію оцінювання ЄС з питань ACAA», – зазначив Дмитро Кулеба.
Четвертим пріоритетом є європейська інтеграція в регіонах України – так звана децентралізація євроінтеграції.
«Минулого тижня в Маріуполі я брав участь у відкритті регіонального офісу ЄС. Ваше бачення такої присутності на місцях чудово відповідає баченню нашого Уряду в частині відкриття офісів європейської інтеграції у всіх регіонах України. Я був би дуже вдячний, якби Європейський Союз міг нас підтримати у цьому починанні. Я сподіваюся, ви розділяєте моє переконання, що в інтересах ЄС об’єднатися з Урядом з метою подальшого поширення європейських цінностей, стандартів, практик та інструментів, діяти узгоджено, глибше та ефективніше», – підкреслив Віцепрем’єр.

        П’ятим пріоритетом є відновлення інфраструктури Донбасу.
      
Кулеба зазначив, що на шляху досягнення цих цілей є багато обмежень як то бюрократія, фінансові та політичні потрясіння, відсутність амбіцій чи надмірні амбіції. «Але слід пам’ятати вислів: якщо є воля, знайдеться і спосіб. Я розраховую на бажання обох наших сторін максимально використати Угоду про асоціацію для того, щоб разом рухатися вперед заради українського народу та Європи в цілому», – наголосив Віцепрем’єр.
Він також закликав колег як з України, так і з Європейської Комісії скористатися можливостями цього візиту, щоб встановити прямі контакти: «Чим краще ми знаємо і розуміємо один одного, тим більше зможемо планувати і досягати разом».
