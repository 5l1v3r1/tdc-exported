
# Суд із обрання запобіжного заходу Дубневичу пішов до нарадчої кімнати

Published at: **2019-11-02T11:32:23+00:00**

Author: ****

Original: [Українська правда](https://www.pravda.com.ua/news/2019/11/2/7230801/)

Вищий антикорупційний суд, який обирає запобіжний захід народному депутату Ярославу Дубневичу, видалився до нарадчої кімнати для прийняття рішення.
Джерело: трансляція засідання Вищого антикорупційного суду
Деталі: Засідання суду щодо обрання запобіжного заходу, розпочате у п'ятницю, продовжилося в суботу.
Сторона обвинувачення просить арешт на 60 днів із альтернативою внесення застави у розмірі трохи більше 93 мільйонів гривень, обґрунтовуючи це тим, що на волі Дубневич може переховуватися, впливати на свідків та інших підозрюваних, а також перешкоджати розслідуванню провадження іншим чином.
Натомість адвокати просять відпустити їхнього підзахисного на поруки.
"Я нікуди не збираюся тікати і не збираюся переховуватися від слідства", - запевнив Дубневич.
Він наголошував, що історія з його підозрою тягнеться вже давно, з грудня 2018 року. При цьому за його словами, його жодного разу не кликали давати свідчення.
Адвокат Дубневича при цьому заявив, що особи, які готові взяти його на поруки, користуються довірою широкого кола населення.
Що було раніше: На засіданні з обрання запобіжного заходу Дубневичу у п'ятницю адвокат повідомив, що його готові взяти на поруки "під письмове зобов'язання" 9 народних депутатів: Ігор Палиця, Віктор Бондар, Тарас Батенко, Анатолій Урбанський, Петро Юрчишин, Віктор Балога, Антон Кіссе, Сергій Мінько та Ігор Колихаєв.
Усі поручителі – з парламентської групи "За майбутнє", до якої входить Дубневич.

        Передісторія:
      
