
# Lysbakken reagerer på Hauglies gransking

Published at: **2019-11-07T09:29:33+00:00**

Author: **Jørgen Gilbrant**

Original: [Dagbladet.no](https://www.dagbladet.no/nyheter/lysbakken-reagerer-pa-hauglies-gransking/71792565)

- I utgangspunktet mener vi at Stortinget burde vært tyngre involvert i denne prosessen. Jeg er ikke fornøyd med hvordan det har vært så langt. Enten burde Stortinget ha nedsatt kommisjonen eller hatt en prosess der kommisjonen ikke blir nedsatt før det er en eksplisitt enighet mellom regjeringen og opposisjonspartiene, sier SV-leder Audun Lysbakken til Dagbladet.
Lysbakken står i vandrehallen og har nettopp sett arbeids- og sosialminister Anniken Hauglie (H) blitt intervjuet etter at hun var til stede på møtet mellom de parlamentariske lederne på Stortinget.
- Jeg har vært i dialog med partiene på Stortinget om mandat hele uka og vært opptatt av å få innspill på mandatet, men også personer, sier Hauglie om prosessen, der regjeringen skal sette ned en granskingskommisjon etter innspill fra Stortinget.
Hauglie søker altså å forankre granskingen av Nav-skandalen, der hun selv er en sentral aktør, i Stortinget.
- Jeg skjønner at Hauglie har dårlig tid, det har jeg også. Men vi har vært opptatt av at en bør søke å komme til enighet om dette. Det gjenstår å se om regjeringen er interessert i det eller ikke, sier Lysbakken.

        En av bekymringene Lysbakken har er at granskingen ikke tar utgangspunkt i ofrene.
      
- Det vi er særlig opptatt av er at de menneskene som er rammet av denne skandalen og de som bruker Nav-systemet hver dag, deres situasjon må være et sentrum i denne granskingen. Det må være representanter som taler deres sak og et mandat som veldig tydelig ser etter hvilke systemfeil som har fratatt fattige og syke mennesker rettssikkerhet, sier Lysbakken.

        En annen utfordring er at arbeids- og sosialminister Anniken Hauglie (H) selv har vært så sentral aktør i skandalen.
      
- Denne skandalen handler i stor om hvordan departementet har håndtert saken og vi er også nødt til å se på domstolene og påtalemyndighetens rolle. Begge disse hensynene tilsier at enten Stortinget burde sette ned kommisjonen eller hadde en enda mer aktiv rolle, sier SV-lederen.
