
# పవన్‌ కల్యాణ్‌ అజ్ఞానవాసి

Published at: **2019-11-05T04:34:19+00:00**

Author: ****

Original: [Andhrajyothy](https://www.andhrajyothy.com/artical?SID=946751)

ADVT
అమరావతి, నవంబరు 4(ఆంధ్రజ్యోతి): జనసేన అధ్యక్షుడు పవన్‌ కల్యాణ్‌ చేపట్టిన లాంగ్‌ మార్చ్‌పై పలువురు మంత్రులు, ఎమ్మెల్యేలు విమర్శల దాడి చేశారు. ‘పవన్‌ కల్యాణ్‌ ఓ అజ్ఞానవాసి. వాస్తవాలు తెలుసుకోకుండా మాట్లాడుతున్నారు. విశాఖలో ఆయన నిర్వహించింది రాంగ్‌ మార్చ్‌. అన్నయ్య చిరంజీవిని అడ్డంపెట్టుకొని పైకి ఎదిగారు’ అని మంత్రి అవంతి శ్రీనివాస్‌ మండిపడ్డారు. సోమవారం ఉదయం వీఎంఆర్‌డీఏ చైర్మన్‌ ద్రోణంరాజు శ్రీనివాస్‌, ఎంపీ సత్యనారాయణ, ఎమ్మెల్యే కన్నబాబు రాజు, మాజీ ఎమ్మెల్యే మళ్ల విజయప్రసాద్‌, పార్టీ నేత వంశీకృష్ణ శ్రీనివా్‌సతో కలిసి మీడియాతో మాట్లాడారు. సినిమాలు వేరు, రాజకీయాలు వేరు అన్న విషయం ఆయనకు తెలియడం లేదన్నారు.
 తాట తీస్తా, తోలు ఒలుస్తా అన్న భాష ఏమిటంటూ మండిపడ్డారు. ప్రశ్నించడానికే పార్టీ పెట్టానని చెప్పే పవన్‌ చంద్రబాబుని ఎందుకు ప్రశ్నించడం లేదన్నారు. పవన్‌ కల్యాణ్‌ కాపు యువతను పెడదోవ పట్టిస్తున్నారని, కాపులు వాస్తవాలు గ్రహించాలని అవంతి విజ్ఞప్తి చేశారు. భవన నిర్మాణ కార్మికులపై ఆయనకు అంత ప్రేమ ఉంటే వారి కోసం ఓ సినిమాలో నటించి, ఆ డబ్బులు వారికి ఇవ్వాలని అవంతి సూచించారు. పవన్‌ దురుద్దేశంతోనే విశాఖలో లాంగ్‌మార్చ్‌ నిర్వహించారని ఎంపీ సత్యనారాయణ అన్నారు. పవన్‌కు ప్రజలే గుణపాఠం చెప్తారని డిప్యూటీ సీఎం నారాయణస్వామి చిత్తూరు జిల్లా పెనుమూరులో అన్నారు.
