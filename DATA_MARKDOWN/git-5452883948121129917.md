
# Si avventurano in montagna alla ricerca di funghi e si perdono

Published at: **2019-11-05T17:52:00+00:00**

Author: **Redazione**

Original: [AvellinoToday](http://www.avellinotoday.it/cronaca/dispersi-cercatori-funghi-5-novembre-2019.html)

Gli Agenti del Commissariato di Lauro (AV) hanno tratto in salvo una coppia di coniugi, originaria del salernitano, 68enne lui, 64enne la donna, scomparsi nelle zone montuose di Taurano. L’episodio è avvenuto nella tarda mattinata di ieri 4 novembre, allorquando i due, dopo aver parcheggiato l’auto a fondo valle, si erano addentrati nelle montagne circostanti alla ricerca di funghi. Purtroppo l’inesperienza della coppia e le avverse condizioni metereologiche hanno fatto sì che si perdessero e, senza punti di riferimento e poca conoscenza dei luoghi, nutrire poche speranze di rientro. L’uomo, fortunatamente riusciva con il cellulare a contattare il 113, i cui operatori, appartenenti alla Sala Operativa di Napoli, considerato il prefisso telefonico del luogo, dopo aver calmato, con non poche difficoltà i due sprovveduti “escursionisti”, si adoperavo immediatamente per prestare loro soccorso.
Nella circostanza, infatti, veniva contattato il Commissariato di Lauro che messo a conoscenza dell’accaduto, dopo aver allertato anche I Vigili del Fuoco, immediatamente poneva in campo uomini e mezzi che in pochi minuti raggiungevano il posto indicato. Nonostante si tentasse di contattare l’uomo sul cellulare, questi non rispondeva e pertanto si incominciava a temere anche per la loro incolumità. Solo dopo incessanti ed estenuanti ricerche, protrattesi per alcune ore con non poche difficoltà, visto anche lo stato impervio della zona da esplorare, i due venivano rintracciati nella folta vegetazione del posto. Visibilmente infreddoliti e scossi per l’accaduto, ma felici per aver intravisto le divise dei poliziotti, venivano pertanto tratti in salvo ed aiutati a scendere a valle ove veniva prestato loro ogni possibile supporto atto ad alleviare la brutta avventura, fortunatamente conclusasi positivamente.
