
# Čínská provincie uzavřela všechny skleněné mosty

Published at: **2019-11-01T07:09:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/cinska-provincie-uzavrela-vsechny-sklenene-mosty/1815845?utm_source=rss&utm_medium=feed)

Peking - Čínská provincie Che-pej za posledních 18 měsíců z bezpečnostních důvodů uzavřela všech 32 skleněných turistických atrakcí zahrnujících mosty, chodníky a vyhlídkové plošiny. V současnosti procházejí kontrolami. Informovala o tom čínská státní televize CCTV.
Atrakce na 24 místech provincie se začaly uzavírat od března 2018; čínská média ale tomuto opatření dosud velkou pozornost nevěnovala, napsala zpravodajská stanice BBC. Čína v posledních letech zažívá obrovský rozmach skleněných atrakcí, které už se ale staly dějištěm nehod, jež si vyžádaly nejméně dvě úmrtí.
V Číně je odhadem 2300 skleněných mostů a neupřesněný počet skleněných chodníků a skluzavek. Jejich cílem je přilákat turisty toužící po dobrodružství a vydělat na rostoucí čínské domácí turistice.
"Skleněné šílenství" spustil most Čang-ťia-ťie v provincii Chu-nan, který byl v době svého otevření v roce 2016 nejvyšším a nejdelším mostem se skleněným dnem.
V letošním roce ale jeden turista zahynul a dalších šest se zranilo, když spadli ze skleněné skluzavky v provincii Kuang-si. Kvůli dešti začala být skluzavka příliš kluzká; oběť prorazila ochranné zábradlí a zemřela kvůli těžkému poranění hlavy. V roce 2017 zahynul jeden turista při obdobné nehodě na skleněné skluzavce v provincii Chu-pej.
Čínská vláda letos vyzvala místní turistické úřady, aby provedly "důkladné bezpečností posouzení" projektů skleněných mostů. Už v roce 2015 praskl v provincii Che-nan skleněný chodník, přestože byl otevřený teprve dva týdny.
