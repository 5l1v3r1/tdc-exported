
# “Chi Odia Paga”, la piattaforma che offre assistenza legale alle vittime degli haters

Published at: **2019-11-05T22:00:00+00:00**

Author: **Chiara Severgnini**

Original: [Corriere della Sera](https://www.corriere.it/tecnologia/19_novembre_06/chi-odia-paga-piattaforma-che-offre-assistenza-legale-vittime-haters-56a7b014-fbc9-11e9-9c72-2ef647a878f6.shtml)

«La legge è uguale per tutti e finalmente da oggi chi odia paga». Questo è lo slogan, ambizioso, con cui viene annunciato l’arrivo di una start up che punta a combattere l’odio online con gli strumenti offerti dalla legge. Si chiama “Chi Odia Paga” (COP), è stata fondata nel 2018 dall’imprenditore Francesco Inguscio, già CEO del venture accelerator Nuvolab, con la consulenza dall’avvocato Giuseppe Vaciago, esperto di diritto delle nuove tecnologie, e punta a diventare operativa all’inizio del 2020.
COP promette assistenza legale «in tempi rapidi» e dai «costi contenuti» a chi è vittima di diffamazione, stalking, revenge porn, cyberbullismo o hate-speech in Rete. Come? Grazie a una piattaforma web facile da usare, ma impeccabile dal punto di vista giuridico, perché messa a punto da un team di legali specializzati. Un esempio da manuale di quello che in gergo si chiama Legal Tech, cioè l’uso della tecnologia per offrire servizi di natura legale. «Oggi offendere non costa nulla, è facile e veloce. La difesa, al contrario, è costosa, richiede tempo, sembra inaccessibile. C’è uno spread di giustizia tra offesa e difesa che vorremmo colmare: non è giusto che solo i ricchi possano tutelarsi legalmente se vengono insultati sui social». Obiettivo ambizioso, come ammette lo stesso fondatore: «All’inizio quando ho raccontato cosa volevo fare all’avvocato Vaciago, che poi sarebbe diventato il legal advisor di COP, lui mi ha detto: “sei pazzo!” Ma io credo che una persona con una nuova idea sia considerata pazza solo finché il mercato non le dà ragione». «Inizialmente ero perplesso», conferma Vaciago, «ma dopo mesi di lavoro siamo riusciti a mettere a punto un prodotto che ha grandi potenzialità».
All’atto pratico, come funziona? Alcuni dettagli di COP devono essere ancora definiti, ma il suo funzionamento, a grandi linee, è già stato tratteggiato e sarà diviso in tre fasi. La prima, affidata a un’intelligenza artificiale, servirà a scremare gli utenti. Chi ritiene di essere stato vittima di odio online potrà accedere alla piattaforma e, attraverso un questionario, verificare se quello che ha subìto è un reato oppure no. «Parafrasando il detto “non è tutto oro quel che luccica”, si può dire che non è tutto odio quel che urtica», spiega Inguscio, «bisogna distinguere i reati dalle opinioni magari fastidiose ma lecite». Per farlo COP mette a disposizione una procedura guidata, attraverso una checklist da compilare. Un iter semplice, ma dietro cui c’è un lavoro certosino, come spiega Vaciago: «Lo sforzo che abbiamo fatto, anche grazie a due ricercatrici di Milano e Pisa che hanno collaborato al progetto, è stato quello di categorizzare la giurisprudenza su questi reati per creare la checklist».
A quel punto, la vittima sarà chiamata compilare un secondo questionario, più aperto, in cui raccontare nel dettaglio cosa è accaduto, anche attraverso il caricamento di un file audio — una sorta di messaggio vocale — che permette di esprimere con maggiore chiarezza e spontaneità la propria versione dei fatti. In questa seconda fase l’intelligenza artificiale cede il posto a un legale specializzato, capace di guidare le vittime in tutti quei servizi che, precisa l’avvocato Vaciago, precedono l’azione legale vera e propria, ma non per questo sono meno importanti: l’acquisizione e la cristallizzazione della prova (uno screenshot fatto con il cellulare, ad esempio, non vale in tribunale) e la richiesta di rimozione del contenuto (in gergo, “take down”).
E chi vuole sporgere denuncia? Potrà farlo, se vuole, anche con il supporto dei legali che aderiranno al progetto quando sarà lanciato. Ma questo terzo step non avverrà tramite la piattaforma. «C’è un perimetro preciso, tracciato dalla legge e dal codice deontologico forense, per tutto ciò che riguarda l’azione legale», precisa Inguscio. Offrire un servizio utile ai cittadini senza sconfinare nell’esercizio abusivo della professione forense, però, è possibile. «Siamo in contatto con l’ordine degli avvocati», spiega Vaciago, «per definire gli ultimi dettagli del protocollo. Quel che sappiamo già di poter fare, perché non rientra tra le attività riservate agli avvocati, è rendere più veloce e più semplice la fase che precede l’azione legale. Già così speriamo, nel medio periodo, di fare la differenza. Di fatto quello che stiamo mettendo a punto con COP è un kit utile sia al cittadino sia alle autorità per affrontare correttamente dal punto di vista giuridico l’odio online. In futuro speriamo di lavorare su grandi numeri e di ottenere così anche dei dati che possano rivelarsi utili per fare sensibilizzazione e per analizzare fenomeno».
Dietro al “fenomeno” dell’odio online — in tutte le sue forme, dallo stalking alla diffamazione — c’è un problema culturale che precede quello giuridico e su cui tornano tanto Inguscio quanto Vaciago. «Molte persone», spiega il primo, «faticano a capire cosa è reato e cosa non lo è. Non è tutto odio. E bisogna evitare la caccia alle streghe. Per questo la piattaforma di COP offrirà delle spiegazioni anche a chi, secondo l’analisi fatta dalla checklist iniziale, non ha subìto un reato: vogliamo contribuire a fare chiarezza». Questa confusione giuridica si vede anche, specularmente, nel modo in cui agiscono molti odiatori. Secondo Vaciago, nonostante il dibattito che negli ultimi giorni ha tenuto banco sul presunto legame tra odio e anonimato online, «la stragrande maggioranza delle persone che commettono un reato di opinione come la diffamazione, con le sue eventuali aggravanti (come l’odio razziale, ndr), lo fa con nome e cognome in bella vista». «Spesso», aggiunge l’avvocato, «queste persone non percepiscono il disvalore sociale del loro comportamento e non sono consce del fatto che stanno commettendo un illecito».
Sono tre le variabili che incideranno di più sulla capacità di COP di fare la differenza: comodità, efficacia, costo. Se le prime sono tutte da testare sul campo - una volta che COP sarà online con la fase di test - la terza è ancora da chiarire. L’obiettivo, anche in questo caso, è ambizioso: garantire un costo, come già detto, “contenuto”, puntando alla gratuità totale. «Pagare gli avvocati è sacrosanto, ma non penso che debbano essere le vittime a farlo», chiosa Inguscio, che non a caso ha voluto fare di COP una “startup innovativa a vocazione sociale” (Siavs). Cosa significa? «Per statuto dovremo reinvestire parte dei nostri introiti nel sociale e io mi sto già guardando attorno», risponde, «ma prima devo rendere COP sostenibile. Anche se ci saranno, spero, tanti avvocati disposti a fare la loro parte pro bono, avremo molte altre spese da sostenere. Per questo sto cercando di coinvolgere investitori e soggetti corporate che non siano interessati solo al profitto, perché i ritorni di COP non saranno solo economici ma anche sociali e di immagine. Non è un caso che a sostenerci sia stata, per ora, Oltre Venture, che è un fondo di impact investing (che ha investito 200mila euro in un primo round seed, ndr)».
Cosa c’è dietro tanta determinazione? «Io sono maschio, bianco, eterosessuale e non ho disabilità. Non subisco alcuna discriminazione. Però l’odio mi riguarda lo stesso», risponde Inguscio, che per spiegarsi meglio fa riferimento allo spot di COP che oggi accoglie i visitatori sul sito web della piattaforma in attesa del lancio: «Ho voluto che fosse ispirato al sermone del pastore luterano Martin Niemöller, che negli Anni 30, in Germania, cercava di ammonire i suoi concittadini sui rischi del nazismo. Il suo obiettivo era scuotere le coscienze di chi non era (ancora) discriminato. Vorrei fare lo stesso con COP: una chiamata alle armi di tutti per fermare l’odio online».
