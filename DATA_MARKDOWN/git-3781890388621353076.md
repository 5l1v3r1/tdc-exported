
# เศรษฐีใจบุญเมืองชลฯ แจกอาหารเจฟรีให้ชาวบ้าน20ปี

Published at: **2019-11-02T03:00:00+00:00**

Author: ****

Original: [เดลินิวส์](https://www.dailynews.co.th/article/738893)


        ชื่นชมเศรษฐีใจบุญพร้อมเพื่อนๆ รวมตัวกันแจกฟรีอาหารเจให้ชาวบ้าน ควักกระเป๋าปีละเฉียดล้าน ทำต่อเนื่องนานกว่า 20 ปี เผยเข้าใจถ่องแท้ยามอด-ยามลำบาก ทรมานเพียงใด เชื่อมีเหลือแล้วแบ่งปันจะทำให้ลูกหลานเป็นคนดี-กิจการเจริญรุ่งเรือง
      
กดสมัครกันเป็นมือระวิงสำหรับมาตรการ "ชิมช้อปใช้" ทั้งเฟส 1 และ 2 เต็มพิกัดเรียบร้อยโรงเรียนประยุทธ์ไปแล้ว บอกตรงๆ ส่วนตัวไม่เห็นด้วยกับมาตรการให้ปลาแต่ไม่ให้เบ็ด...ที่ผ่านมาไม่สังเกตเหรอ ช่วงหยุดยาวมองไปทางไหนก็มีแต่ผู้คน-นักท่องเที่ยวเต็มไปหมด ไม่ต้องให้เงินเขาก็แห่กันไปเที่ยวอยู่แล้วครับท่าน อีกอย่างการให้ครั้งนี้ผลประโยชน์มันไปตกกับใครล่ะ ทำไมไม่กำหนดว่าเงินที่ได้ต้องเอาไปซื้อของโอท็อป หรือของฝากของแต่ละจังหวัด ห้ามซื้อสินค้าอื่นๆ เม็ดเงินมันจะได้ไหลไปอยู่ในกระเป๋าผู้ประกอบการรายย่อยบ้าง อย่าเห็นแก่ห้างร้าน-ผู้ประกอบการรายใหญ่มากนัก...ไอ้พวกนี้มันรวยอยู่แล้วยังจะเติมความรวยให้มันอีก  พูดเรื่องความจนกับความรวย อย่างแรก(จน)ไม่มีใครอยากสัมผัสหรอก ซึ่งความจนอาจแบ่งได้ 2 ประเภทคือ จนเพราะไม่มี กับจนเพราะไม่พอ จนเพราะไม่มีสมควรช่วยเหลือ แต่จนแล้วไม่พอก็คือรวยแล้วไม่เอื้อเฟื้อผู้อื่นนี่น่าไปเกิดใหม่...เข้าเรื่องดีกว่าวีคนี้ขอนำเสนอควันหลงเกี่ยวกับเทศกาลถือศีลกินเจที่เพิ่งจะผ่านมา เป็นเรื่องราวของเศรษฐีใจบุญ 2 ผัวเมียคือ “คเณศ-จิตรภรณ์ ชินธนกิจ” เจ้าของร้านชลบุรีโชคถาวรจำหน่ายยางรถยนต์ และหล่อดอกยาง ตั้งอยู่ริมถนนสายเศรษฐกิจ หมู่ 5 ต.บ้านสวน อ.เมือง จ.ชลบุรี ทุกปีจะเห็นภาพประชาชนมากมายทั้งหญิงชาย เด็ก คนชรามาต่อแถวรับอาหารเจฟรีจากเศรษฐีใจบุญตลอดระยะเวลา 10 วัน เขาทำมาตลอดนานกว่า 20 ปี เขาทำเพื่อ-เพราะอะไร...ไปฟังเรื่องราวอันน่าประทับใจกันดู...  
 คเณศ บอกถึงจุดเริ่มต้นในการแจกอาหารเจฟรีว่า "บรรพบุรุษครอบครัวผมเดินทางมาอยู่ในเมืองไทยหอบเสื่อผืนหมอนใบมาจากประเทศจีน ชีวิตยากลำบากมากเตี่ยต้องทำงานเป็นจับกัง พี่น้องทุกคนรวมทั้งผมต้องอดมื้อกินมื้อ ยามว่างจากเรียนหนังสือต้องเดินเท้าเปล่าไปขายขนมปัง-ขายไอติมตัดราคาแท่งละเพียง 1 สลึง จึงเข้าใจถ่องแท้ว่ายามอด-ยามลำบากมันทรมานเพียงใด แต่ถึงจะจนจะลำบากอย่างไรเตี่ยก็ยังคงสอนลูกๆ ทุกคนเสมอว่าจนได้แต่ห้ามคดโกงเอาเปรียบใครเด็ดขาด และให้มีน้ำใจเป็นคนดี" เศรษฐีใจบุญ บอกต่อว่า พ่อทำสิ่งที่พร่ำสอนให้ลูกๆ ดูเป็นตัวอย่างให้เห็น อย่างเช่นในหลายๆ ครั้ง พ่อยอมทิ้งงาน-ทิ้งเวลาพักผ่อน ออกไปช่วยเก็บศพตามสถานที่ต่างๆ เพราะในสมัยก่อนยังไม่มีมูลนิธิฯเหมือนเช่นในปัจจุบัน โดยพ่อไม่รับเงินแม้แต่บาทเดียว ยามมีงานที่ศาลเจ้าพ่อก็รีบเข้าไปช่วยลงมือลงแรงอย่างเต็มกำลัง ทำด้วยใจไม่หวังสิ่งใดตอบแทนเช่นกัน สิ่งเหล่านี้-สิ่งที่พ่อทำค่อยๆ ซึมซับมาสู่ลูกๆ จนพวกเราเป็นคนดี และมีน้ำใจเช่นเดียวกับพ่อ 
 “ต่อมาผมแต่งงานมีครอบครัวกับนางจิตรภรณ์ ซึ่งนับว่าเป็นคู่บุญคู่บารมี เพราะภรรยาก็ชอบทำบุญ-มีจิตใจเมตาเอื้ออารีเหมือนกัน ชีวิตก็เริ่มดีขึ้นมาเรื่อยๆ จากการมาจับธุรกิจหล่อยาง เปลี่ยนยางรถบรรทุก เก็บหอมรอมริบ ขยันทำมาหากินจนมีเงินเก็บ ซื้อที่ซื้อทางเป็นมรดกให้ลูกหลาน เมื่อยามเหลือก็แบ่งปันเท่าที่จะสามารถทำได้ ทั้งบริจาคเงินสร้างตึกให้กับโรงพยาบาลชลบุรี ทำบุญ-ทำทาน-บริจาคทรัพย์สิ่งของให้กับผู้ยากไร้อย่างสม่ำเสมอ ยามจังหวัดฯ มีงานบุญใดก็มักจะเป็นโต้โผใหญ่ยื่นมือให้ความช่วยเหลือทั้งกำลังกาย และกำลังทรัพย์ไม่เคยขาด มูลนิธิฯในประเทศขัดสนหากทราบก็จะไปช่วยเหลือ ยามเจอพิษเศรษฐกิจถูกโกงไปนับล้านบาท ยอดขายตกก็ไม่ย่อท้อ อดทน และคิดเสียว่าเงินที่ถูกโกงไปถือว่าทำบุญจะได้สบายใจ”
 ส่วนการแจกอาหารให้กับชาวบ้านช่วงเทศกากลกินเจ ครอบครัวทำเช่นนี้มานานกว่า 20 ปีแล้ว ตนจะเป็นคนตื่นมาหุงข้าวอบเผือกด้วยตัวเอง ส่วนภรรยาจะออกไปจ่ายตลาดเลือกแต่ของดีๆ มาทำอาหารเจด้วยตัวเองเช่นกัน เพราะคิดว่าหากจะทำให้คนได้กินต้องให้เขาได้กินของอร่อย-ของดี รวมรายจ่ายตลอด 10 วันของการกินเจที่ผ่านมาประมาณ 7 แสนบาท ทั้งนี้ก็มีเพื่อนๆ มาร่วมบุญ-ร่วมแรงตามกำลังศรัทธาด้วย การแจกอาหารเจจะมีให้ทั้งทานที่จุดแจก และให้ใส่ถุงกลับบ้าน อาหารที่ทำแจกก็มีหลากหลาย อาทิ ข้าวมันไก่เจ ต้มจืด ผัดผัก แกงส้ม ต้มยำ ก๋วยจั๊บ แกงเลียง แกงลาว ผัดกระเพรา ของหวาน น้ำดื่มรวมกว่า 20 อย่าง   “ความดีที่ทำทุกวันนี้ ในทางความเชื่อของคนเชื้อสายจีนจะช่วยให้ลูกหลานเป็นคนดี-เจริญรุ่งเรือง และที่สำคัญยามเราทำความดีจิตใจเราจะมีแต่ความสุข ยามเจอปัญหาอย่าท้อถอย มานะ อดทน อย่าคดโกงใคร มีใจเมตตา ดังคำที่ว่ายิ่งหวงยิ่งหด-ยิ่งให้ยิ่งหอม”
 จิตราภรณ์ บอกว่า การทำบุญมีกลุ่มเพื่อนผู้ใจบุญมาร่วมด้วย ตนและสามีออกประมาณ 3 แสนบาทของทุกปี มีบางคนเอาวัตถุดิบเช่นข้าวสาร อาหารแห้ง และผักต่างๆ มาร่วมทำบุญด้วย แล้วก็มีญาติมาร่วมเงินบ้าง บางคนก็มาร่วมแรง มีนางฟ้ามาช่วยทุกคน ทำแล้วมีความสุข เผื่อแผ่ผู้มีรายได้น้อยทำด้วยใจไม่หวังสิ่งใดตอบแทน 
 รวยแล้วรู้จักแบ่งปัน-รวยแล้วรู้จักให้ ให้โดยไม่มีเงื่อนไขใด ๆ รวยน้ำใจ นี่แหละคนรวยที่แท้จริง...สุดท้ายขออวยพรให้ท่าน-ครอบครัว และบริวารเพื่อนฝูงจงมีแต่ความสุข มีสุขภาพร่างกายที่แข็งแรง ไม่เป็นโรคภัยไข้เจ็บ อายุยืนหมื่นปีอยู่กับลูกหลานไปนาน ๆ ตลอดไป. คอลัมน์ คนดีของสังคมโดย “เหยี่ยวขาว”ข้อมูล-ภาพ โดย “สิรสา บริบูรณ์” เดลินิวส์ออนไลน์ จ.ชลบุรี  ขอบคุณภาพบางส่วนจากคุณอัมพร แสงแก้วร่วมสนับสนุนคนดีของสังคมโดย :
