
# Il rapper siciliano Mak canta di ricerca insieme a Tony Dallara

Published at: **2019-11-01T06:59:16+00:00**

Author: **Pierluigi Siclari**

Original: [Tempostretto](https://www.tempostretto.it/news/il-rapper-siciliano-mak-canta-di-ricerca-insieme-a-tony-dallara.html)

È da poco in rotazione radiofonica e su Youtube il brano Anime, nuovo singolo del rapper Alessandro Macaluso, in arte Mak. La canzone vede anche il ritorno sulla scena musicale di Tony Dallara, vincitore del Festival di Sanremo nel ’60 con Romantica, insieme a Renato Rascel.
Nato a Palermo ventisette anni fa, Mak si è avvicinato giovanissimo alla musica e al ballo. “Ho iniziato, come molti, imitando Michael Jackson. In breve tempo mi sono innamorato di ogni tipo di ballo. Mio padre, inoltre, è un batterista, e anche io ho suonato questo strumento”.
Tra le esperienze di Mak, anche quella, fatta da adolescente, come inviato di Radio Azzurra. “Durante i primi anni di Facebook c’era una piattaforma streaming che permetteva a chiunque di trasmettere online. Facevo un programma che venne notato dagli speaker del format Ikiwa di Radio Azzurra. Iniziarono a prendermi bonariamente in giro, nello stile dello Zoo di 105, per intenderci. Poi mi invitarono in studio e nacque una collaborazione per cui, per circa un anno, intervistavo i passanti nelle zone più centrali di Palermo”.
In seguito Mak si concentra a pieno sulla musica, e il suo primo inedito, Bam Bam Bam, viene pubblicato nel maggio del 2017. Con Bam Bam Bam Mak arriva a esibirsi sul palco del Festival Show. “In quell’occasione incontrai per la prima volta Tony Dallara, e il produttore Vladimiro Tosetto mi propose un featurig. Mi è stata data totale libertà, e ho iniziato a scrivere quello che sarebbe diventato il testo di Anime”.

        “La canzone racconta dell’incontro tra due generazioni diverse, e di un percorso di ricerca. Percorso lungo il quale spesso veniamo distratti da molte cose. La ricerca dovrebbe portare al nostro proprio io, e non a quei simboli che ci vengono imposti dall’esterno”.
      
