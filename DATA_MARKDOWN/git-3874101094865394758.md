
# Parmak İzi Okuyucusunu 20 Dakikada Kandırdılar!

Published at: **2019-11-04T11:00:00+00:00**

Author: **CHIP Online**

Original: [CHIP Online](https://www.chip.com.tr/haber/parmak-izi-okuyucusunu-20-dakikada-kandirdilar_84880.html)

Telefonunuzun güvenliği için parmak izinize güvenmek, düşündüğünüz kadar güvenli olmayabilir. Bir parmak izi okuyucusunu kandırmak için sadece izin bir fotoğrafına, özel bir uygulamaya ve göreceli olarak ucuz bir donanıma ihtiyaç var.
Çinli hacker'lar, akıllı telefonlardaki biyometrik güvenlik sistemlerini sadece 20 dakika içerisinde geçebilen bir yöntem geliştirdi. Cam üzerinde bırakılan parmak izlerinin fotoğrafını kullanan Tencent Güvenlik'ten X-Lab ekibi, parmak izi okuyucularını kandırabilecek kadar karmaşık parmak izi klonları üretmeyi başardı.
Ekip, Şangay'daki GeekPwn 2019 hacking konferansında bunun bir gösterimini yaptı. Gösterim sırasında izleyicilerden birinin bir cama dokunması istendi ve daha sonra bu parmak izinin fotoğrafı çekilerek işleme başlandı. Özel olarak geliştirilen uygulama ile fotoğraf işlendi ve açıklanmayan bir donanım seti kullanılarak fiziksel bir model yaratıldı.
Kullanılan yöntem tam olarak açıklanmamış olsa da, bir çeşit 3D yazıcının kullanıldığı tahmin ediliyor. Yöntem, parmak izi okuyucusu olan üç akıllı telefon ve iki diğer cihazı kandırmak için kullanıldı.
Eğer parmak izi okuyucusunun güvenliğini aşmak fikri gözünüzü korkutmadıysa, işlemin sadece 20 dakikada gerçekleştiğini duymak herhalde keyfinizi kaçıracaktır. Ayrıca kullanılan yazılım ve donanımın pahalı olduğu da söylenemez. Çin medyası ile konuşan ekip lideri Chen Yu, kullanılan donanım için sadece 140 doların yeterli olduğunu söyledi.
