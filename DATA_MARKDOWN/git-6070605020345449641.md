
# Sánchez rectifica sobre la Fiscalia: És autònoma. Ahir no vaig ser gaire precís

Published at: **2019-11-07T11:51:21+00:00**

Author: ****

Original: [Ara.cat](https://www.ara.cat/politica/Eleccions-generals-10-N-Sanchez-fiscalia_0_2339766151.html)

El president del govern espanyol en funcions, Pedro Sánchez, ha admès que va cometre un error quan va afirmar aquest dimecres que el seu executiu controlava la Fiscalia i que no va ser “gaire precís” durant l’entrevista ahir a RNE. "Són moltes hores" durant la campanya, s'ha excusat. En una nova entrevista a La Sexta aquest dijous, Sánchez ha subratllat que el nomenament de la Fiscalia depèn del govern central “però és autònoma” i "té independència". El líder del PSOE ha assegurat que ell “sempre ha respectat el poder judicial” i que l’únic que volia dir és que “no hi ha ningú per sobre de la llei”.
Pedro Sánchez també ha fet marxa enrere en el seu compromís durant el debat electoral de portar Puigdemont a Espanya perquè sigui jutjat. "Són expressions que s'utilitzen als debats", s'ha justificat. "El compromís del govern d'Espanya és que les sentències es compleixin", ha assegurat. "El nostre paper és ajudar la Fiscalia i el poder judicial a fer que es compleixin les sentències", ha insistit. 
El president del govern espanyol en funcions no ha revelat si la rectificació del sistema Sirene –el que gestiona les euroordres– de la paraula desproporcionada per referir-se a l'euroordre de l'exconsellera Clara Ponsatí responia a pressions diplomàtiques i s'ha limitat a dir que l'únic que ha fet la policia britànica és demanar més informació sobre la sentència del Procés. "Hem rebut les disculpes de l'ambaixador", ha dit Sánchez. 
El líder del PSOE també ha qualificat de "greu" la informació que apunta que els CDR detinguts haurien preparat presumptament l'ocupació del Parlament de Catalunya amb el vistiplau del president de la Generalitat, Quim Torra. "El que ha de fer Torra és comparèixer al Parlament i explicar si dona veracitat a aquestes informacions", ha demanat Pedro Sánchez.
