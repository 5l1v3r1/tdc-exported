
# Pustý areál vinařských závodů v Kyjově znovu ožije. Plánují tam stavbu 85 bytů

Published at: **2019-11-01T13:38:00+00:00**

Author: **Petr Turek**

Original: [Deník.cz](https://www.denik.cz/regiony/pusty-areal-vinarskych-zavodu-v-kyjove-znovu-ozije-planuji-tam-stavbu-85-bytu-20191101.html)

Společnost Kyjovská investiční podala žádost o stavební povolení letos v létě. Městský úřad před několika dny zahájil stavební řízení. „Snad dvacet let se tady s tím nic nedělalo. Až v poslední dvou či třech let se to začíná měnit,“ přiblížil situaci v sousedství ulice U Sklepů Jan Malík z Kyjova.
Poukázal na to, že v areálu vinařských závodů se bouralo. Hned vedle druhý investor postavil dva čtyřpodlažní domy a byty v nich nabídl k prodeji. A lidé o ně měli zájem.
Jak potvrzuje i vedení radnice, poptávka po bydlení totiž v Kyjově převyšuje nabídku. Proto v posledních letech aktivně vyjednává se soukromými investory, jejichž záměrem je výstavba bytů či rodinných domů. „Vítáme, že několik takových projektů se v našem městě připravuje. Současně dbáme na to, aby další zahušťování nemělo negativní vliv na komfort stávajících obyvatel dané lokality,“ uvedl mluvčí radnice Filip Zdražil.
Na to právě narážel Jan Malík. V novém komplexu by totiž mělo vzniknout nejen pětaosmdesát bytů, ale také osm rodinných domků. Dá se tady počítat i s parkováním pro více než sto aut. „Myslím si, že vyřešit tento problém bude pro místní to nejdůležitější. Protože už nyní bývají parkovací místa plná,“ uvedl Malík.
Právě to chce Kyjovská investiční řešit suterénním parkovištěm pro dvaaosmdesát osobních aut s využitím automatických zakladačů. Novinkou má být také cesta, která má zajistit dopravní obsluhu celého areálu, včetně dvou čtyřpatrových polyfunkčních domů. „Pozemek máme po demolici původních staveb nachystaný. Jakmile nabude stavební povolení právní moci, chceme začít s plnou výstavbou,“ sdělila ve čtvrtek členka představenstva Kyjovské investiční Jana Janečková.
Začátek stavebních prací bude podle ní odvislý také od počasí. Pravděpodobný je tak termín na jaře příštího roku.
Vinařské závody sice původně sídlily v Žižkově ulici, ale část výroby přeložily na začátku sedmdesátých let právě do lokality U Sklepů. Podle městského kronikáře Vladislava Kocmana stála výstavba mezi lety 1967 až 1970 dvanáct milionů korun. Provoz ukončily po dvou desítkách let.
