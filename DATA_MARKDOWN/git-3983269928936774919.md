
# Torrent respon al Constitucional: No permetrem que entri la censura al Parlament

Published at: **2019-11-05T12:04:00+00:00**

Author: **Redacció 324**

Original: [CCMA](https://www.ccma.cat/324/nou-avis-del-constitucional-a-torrent-i-la-mesa-sobre-el-risc-penal-de-desobediencia/noticia/2961011/)

El Tribunal Constitucional ha llançat un nou avís al president del Parlament, Roger Torrent, i a la resta d'integrants de la mesa sobre el risc penal que té el delicte de desobediència si ignoren o eludeixen les seves resolucions.
Torrent ja ha respost, minuts després de saber-se l'acord del Constitucional, i ha reiterat aquest migdia que la mesa del Parlament no pot censurar cap debat.
L'acord del TC recorda a la presidència i a la mesa de la cambra legislativa catalana "la seva obligació d'impedir o paralitzar qualsevol iniciativa que suposi ignorar" les suspensions acordades prèviament per l'alt tribunal. I també esmenta les "eventuals responsabilitats, inclosa la penal, en què podrien incórrer" Torrent i la mesa si no actuen en aquest sentit.
Aquest tercer avís del Tribunal Costitucional al Parlament arriba després d'admetre a tràmit l'incident d'execució de sentència promogut pel govern espanyol -aprovat dijous passat pel Consell de Ministres- contra les resolucions de la mesa del Parlament del 22 i el 29 d'octubre, que fan referència a la resposta a la sentència del judici per l'1-O i la defensa del dret d'autodeterminació.
Per fer-ho, l'alt tribunal s'ha reunit amb caràcter d'urgència, perquè el ple ordinari del Tribunal Constitucional estava previst per a dimarts que ve, després de les eleccions.
La convocatòria d'aquest ple extraordinari l'ha fet coincidir amb la campanya electoral del 10N, fet que Torrent ha considerat una "absoluta anormalitat". Assegura, a més, que s'ha convocat per "amenaçar de nou la mesa del Parlament i el president d'aquesta institució".
 
