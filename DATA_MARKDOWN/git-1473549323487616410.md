
# Wjeżdżał na chodnik, próbował zepchnąć z drogi radiowóz. Szaleńcza ucieczka 19-latka

Published at: **2019-11-01T13:12:00+00:00**

Author: **aa/gp**

Original: [TVN24](https://www.tvn24.pl/poznan,43/strzelce-krajenskie-poscig-za-19-latkiem,982170.html)

Policjanci patrolujący okolice Dobiegniewa (woj. lubuskie) zauważyli kierowcę opla, który jechał bez zapiętych pasów bezpieczeństwa.
Chcieli go skontrolować, ale mężczyzna zamiast się zatrzymać przyspieszył i zaczął uciekać. Policjanci z grupy SPEED ruszyli za nim.
- Pomimo sygnałów świetlnych i dźwiękowych kierowca opla kontynuował jazdę, powodując ogromne zagrożenie w ruchu drogowym. Jadąc w kierunku województwa zachodniopomorskiego, kilkukrotnie wykonywał niebezpieczne manewry, jechał chodnikiem i znacznie przekraczał prędkość. Pędził nawet 150 kilometrów na godzinę i zjeżdżał na lewy pas drogi -  informuje mł. asp. Tomasz Bartos, rzecznik strzeleckiej policji.
Próbował nawet zepchnąć radiowóz z drogi, ale wtedy sam stracił panowanie nad pojazdem i zatrzymał się na poboczu. Wtedy zarówno kierowca, jak i pasażer zatrzasnęli drzwi w aucie i nie zamierzali go opuścić. Zrobili to dopiero po pewnym czasie.
- Obaj mężczyźni mają po 19 lat są mieszkańcami województwa zachodniopomorskiego. Kierowca został zatrzymany i przewieziony do strzeleckiej komendy, gdzie usłyszał zarzut związany z niezatrzymaniem się do kontroli - dodaje Bartos.
Okazało się, że zaledwie dwa dni wcześniej 19-letni  kierowca został zatrzymany za to samo przestępstwo. Teraz odpowie również za szereg wykroczeń, które popełnił m. in. jazdę bez uprawnień oraz pojazdem niedopuszczonym do ruchu i bez ubezpieczenia OC.

        
          
            Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na Kontakt24@tvn.pl.
          
        
      
