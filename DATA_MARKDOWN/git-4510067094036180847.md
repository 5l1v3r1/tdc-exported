
# Leonardo DiCaprio susţine de la distanţă Marşul pentru Păduri din România

Published at: **2019-11-07T19:56:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-34/leonardo-dicaprio-sustine-de-la-distanta-marsul-pentru-paduri-din-romania-152639.html)

Unul dintre cei mai cunoscuţi actori din lume, Leonardo DiCaprio, şi-a arătat susţinerea faţă de Marşul pentru Păduri organizat în România, care atrage atenţia asupra exploatărilor ilegale de lemne din ţara noastră.
DiCaprio, actor laureat cu Oscar şi cunoscut totodată pentru implicarea sa în protecţia naturii, a postat pe contul său de Instagram, urmărit de 37 de milioane de fani, o fotografie de la marş şi a republicat un mesaj al Greenpeace care vorbea despre cele 38 de milioane de metri cubi de lemne care dispar anual în România. 
"Mai mult de 4000 de persoane au mers seara trecută pe străzile din Bucureşti, cerându-i Ministrului Pădurilor din România să oprească exploatările ilegale şi să protejeze în mod real ultimele păduri virgine din Europa. Proteste pe aceaşi temă au avut loc în mai multe oraşe ale ţării. În fiecare an, 38 de milioane de metri cubi de lemn dispar din pădurile din România. Majoritatea copacilor sunt tăiaţi în mod ilegal. S-au întâmplat şi sute de atacuri asupra pădurarilor, doi dintre ei fiind ucişi într-un mod brutal pentru că au protejat aceste păduri. Din Amazon până în România, atacurile împotriva apărătorilor pădurilor se înmulţesc. Trebuie să protejăm pădurile şi pe oamenii care le apără", este mesajul republicat de actorul american.
El a folosit şi hashtagul #StopIllegalLogging, adică "opriţi exploatările forestiere ilegale".
Peste 430.000 de fani au apreciat postarea lui DiCaprio. 
Şi circa 200 de orădeni au mărşăluit duminica trecută împotriva defrişărilor. Un adolescent chiar şi-a invitat colegii şi prietenii să-i sărbătorească majoratul în stradă, participând la protest. 

        Citeşte detalii în articolul:
      

        Majorat în stradă. Peste 200 de tineri orădeni au mărşăluit în apărarea pădurilor României (FOTO / VIDEO)
      
