
# Furto Fano, assalto in villa a Lucrezia. Bottino da migliaia di euro

Published at: **2019-11-06T23:37:38+00:00**

Author: **MARCO D&#39;ERRICO**

Original: [il Resto del Carlino](https://www.ilrestodelcarlino.it/fano/cronaca/furto-villa-1.4873419)

Fano, 7 novembre 2019 - Narcotizzano il cane e saccheggiano una villa dopo aver scassinato la cassaforte. Molto ingente il bottino che, tra monili d’oro e contante, ammonterebbe a migliaia di euro. E’ successo qualche giorno fa in un quartiere residenziale di Lucrezia, in via Conciliazione, in zona Pilone.
Il colpo, studiato nei minimi dettagli, è stato messo a segno tra le 17 alle 19, quando la proprietaria è uscita di casa per accompagnare il nipotino alla scuola calcio. E’ molto probabile che la donna fosse da tempo pedinata dai criminali, forse una banda di professionisti, considerato il modus operandi, i quali hanno agito non appena lei è uscita dalla villa.Dapprima hanno neutralizzato il cane in giardino, impiegando forse un narcotico spray, poi sono penetrati nell’abitazione dopo aver forzato una finestra sul retro. Quindi sono saliti in mansarda, dove hanno frugato in cassetti e armadi, successivamente sono scesi nel seminterrato. Scardinata la serratura della porta, hanno individuato la cassaforte a muro, nascosta dietro un armadio, probabilmente impiegando un metal detector. Con grande destrezza hanno tagliato in due parti lo sportello blindato, impiegando un flessibile elettrico. Così hanno arraffato il ricco bottino: denaro contante, monili e altri preziosi, per un valore da quantificare. Nella fuga, i banditi hanno pure rubato una copia delle chiavi dell’autovettura della proprietaria, una Jeep Renegade, ma non hanno razziato due fucili da caccia, custoditi dentro un armadietto vicino alla cassaforte.
Infine sono fuggiti, attesi da un complice, pare a bordo di una Fiat Panda bianca oppure di un’Audi station wagon vecchio tipo. Sulle tracce dei banditi, i carabinieri di Colli al Metauro, intervenuti sul posto per effettuare i rilevi e raccogliere elementi utili alle indagini. La proprietaria, Maria Anna Bianchini, 64 anni, consorte di Maurizio Mattioli, affermato elettricista del posto, è su tutte le furie: «Hanno rubato i gioielli che mi hanno regalato i suoceri, il cui valore affettivo è incalcolabile. Ci sono troppi extracomunitari in giro. Servono più controlli e pene più severe e certe, che scoraggino questi delinquenti che ci hanno avvelenato la vita». Nei giorni scorsi, nel mirino dei predoni è finita un’altra villa, nella frazione di Ponte Murello, e sono state razziate altre abitazioni nella zona di Colli al Metauro.
Iscriviti alla newsletterRimani sempre aggiornato sulle notizie nazionaliAccedi per Iscriverti
