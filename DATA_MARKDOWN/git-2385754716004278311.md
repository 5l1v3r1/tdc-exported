
# Κέρδισε και ξέφυγε από τον πάτο της βαθμολογίας η Σαμπντόρια

Published at: **2019-11-05T08:30:00+00:00**

Author: **Sigmalive.Sports**

Original: [SIGMALIVE](https://www.sigmalive.com/sports/football/595748/kerdise-kai-ksefyge-apo-ton-pato-tis-vathmologias-i-sampntoria)

Με γκολ του Καπράρι στο 91’, η Σαμπντόρια απέδρασε με το διπλό (0-1) από την έδρα της Σπαλ και ξεκόλλησε από την τελευταία θέση της βαθμολογίας. Πολύτιμη ανάσα για τη Σαμπντόρια, η οποία έφυγε με τους 3 βαθμούς από το «σπίτι» της Σπαλ (0-1) χάρη σε τέρμα του Καπράρι στο 91’. Έτσι, οι Γενοβέζοι επανήλθαν στα τρίποντα μετά από 6 αγωνιστικές και ξέφυγαν από την τελευταία θέση της βαθμολογίας. Από την άλλη, η ομάδα του Σέμπλιτσι συμπλήρωσε 4 ματς δίχως νίκη (0-1-3) και υποχώρησε σε θέση ουραγού. Σε μια κακή ποιοτικά αναμέτρηση, οι γηπεδούχοι ξεκίνησαν πιο δυνατά και είχαν δύο καλές στιγμές στο 19’ με τον Στρεφέτσα και στο 24’ με τον Ρέκα. Από ‘κει και πέρα, η Σαμπντόρια ισορρόπησε και «κέρδισε» μέτρα στο γήπεδο, ωστόσο δυσκολευόταν να φτιάξει μεγάλες ευκαιρίες.Οι καλύτερες φάσεις της ομάδας του Ρανιέρι ήρθαν στο δεύτερο μέρος, με τον Έκνταλ στο 69’ και τον Μπονατσόλι στο 85’. Η λύτρωση για τους Γενοβέζους ήρθε στο 91’, με τους φιλοξενούμενους να παίζουν… βόλεϊ στην αντίπαλη περιοχή και τον Καπράρι -που μπήκε ως αλλαγή στο 90'- να στέλνει την μπάλα στα δίχτυα με κεφαλιά για το 0-1. Τρία λεπτά αργότερα, η Σπαλ άγγιξε το 1-1, αλλά ο τερματοφύλακας Αουντέρο έδιωξε την κεφαλιά του Πετάνια.
