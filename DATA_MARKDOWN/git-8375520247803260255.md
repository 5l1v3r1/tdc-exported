
# Скандальний прокурор Кулик добудував поверх до елітного будинку в Києві

Published at: **2019-11-05T07:51:09+00:00**

Author: ****

Original: [ГЛАВКОМ](https://glavcom.ua/news/skandalniy-prokuror-kulik-dobuduvav-poverh-do-elitnogo-budinku-v-kijevi-637729.html)

Над житловим комплексом «Дипломат Хол», що на Жилянській, 59 в Києві, без дозвільних документів добудовують цілий поверх, доступ до якого матиме лише прокурор Генпрокуратури Костянтин Кулик та матір його дітей Ірина Німець. Про це йдеться у сюжеті Олександра Курбатова для Bihus.Info.
Кулик та Ірина Німець володіють двома квартирами у «Дипломат Холі». Німець, відповідно до інформації з Держреєстру нерухомості, також є власницею 88 квадратних метрів на даху будинку. Доступ сюди є лише у цих двох людей. Цю інформацію журналістам підтвердили і в керуючій компанії, яка обслуговує будинок. 
Будівельні роботи по зведенню нового поверху почалися ще у 2015 році, коли Костянтин Кулик був військовим прокурором сил АТО. Саме тоді Костянтин Кулик став першим в Україні посадовцем, якого звинуватили у незаконному збагаченні.
У лютому 2019 року Конституційний суд визнав  неконституційною статтю Кримінального Кодексу,  яка передбачала покарання для чиновників за незаконне збагачення. Через це НАБУ вимушене було закрити 65 справ про незаконне збагачення, у тому числі щодо Костянтина Кулика.
Весною 2019 будівництво нового поверху на Жилянській, 59 активізувалося.
