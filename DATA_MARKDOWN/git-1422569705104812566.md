
# L'èxit de l'e-208 sorprèn fins i tot a Peugeot

Published at: **2019-11-05T16:44:07+00:00**

Author: **Ara Motor**

Original: [Ara.cat](https://motor.ara.cat/novetats/exit-e-208-sorpren-fins-Peugeot_0_2321168044.html)

Peugeot tenia previst que aproximadament el 10% de models del seu nou 208 fossin versions elèctriques amb bateria, però la demanda inicial de la variant elèctrica (anomenada e-208) convida a pensar que el percentatge sobre el total de 208 nous sigui molt més gran, tal com ha anunciat el director general de la companyia automobilística francesa, Jean-Philippe Imparato. "De les 40.000 comandes amb reserva que hem rebut, la meitat han sigut per a l'e-208", va afirmar Jean-Philippe Imparato en una entrevista feta pel prestigiós portal Automotive News Europe l'1 d'octubre.
La demanda del mercat ha obligat a revisar els plans de Peugeot, i a adaptar el ritme de producció a les demandes dels compradors. La marca francesa ha incrementat el ritme de producció de l’e-208 en un 20%, per arribar a les 300.000 unitats fabricades anuals.
La marca francesa ja preveia guanyar diners amb les previsions inicials de vendes de la versió elèctrica del 208, al voltant del 10%, però l’augment de la demanda de l’e-208 permet que la marca francesa pugui jugar amb el marge comercial sense por de perdre els diners invertits en el desenvolupament de la plataforma elèctrica d’aquest vehicle urbà.
Probablement la clau que atreu els clients a l'e-208 és el seu preu: 29.000 euros (ajudes institucionals al marge) per un cotxe elèctric de 136 CV de potència, bateries de liti de 50 kW i una autonomia teòrica de 340 quilòmetres, un preu uns 10.000 euros superior al d’un 208 amb motor de gasolina 1,2 litres de 130 CV i transmissió automàtica de vuit velocitats. Però el fet de ser un cotxe elèctric li permet un important estalvi de carburant i un valor de revenda més elevat que les versions de combustió. Segons els càlculs d’Imparato, “el valor residual de l’e-208 és 2.000 euros superior al model de gasolina”.
