
# Elev alvorlig skadet etter bading på skoletur

Published at: **2019-11-06T10:42:17+00:00**

Author: **Hilde Heian**

Original: [Bergens Tidende](https://www.bt.no/nyheter/lokalt/i/AdBqex/elev-alvorlig-skadet-etter-bading-paa-skoletur)

Badeulykken skjedde under en skoletur til Israel, arrangert av Bildøy bibelskole som ligger på Bildøy utenfor Bergen.
Rektor Gunnar Ferstad opplyser at studenten er sendt til sykehus.
– Tilstanden er alvorlig. Studenten kom raskt til sykehus og får nå den beste behandlingen som kan tilbys, skriver rektor Ferstad.

        
          Vet du noe om denne saken? Ta kontakt 
        
        
          
            her.
          
        
      
Skolen opplyser at de andre studentene reiste hjem til Norge som planlagt med fly fra Tel Aviv natt til onsdag. Der har studentene fått informasjon om det som har skjedd under ulykken, og behandlingen som gis til den skadde.
– Jeg vil gjerne få uttrykke min dypeste medfølelse med familien som står tettest på dette. Vi ønsker å gi omsorg og støtte til dem i en krevende situasjon. Medstudenter og ansatte står med dem i bønn og tanke, skriver Ferstad.
Rektoren forteller at de har opprettet kontakt mellom elevens pårørende og de stedlige representantene i Israel.
På skolens Facebook-side blir det opplyst at skolen har et misjonsprosjekt i landet sammen med Israelmisjonen.
Onsdag ettermiddag melder skolen at ulykken har skjedd i forbindelse med bading. Dette hendte i den sørlige delen av Galilea, ved Gan HaShlosha nasjonalpark, som også er kjent under det arabiske navnet Sakhne.
– På det nåværende tidspunkt har vi ikke anledning til å gå i detalj om selve hendelsesforløpet, men for å unngå spekulasjoner ønsker vi å formidle at ingen andre personer har vært involvert i hendelsen, skriver rektor.
Pårørende er nå på vei til Israel. Rektor ved Bildøy bibelskole er fremdeles i Israel.
Den norske ambassaden er orientert om situasjonen. De har ingen aktiv rolle i oppfølgingen.
– Utenriksdepartementet er gjort kjent med at en norsk borger skal ha vært utsatt for en ulykke i Israel og vil yte konsulær bistand ved behov, skriver pressetalsperson i Utenriksdepartementet, Per Bardalen Wiggen, i en e-post til BT.
I Norge er bedriftshelsetjeneste koblet inn for å bistå skolen i å ivareta elever og ansatte.
Onsdag formiddag er det ifølge rektor ingen endring i elevens tilstand. Eleven følges tett opp av profesjonelt helsepersonell.
– Utover dette er det pr. nå ingen nye opplysninger. Vi vil gi oppdaterte opplysninger dersom og når det foreligger, opplyser skolen.
BT har fått opplyst av ansatte ved skolen at det var fire lærere, inkludert rektor ved skolen, med på turen til Israel. De fleste elevene ved skolen var med på turen, ifølge den ansatte.
Læreren ved skolen opplyser at det vil bli en privat samling på skolen onsdag ettermiddag der studenter og ansatte får anledning til å stille spørsmål og snakke om hendelsen.
Bygdøy bibelskole eies av Indremisjonsforbundet. Organisasjonens eget medienettsted opplyser at bibelskolens rektor vil bli i Israel på ubestemt tid for å følge situasjonen.
