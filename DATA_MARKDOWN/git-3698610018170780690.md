
# У деяких ОТГ організація виборчого процесу під загрозою зриву – ЦВК

Published at: **2019-11-07T19:06:00+00:00**

Author: ****

Original: [DT.ua](https://dt.ua/UKRAINE/u-deyakih-otg-organizaciya-viborchogo-procesu-pid-zagrozoyu-zrivu-cvk-328853_.html)

У деяких об'єднаних територіальних громадах (ОТГ) організація виборчого процесу під загрозою зриву через невиконання членами районних виборчих комісій (РВК) своїх обовʼязків. Про це повідомила сьогодні пресслужба Центральної виборчої комісії.
На 22 та 29 грудня було призначено перші вибори депутатів сільських, селищних, міських рад ОТГ та відповідних сільських, селищних, міських голів, а також додаткові вибори депутатів рад.
У деяких ОТГ організація виборчого процесу опинилася під загрозою зриву. Вказується, що у деяких РВК лише 60 відсотків членів здійснюють свої повноваження й в окремих комісіях керівний склад також ухиляється від виконання обовʼязків.
Центрвиборчком звертається до політпартій з вимогою ще раз переглянути членів комісій, яких вони подавали до їх складу, та в стислі терміни вплинути на виправлення ситуації, аби РВК змогли вчасно сформувати територіальні та дільничні виборчкоми.
ЦВК також нагадує членам виборчкомів, що за ухилення від виконання своїх повноважень, відповідно до ст. 157 Кримінального кодексу, передбачена відповідальність.
Згідно з календарними планами основних заходів з підготовки та проведення виборів районні виборчі комісії зобов'язані до 9 та 16 листопада включно сформувати склад сільських, селищних, міських виборчих комісій. Також ці ж районні виборчі комісії відповідно до 6 та 13 грудня включно повинні утворити дільничні виборчі комісії для проведення виборів.
Об'єднані територіальні громади створюються в Україні у рамках реформи децентралізації, що стартувала у 2015 році.
З 25 жовтня 2015 року по 30 червня 2019 року в Україні вже відбулися перші вибори у 896 ОТГ.
Детальніше про реформу читайте в матеріалі Ярослава Жаліла "Чи з іскри полум'я займеться, або Сім викликів для нового етапу децентралізації" у тижневику "Дзеркало тижня. Україна".
