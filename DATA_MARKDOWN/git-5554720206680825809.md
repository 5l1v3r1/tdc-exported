
# उत्तर प्रदेश: सीवर टैंक की जहरीली गैस के रिसाव से पांच लोगों की मौत, सीएम योगी ने जताया दुख

Published at: **2019-11-02T10:09:06+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/five-people-died-allegedly-after-inhaling-poisonous-gas-while-cleaning-a-septic-tank/271186/)

उत्तर प्रदेश के सुल्तानपुर जिले के दोस्तपुर थानाक्षेत्र में शुक्रवार (1 नवंबर) को पुराने सीवर टैंक के पुनर्निर्माण के समय जहरीली गैस का रिसाव हुआ जिसकी चपेट में आकर पांच लोगों की मौत हो गई। इस घटना के बाद से इलाके से हड़कंप मंच गया है। प्रदेश के मुख्यमंत्री योगी आदित्यनाथ ने इस घटना पर गहरा दुःख व्यक्त किया।
समाचार एजेंसी भाषा की रिपोर्ट के मुताबिक, सुल्तानपुर के पुलिस अधीक्षक हिमांशु कुमार ने बताया कि कटघरा पट्टी गांव निवासी रामतीरथ के पुराने सीवर टैंक के पुनर्निर्माण के समय गैस पाइप नहीं निकालने की वजह से जहरीली गैस का रिसाव हुआ। उसकी चपेट में आकर छह व्यक्ति घायल हो गए।
कुमार ने बताया कि इलाज के दौरान पांच लोगों राजेश निषाद (32), अशोक निषाद (40), रविन्द्र निषाद (25), शरीफ (52) और राम किशन (40) की मौत हो गई। जबकि एक व्यक्ति का उपचार सामुदायिक स्वास्थ्य केन्द्र दोस्तपुर में हो रहा है। उन्होंने बताया कि स्थानीय अधिकारी मौक़े पर हैं। हालात नियंत्रण में हैं।
मुख्यमंत्री योगी आदित्यनाथ ने घटना पर गहरा दुःख व्यक्त किया। उन्होंने हादसे में मरे लोगों की आत्मा की शांति की कामना करते हुए उनके शोक संतप्त परिजनों के प्रति संवेदना व्यक्त की। उन्होंने इस दुर्घटना में घायल व्यक्ति के समुचित इलाज का निर्देश दिया है।
