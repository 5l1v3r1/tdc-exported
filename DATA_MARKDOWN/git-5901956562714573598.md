
# Forma Prevcev še vedno niha

Published at: **2019-11-07T06:20:00+00:00**

Author: **Miha Šimnovec**

Original: [Slovenske novice](https://www.slovenskenovice.si/sport/odmevi/clanek/forma-prevcev-se-vedno-niha-246287)

LJUBLJANA – Najboljši slovenski smučarski skakalci se mudijo v Zakopanah, kjer pilijo formo za bližnji začetek nove sezone svetovnega pokala, nad katero se bo zastor čez 15 dni dvignil v Visli. Na 140-metrski napravi Wielka Krokiew, ki ima že lep čas ledeno zaletno smučino, vadijo vsi člani naših reprezentanc A, mlade A in B (skupaj 15), uvodni trening na tamkajšnji skakalnici pa so izvedli v torek.»Po prvih skokih v Zakopanah je splošni vtis soliden ali povprečen, vendar moram povedati, da so bile zaradi močnega dežja razmere za skakanje zares zahtevne,« je razkril glavni trener Gorazd Bertoncelj in pristavil, da so pred odhodom na jug Poljske dva treninga na ledeni smučini opravili tudi na 110-metrski napravi v Kranju. Po pripravah v Zakopanah bo selektor dokončno določil ekipo, s katero se bo čez dva tedna podal v lov na točke svetovnega pokala. Večjih presenečenj ni pričakovati, jedro moštva bodo tvorili fantje, ki so prednjačili že v letošnji veliki nagradi Mednarodne smučarske zveze (FIS). V poletno-jesenski različici svetovnega pokala sta se od slovenskih skakalcev v najlepši luči predstavila Timi Zajc in Anže Lanišek, ki sta v skupni razvrstitvi končala na tretjem oziroma 16. mestu, oba sta v tem tekmovanju okusila tudi slast zmage. Zajc je bil najboljši v Visli in Courchevelu, Lanišek pa je vso konkurenco pustil za seboj na finalu v Klingenthalu. Oba še zdaj med našimi orli skačeta najbolj stanovitno.
»Da, Timi in Anže odstopata od drugih,« je potrdil Bertoncelj in glede Petra Prevca, ki je kot tretji najboljši Slovenec v seštevku velike nagrade pristal na 19. mestu, dejal, da njegova forma še vedno niha. »Kaže solidne in slabše skoke, res pa je, da je v zadnjem obdobju več stabilnih in manj ponesrečenih,« je glavni trener povedal o pripravljenosti skupnega zmagovalca svetovnega pokala iz sezone 2015/16. Na vprašanje, kako skače najmlajši od bratov Prevc, je odvrnil, da je tudi Domnovo skakanje spremenljivo. A je vseeno na višji ravni kot v istem lanskem obdobju, ko je – ker se še ni počutil dovolj pripravljenega – izpustil uvodno postajo v Visli.Skrb vzbujajo bolečine, ki jih v kolenu čuti Tilen Bartol, lažje poškodovan je Žiga Jelar, bolečine v zadnjem obdobju spremljajo tudi Roka Justina, ki je z uspešnimi predstavami v celinskem pokalu slovenskemu zastopstvu priskakal sedmo kvoto za nastope v prvem ciklusu svetovnega pokala 2019/20. »Upam, da z nikomer ni nič hujšega,« si je zaželel 43-letni Kranjčan, ki si je za uvodni preizkušnji v Visli (23. in 24. novembra) zastavil sorazmerno visoke cilje. »Upam, da nam bo uspel spodbuden start, saj bi bilo potem nadaljevanje zagotovo lažje. Nadejam se, da se bomo na moštveni tekmi borili za stopničke (lani se je morala slovenska četverica sprijazniti s sedmim mestom – op. p.), na posamični pa bi imel rad dva fanta med deseterico in še dva do 20. mesta,« je svoja pričakovanja razgrnil Bertoncelj. 
