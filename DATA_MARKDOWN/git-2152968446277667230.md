
# Буря във Великобритания взе жертва

Published at: **2019-11-03T07:00:00+00:00**

Author: **Елка Василева**

Original: [Dnes.bg](https://www.dnes.bg/world/2019/11/03/buria-vyv-velikobritaniia-vze-jertva.428346)

Силни ветрове бушуват в части на Англия, където заради бурята бяха отменени пътуванията на кораби по фериботната връзка между британското пристанище Дувър и френското пристанище Кале, предаде Асошиейтед прес.
Стихията вече отне живота на една жена на около 60 години, която почина, след като повалено от вятъра дърво падна върху колата й в Дорсет, на 193 километра югозападно от Лондон.
На места поривите на вятъра достигнаха 130 километра в час. Издадено е предупреждение и за проливни дъждове. На много места има паднали дървета, които са блокирали някои железопътни линии.
Франция също се готви за приближаването на бурята откъм запад, като френски метеоролози са я нарекли Амели.
Тревога е издадена за над дузина департаменти на Атлантическото крайбрежие и в Централна Франция. Очаква се бурята Амели да връхлети френската територия днес сутринта и да причини високи вълни.
Метеоролози прогнозират пориви на вятъра от 130 километра в час.
Бури и дъждове през миналия месец нанесоха щети и предизвикаха хаос в трафика в Южна Франция, припомня БТА. 
