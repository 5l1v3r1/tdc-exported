
# Richard de Mos wil originele Haagse coalitie herstellen

Published at: **2019-11-07T11:45:00+00:00**

Author: **Bas Paternotte**

Original: [ThePostOnline](https://tpo.nl/2019/11/07/richard-de-mos-wil-originele-haagse-coalitie-herstellen/)

Richard de Mos die donderdagmiddag wordt geïnstalleerd als lid van de gemeenteraad Den Haag wil de originele coalitie met VVD, D66 en GroenLinks herstellen. Hij wil daarmee voorkomen dat Den Haag onder curatele komt te staan vanwege begrotingsproblemen. Dat schrijft de leider van Hart voor Den Haag/Groep de Mos in zijn eerste wekelijkse column op TPO. De Haagse coalitie viel vorige maand nadat bekend werd dat De Mos en mede-wethouder Rachid Guernaoui verdacht worden van corruptie. VVD, D66 en GroenLinks onderhandelen nu met CDA en PvdA over een nieuwe coalitie.
Complicerende factor is dat Den Haag voor 15 november de begroting voor 2020 moet presenteren. De kans is klein dat die deadline gehaald gaat worden omdat nieuwkomers CDA en PvdA hun eigen financiële wensen hebben. De Hofstad dreigt daarom onder curatele te komen te staan van de provincie Zuid-Holland.
De Mos wijst in zijn column zijn oud-coalitiegenoten er op dat er al een begrotingsakkoord ligt. Zijn collega Guernaoui presenteerde half september als wethouder financiën namelijk een sluitende begroting.
De Mos schrijft:
“Een begroting die wij met zijn vieren al helemaal pico bello in orde hadden gemaakt. Het kan ook anders lieve vrienden. Kom met ons praten. Zoals al eerder aangegeven, zijn wij bereid om twee nieuwe wethouders te leveren, zodat het OM rustig haar onderzoek kan afronden en de stad krijgt waar zij recht op heeft, een afspiegelingscollege dat recht doet aan de verkiezingsuitslag van 21 maart 2018.”
Lees ook – Richard de Mos vecht overtuigend terug tegenover lauwe Pauw
Olaf Stuger – De val van Richard de Mos en de macht van de ambtenaar
