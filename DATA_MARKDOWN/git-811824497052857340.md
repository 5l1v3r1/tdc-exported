
# Čo sľúbil, to aj dodržal: OnePlus aktualizuje modely 6 a 6T na Android 10!

Published at: **2019-11-05T18:30:44+00:00**

Author: **Lukáš Zachar**

Original: [Android Portal](https://androidportal.zoznam.sk/2019/11/co-slubil-to-aj-dodrzal-oneplus-aktualizuje-modely-6-a-6t-na-android-10/)


        Spoločnosť OnePlus pripravila v krátkom čase ďalšiu aktualizáciu, ktorá povyšuje jej zariadenia na najnovšiu verziu operačného systému Android. Po tohtoročných modeloch totiž prišli na rad aj tie minuloročné.
      
Na mysli máme samozrejme zariadenia OnePlus 6 a OnePlus 6T. Príchod novej verzie operačného systému Android 10, ktorý je spojený s užívateľským prostredím OxygenOS 10.0, bol jasný už pred niekoľkými týždňami.
Výrobca vtedy totižto spustil otvorený beta program pre Android 10, v rámci ktorého od zapojených užívateľov zbieral spätnú väzbu a ďalšie poznatky. Aktualizácia sa medzi kompatibilnými smartfónmi šíri od soboty, no len v obmedzenej miere.
Rozsiahle šírenie aktualizácie začne v priebehu tohto týždňa, ako to vyplýva z informácií zverejnených na oficiálnom fóre výrobcu.
OxygenOS 10.0 prichádza s vylepšeným vzhľadom užívateľského prostredia a lepšou ochranou osobných údajov, gestami pre celú obrazovku, priestorom Game Space, kde sa budú združovať na jednom mieste všetky nainštalované hry alebo s tzv. kontextovými informáciami, ktoré sa zobrazia na domácej obrazovke v závislosti od miesta, času a súvisiacich udalostí.
Dobrou správou je, že najnovšia verzia operačného systému Android neobíde ani smartfóny OnePlus 5 a OnePlus 5T, ktoré boli predstavené v roku 2017. Softvérová inovácia bude v prípade týchto modelov dostupná až niekedy v druhom štvrťroku 2020.
