
# Vučić: Primakov ostavio neizbrisiv trag u svetskoj politici

Published at: **2019-11-04T17:10:04+00:00**

Author: ****

Original: [Novinska agencija Beta](https://beta.rs/vesti/politika-vesti-srbija/118873-vucic-primakov-ostavio-neizbrisiv-trag-u-svetskoj-politici?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Predsednik Srbije Aleksandar Vučić izjavio je danas u Beogradu da je bivši ruski premijer Jevgenij Primakov ostavio neizbrisiv trag u svetskoj politici i da su gradjani Srbije osetili važnost njegove borbe za pravdu i pravičnost.Na ceremoniji otkrivanja biste Primakovu u Ruskom domu, Vučić je rekao da je njegov "zaokret iznad Atlantika" 24. marta 1999. godine, kada je odustao od planirane posete Vašingtonu zbog početka bombardovanja Jugoslavije, mnogo značio za Srbiju."Njegov demarš 1999. godine, poznat kao zaokret iznad Atlantika, za Srbiju je mnogo značio, ali to je bio i potpuni zaokret u spoljnoj politici Rusije koji joj i danas omogućava da sačuva stabilnost uprkos brojnim izazovima", kazao je Vučić.On je naveo da snaga Rusije 1999. godine i danas nisu za poredjenje i ocenio da je politika Primakova bila dalekovida pošto je predvideo nastanak multipolarnog sveta."Mi u Srbiji iskreno cenimo sve što je uradio za Rusiju, ali i za naše pravo da postojimo i budemo svoji na svome", rekao je predsednik Srbije.Vučić je prisutnima čestitao Dan narodnog jedinstva koji Rusija danas slavi i poželeo da "večno živi prijateljstvo Rusije i Srbije".Ambasador Rusije u Beogradu Aleksandar Bocan-Harčenko rekao je da je Primakov bio velika ličnost i da protokom vremena dolazi do izražaja njegova "veličanstvenost i značaj" kao političara, diplomate, naučnika i humaniste."Jevgenij Primakov je imao sposobnost da gleda nekoliko decenija unapred, a njegov koncept multilateralizma danas je temelj medjunarodne politike", kazao je Bocan-Harčenko.On je naveo da je predsednik Rusije Vladimir Putin nazvao Primakova "velikim gradjaninom Rusije" i ocenio da "ništa više od toga ne treba reći".Bocan-Harčenko je rekao da je "imao sreću" da radi s Primakovom kad je on 1996. postao šef ruske diplomatije i dodao da je bio posvećen zaštiti nacionalnog interesa i da je vodio računa o saradnji sa Srbijom i snazi Rusije na Balkanu."Ponudio je više predloga za rešenje problema Kosova, ali se Zapad od početka pripremao za agresiju protiv Srbije", naveo je ruski ambasador.Bivši premijer Rusije Sergej Stepašin rekao je da je Primakov, s kojim je bio prijatelj, promenio smer spoljne politike Rusije 1996. godine i dodao da Moskva i danas sledi taj pravac.Naveo je i da je Primakov kao premijer spasio Rusiju od ekonomske katastrofe 1999. godine i da je učinio sve što je bilo u njegovoj moći da spreči bombardovanje tadašnje Jugoslavije.Direktorka Ruskog centra za nauku i kulturu "Ruski dom" u Beogradu Eleonora Mitrofanova rekla je da je odluka Primakova da otkaže posetu SAD 24. marta 1999. dok je bio u avionu iznad Atlantika "gest kojim je pokazao koliko mnogo je podržavao Srbiju i koliko je bio protiv bombardovanja suverene zemlje".Mitrofanova je dodala da je "taj čin označio i promenu smera spoljne politike Rusije".Bistu Primakovu otkrili su njegova udovica Irina Primakova i autor dela, ruski vajar Andrej Tirtišnikov.Primakov je bio premijer Rusije od septembra 1998. do maja 1999. godine, a prethodno je od januara 1996. bio šef diplomatije. Umro je u junu 2015. godine.
