
# Galaxy S10 e Note 10: gli sblocchi biometrici hanno le loro patch di sicurezza e potete controllarne la versione

Published at: **2019-11-02T17:52:37+00:00**

Author: **Edoardo Carlo Ceretti**

Original: [AndroidWorld](https://www.androidworld.it/2019/11/02/galaxy-s10-note-10-patch-sicurezza-sblocchi-biometrici-677663/)

Da qualche anno a questa parte, la locuzione patch di sicurezza è entrata a far parte del bagaglio di nozioni base che ogni utente Android dovrebbe saper padroneggiare. Si tratta di quegli accorgimenti, rinnovati da Google su base mensile, chiamati a mantenere al sicuro i sempre più indispensabili smartphone. Ora però, i possessori di smartphone delle serie Galaxy S10 e Galaxy Note 10 potranno associarla anche ad un comparto più specifico: i sistemi di riconoscimento biometrico.
In altre parole, si tratta del lettore di impronte digitali e del sistema di riconoscimento facciale, di cui Samsung cura periodicamente la manutenzione, per assicurarsi che siano sempre efficienti e il meno possibile vulnerabili o aggirabili.
Ecco dunque che nella sezione dedicata alla sicurezza nelle impostazioni di sistema, è ora disponibile la voce Biometrics security patch che, con un tap, vi mostrerà il numero di versione delle patch stesse.
In particolare, nel momento in cui vi scriviamo le più recenti patch di sicurezza per lettore di impronte e riconoscimento facciale sono contrassegnate dal numero di versione 2.0.25.21.
Via: SamMobile
