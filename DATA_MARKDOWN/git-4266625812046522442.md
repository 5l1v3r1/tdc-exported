
# Зеленський під час спільного брифінгу безсоромно збрехав генсеку НАТО, - заява Опозиційної платформи – За життя

Published at: **2019-11-04T15:06:00+00:00**

Author: ****

Original: [ZIK.UA](https://zik.ua/news/2019/11/04/zelenskyy_pid_chas_spilnogo_bryfingu_bezsoromno_zbrehav_genseku_nato__1683311)


        31 жовтня президент Володимир Зеленський під час спільного брифінгу безсоромно збрехав генеральному секретарю НАТО Єнсу Столтенбергу, заявивши: "...Україна виконує всі рекомендації Венеціанської комісії щодо Закону України "Про освіту". Навіть більше, 6 з 7 рекомендацій уже виконано українською стороною".
      
Про це йдеться в заяві партії "Опозиційна платформа – За життя", повідомляє пресслужба політсили.
Зазначається, для відносин України і Північноатлантичного альянсу "мовне питання" ‒ ключове і вкрай важливе. Адже Угорщина, яка є членом альянсу, блокувала роботу комісії Україна ‒ НАТО, оскільки була обурена тим, що заборона навчатися рідною мовою обмежує права українських громадян угорської національності.
Однак, вказують у політсилі, незважаючи на наявність монобільшості в парламенті, президент Зеленський не проявляє політичної волі, щоб виконати рекомендації Венеціанської комісії щодо Закону України "Про освіту".
"Тому замість реального вирішення питання Зеленський йде на пряму брехню, мабуть розраховуючи на те, що керівництво НАТО, спираючись на цю неправдиву інформацію, займе необгрунтовану і жорсткішу позицію щодо Угорщини", – наголошують у партії "Опозиційна платформа – За життя".
В політсилі також нагадують, що важливість цього питання підтверджується й тим, що Столтенберг під час спільного брифінгу приділив темі реалізації рекомендацій Венеціанської комісії навіть більше часу, ніж Зеленський, і при цьому теж повторив неправдиву тезу про виконання "6 з 7 рекомендацій".
""Партнера" НАТО не бентежить той факт, що своєю брехнею, заради досягнення власних примарних політичних цілей, він провокує конфлікти всередині альянсу. Очевидно, що тепер Угорщина має повне право виявляти невдоволення як стосовно президента України, так і з приводу озвучених керівництвом НАТО заяв", – обурюються у партії "Опозиційна платформа – За життя".
У партії наголошують: "слова Зеленського про виконання "6 з 7 рекомендацій" ‒ відверта і цинічна брехня".
У політсилі пояснюють, згадані 7 рекомендацій, наведених у пункті 126 висновків Венеціанської комісії від 8 грудня 2017 року, можна розділити на дві групи: ті, які вимагають змін в законодавстві, і ті, виконання яких можливо без подібних змін.
Зокрема, до першої групи належать 4 вимоги, однак у законах, що стосуються цих пунктів, нічого, по суті, не змінилося. Йдеться про те, щоб:
1. Продовжувати забезпечувати достатню частку освіти мовами меншин у початковій та середній школі, на додачу до вивчення державної мови. Про викладання значної кількості предметів мовами меншин незалежно від того, чи є вони офіційними мовами ЄС. А Закон аж ніяк не стосується всіх мов і насамперед не стосується російської.
2. Звільнити приватні школи від нових мовних вимог відповідно до статті13 Рамкової конвенції. Чинне законодавство не передбачає виключень для приватних шкіл.
3. Забезпечити, щоб виконання Закону не загрожувало збереженню культурної спадщини меншин і безперервності вивчення мов меншин у традиційних школах. Чинне законодавство передбачає існування мовами меншин лише дошкільної та початкової освіти, а не безперервної, як рекомендує Венеціанська комісія.
4. Внести зміни до перехідних положень закону "Про освіту", забезпечивши більш довгий перехідний період для поступової реалізації реформи. Цей пункт виконаний частково. Верховна Рада внесла поправки в ці норми, відклавши до 2023 року повний перехід на українську мову шкіл із викладанням мовами ЄС. Але російські школи повинні зникнути вже майбутнього року, як і передбачалося з прийняттям закону, що суперечить рекомендаціям Венеціанської комісії (див. пункт 1).
Що стосується інших пунктів, йдеться в заяві партії "Опозиційна платформа – За життя", то не можна сказати, що Україна виконала таку вимогу: повною мірою використовувати гнучкість, передбачену пунктом 4 статті 7, при прийнятті імплементаційного законодавства для забезпечення значного рівня викладання офіційними мовами ЄС для відповідних меншин. Саме з невиконанням цього пункту і пов’язане невдоволення Угорщини та інших країн ‒ членів ЄС.
Стосовно ж вимоги поліпшити якість викладання державної мови, то її неможливо виконати, систематично знижуючи соціальні стандарти для вчителів.
""Опозиційна платформа ‒ За життя", яка є найбільшою опозиційною фракцією в парламенті та захищає інтереси російськомовних громадян і жителів Південного Сходу України, заявляє: рекомендація почати в рамках виконання нового закону "Про освіту" новий діалог з представниками національних меншин і всіх зацікавлених сторін щодо мовного питання в освіті владою не лише не виконується, а й прямо й свідомо ігнорується", – наголошують у політсилі.
І підсумовують: "Cлова Зеленського про те, що "Україна виконує всі рекомендації Венеціанської комісії щодо Закону України "Про освіту"", є брехнею. Як і його заяви про те, що "6 з 7 рекомендацій уже виконано українською стороною"".
Нагадаємо, партія "Опозиційна платформа – За життя" у своїй заяві обурилась демонтажем націоналістами 31 жовтня в Одесі пам’ятного знаку маршалу Радянського Союзу Георгію Костянтиновичу Жукову.
"Президенте Зеленський! В Одесі призначені Вами, підлеглі Вам і, безумовно, виконують Ваші розпорядження люди знищили пам’ятний знак, на який не піднялася рука у Порошенка і Саакашвілі! І зроблено це не просто з ігноруванням закону про декомунізацію, а з його навмисним перекручуванням", – підкреслюється в заяві.
