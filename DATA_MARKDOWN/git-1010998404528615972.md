
# Лудогорец замина за Барселона със заявка за победа (ВИДЕО)

Published at: **2019-11-06T11:19:00+00:00**

Author: ****

Original: [bTV Новините](https://btvnovinite.bg/sport/ludogorec-zamina-za-ispanija-sas-zajavka-za-pobeda.html)

"Лудогорец" отива в Испания, за да победи "Еспаньол". Това обяви треньорът на разградчани Станислав Генчев.
Тази сутрин шампионите отпътуваха за Барселона, където утре ще изиграят четвъртия си мач от груповата фаза на Лига Европа.
От щаба на "орлите" обявиха, че лошото представяне на "Еспаньол" в испанското първенство не ги заблуждава, че мачът ще бъде лесен. "Всичките им футболисти са добри и каквито и промени да направят, нас ни очаква един изключително труден мач. Футболистите го знаят, ние сме ги предупредили. Така че не очаквам в никакъв случай, каквито и промени да направят, да ни бъде лесно", каза Станислав Генчев.
От лагера на тима обаче споделиха, че са извлекли нужните поуки от загубата с 0:1 в Разград и вярват, че са способни на победа в Испания.
"Аз лично мисля, че имаме силите да продължим напред в този турнир с оглед на показаните игри до момента", каза изпълнителният директор на шампионите Ангел Петричев.
В лагера на "Лудогорец" няма кадрови проблеми и всички футболисти са на разположение на треньорския щаб за гостуването в Испания.
"Орлите" са с шест точки на второто място в предварителната група, като изостават с една от лидера "Еспаньол".
