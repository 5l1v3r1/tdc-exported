
# تغییر مقررات آکادمی اسکار برای انتخاب بهترین فیلم

Published at: **2019-11-01T12:34:00+00:00**

Author: ****

Original: [جامعه خبری تحلیلی الف](https://www.alef.ir/news/3980810052.html)

آکادمی اسکار تغییراتی برای انتخاب بهترین فیلم بین‌المللی وضع کرد که از همین امسال عملی می‌شود.
 به گزارش مهر به نقل از ورایتی، آکادمی اسکار برای انتخاب یکی از پیچیده‌ترین بخش‌های خود یعنی انتخاب بهترین فیلم بلند بین‌المللی ۲۰۲۰ که تا سال پیش به عنوان بخش خارجی زبان شناخته می‌شد، تغییراتی وضع کرده است.
دیروز اطلاعیه‌ای برای اعضای شاخه‌های مختلف اسکار ارسال شد تا به آنها اطلاع داده شود که چه تغییراتی در روند رای دادن به فیلم‌های راه‌یافته به فهرست نهایی را تغییر می‌دهد، در مقررات ایجاد شده است.
در مرحله اول رای‌دادن شامل یک دور مقدماتی است که کمیته انتخاب فیلم‌های بلند بین‌المللی، ۹۳ فیلم داوطلب حاضر در رقابت اسکار امسال را برای بررسی ارایه می‌کند. از آنجا یک فهرست کوتاه شامل ۱۰ فیلم انتخاب می‌شود. این رقم تا پیش از این شامل نام ۹ فیلم بود و در آوریل امسال هیات رییسه اسکار تصویب کرد که به ۱۰ فیلم افزایش یابد. در مرحله بعد این فهرست به ۵ فیلم تبدیل می‌شود.
تغییرات جدید اکنون حاکی از آن است که همه اعضای آکادمی که ۱۰ فیلم حاضر در فهرست کوتاه را دیده‌اند می‌توانند از این میان نامزدهای مرحله بعد را انتخاب کنند.
علاوه بر این آکادمی بیشتر در راستای استفاده بر یک سیستم آنلاین برای رای‌دهندگان حرکت کرده است و اعضایی که این ۱۰ فیلم را به صورت آنلاین دیده‌اند می‌توانند برای مرحله دوم هم رای دهند. این در حالی بود که قبلا لازم بود تا رای‌دهندگان فیلم‌ها را در سینما ببینند.
مرحله اول رای دادن از نظر فنی فقط شامل ۷ فیلم در فهرست کوتاه می‌شود و کمیته اجرایی اسکار که متشکل از ۳۰ عضو است، این حق را دارد که ۳ فیلم مورد توجه خود را به این فهرست اضافه کند. این ۳ فیلم معمولا شامل فیلم‌های متفاوت و گزینه‌های جسورانه یا غیرمعمول می‌شود.
قبلا برای رسیدن به مرحله بعد، چهار کمیته‌ ویژه در نیویورک، لس‌آنجلس، لندن و سان فرانسیسکو، فیلم‌های فهرست کوتاه را می‌دیدند و پنج نامزد نهایی را انتخاب می‌کردند.
آکادمی به تازگی اعلام کرد فیلم‌ها را به صورت آنلاین در دسترس می‌گذارد. رای‌دهندگان اکنون قادر خواهند بود مستندها، انیمیشن‌ها و فیلم‌های کوتاه را نیز روی سایت آکادمی تماشا کنند. فیلم‌های بلند داستانی نیز در «اپ اتاق نمایش» آکادمی در دسترس هستند.
یکی از افراد داخلی آکادمی گفت این تغییرات به انتخاب بهترین فیلم‌های بلند در سطح بین‌المللی کمک می‌کند و وی به شخصه برآورد می‌کند که ۲۰ درصد افراد رای دهنده در این شاخه خارج از آمریکا باشند.
اسامی نامزدهای نهایی این بخش ۱۳ ژانویه ۲۰۲۰ (۲۳ دی) همراه نامزدهای دیگر بخش‌های جوایز اسکار اعلام خواهد شد.
در نهایت فیلم برنده اسکار در بخش بهترین فیلم بین‌المللی با رأی اعضای فعال و دائمی آکادمی انتخاب می‌شود.
نود و دومین دوره جوایز اسکار یکشنبه ۹ فوریه ۲۰۲۰ (بامداد دوشنبه ۲۱ بهمن به‌وقت ایران) در دالبی تیه‌تر در هالیوود برگزار می‌شود.
