
# ماموران پلیس اردکان رشوه 421 میلیونی را رد کردند

Published at: **2019-11-03T14:40:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619647/%D9%85%D8%A7%D9%85%D9%88%D8%B1%D8%A7%D9%86-%D9%BE%D9%84%DB%8C%D8%B3-%D8%A7%D8%B1%D8%AF%DA%A9%D8%A7%D9%86-%D8%B1%D8%B4%D9%88%D9%87-421-%D9%85%DB%8C%D9%84%DB%8C%D9%88%D9%86%DB%8C-%D8%B1%D8%A7-%D8%B1%D8%AF-%DA%A9%D8%B1%D8%AF%D9%86%D8%AF)


        فرمانده انتظامی استان یزد از رد رشوه 421 میلیون ریالی یک قاچاقچی توسط ماموران پلیس شهرستان اردکان خبر داد.
      

        آفتاب‌‌نیوز :
      
سردار «محمدرضا میرحیدری» گفت: ماموران پلیس مبارزه با موادمخدر و یگان امداد شهرستان اردکان با انجام کار اطلاعاتی از فعالیت یکی از فروشندگان موادافیونی در سطح این شهر مطلع شدند.
وی با اشاره به شناسایی مخفیگاه متهم، افزود: ماموران ضمن هماهنگی قضائی در یک عملیات غافلگیرانه متهم را در منزلش دستگیر و در بازرسی از محل، 150 گرم هروئین و 41 گرم شیشه را کشف کردند.
فرمانده انتظامی استان گفت: قاچاقچی دستگیر شده قبل از انتقال به یگان انتظامی برای رهایی از دست قانون، مبلغ 421 میلیون ریال وجه نقد را به عنوان رشوه به ماموران پلیس پیشنهاد می‌دهد که ماموران در کمال صداقت و پاک‌دستی ضمن رد رشوه پیشنهادی، مراتب را صورت‌جلسه می کنند.
این مقام ارشد پلیس یزد در پایان با بیان این که متهم به همراه مواد کشف شده به دادسرا معرفی شد، خاطرنشان کرد: ماموران پلیس این استان ضمن انجام تلاش شبانه‌روزی و برقراری نظم و امنیت مطلوب در سطح استان، افتخار این را دارند که در بحث سلامت اداری نیز از استان‌های برتر کشور هستند.
