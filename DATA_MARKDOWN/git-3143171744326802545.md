
# Assunzioni MessinaServizi, graduatoria la prossima settimana

Published at: **2019-11-02T13:28:02+00:00**

Author: **Francesca Stornante**

Original: [Tempostretto](https://www.tempostretto.it/news/assunzioni-messinaservizi-graduatoria-la-prossima-settimana.html)


        E' slittata di qualche giorno la pubblicazione della graduatoria per le 100 assunzioni nella società rifiuti. Potrebbe arrivare già lunedì
      
Giorni di grande attesa per le assunzioni a MessinaServizi. Ci vorrà ancora un po’ di pazienza per la pubblicazione della graduatoria che decreterà i primi 100 che potranno sperare di ottenere un posto di lavoro per un anno nella società che gestisce i rifiuti in città. 
La graduatoria era attesa già per la giornata di giovedì, in tanti durante la mattinata avevano affollato gli uffici del Centro per l’Impiego di Messina nella speranza di vedere il proprio nome tra i primi 100. Invece dei ritardi sulla chiusura delle procedure di controllo hanno fatto slittare tutto. Adesso il Centro per l’Impiego conta di riuscire a pubblicare la gaduatoria già lunedì, ma non è ancora certo. Dunque potrebbe volerci ancora qualche altro giorno.
Ovviamente sarà comunicato tempestivamente attraverso i canali istituzionali degli uffici, chi è in fermento per la graduatoria dovrà pazientare ancora un po’.
In 2050 avevano presentato domanda per i 100 posti a tempo determinato a MessinaServizi. Impossibile dimenticare la folla che già all’alba dello scorso 18 settembre si era accalcata davanti gli uffici del Centro per l’Impiego di via Dogali. Tutti con una domanda in mano che adesso potrebbe valere un anno di lavoro. 
Intanto però per avere notizie certe bisogna aspettare lunedì, probabilmente ci vorrà anche qualche giorno in più. Quel che è certo è che ormai siamo agli sgoccioli.
Dopo la graduatoria, il Centro per l’Impiego trasmetterà gli elenchi a MessinaServizi. E qui ci sarà un ulteriore passaggio. Innanzitutto ci sarà la verifica dell’idoneità fisica dei candidati che si sono piazzati nelle prime 100 posizioni. Saranno tutti sottoposti a visita per certificare l’idoneità ai servizi che andranno a espletare all’interno della società.
Poi ci sarà anche una prova pratica. Perché l’azienda ha deciso di verificare le attitudini e le qualità dei candidati. Di fatto un controllo sul campo per testare se tutti siano in grado di svolgere quel tipo di lavoro. MessinaServizi ha deciso che la prova si baserà su una simulazione di raccolta dei rifiuti e di spazzamento delle strade. I candidati dunque dovranno dimostrare di essere in grado di espletare questi servizi, gli stessi in cui saranno impiegati al momento dell’assunzione.
Francesca Stornante
