
# Været: Oktober var unormalt kald

Published at: **2019-11-01T15:18:51+00:00**

Author: **Stavanger Aftenblad**

Original: [Aftenbladet](https://www.aftenbladet.no/lokalt/i/0nqLRE/vaeret-oktober-var-unormalt-kald)

Selv om middeltemperaturen bare var 0,3 grader lavere enn normalt, har en de siste 20 år kun opplevd en kaldere oktobermåned i årene 2016, 2012, 2009, 2003 og 2002, skriver Roar Inge Hansen i Storm Geo.
Nedbørmengdene var nær det normale med 162 mm i Stavanger i løpet av 25 nedbørdøgn. Tre «penværsdager» er også nokså normalt. De inntraff 5.- 6.- og 29. oktober. Derimot har høstmåneden oktober vært vindmessig uvanlig rolig med kun tre dager med kuling på Sola.
Årets oktober var den kaldeste på mange år i Norge. Vi må helt tilbake til 2009 og 2003 for å finne tilsvarende.
Ifølge Meteorologisk institutt lå månedstemperaturen for hele landet 1,4 grader under normalen.
– Relativt kaldest var det i Nord-Norge, særlig Troms og Finnmark, der flere stasjoner hadde avvik fra 2 til nesten 4 grader under normalen. Et par stasjoner på Vestlandet hadde månedstemperaturer fra 0,1 til 0,5 grader over normalen, opplyser meteorologene.
Når det gjelder månedstemperatur, var den lavest på Sjufjellet i Balsfjord med 5,6 minusgrader. Så fulgte Sætertinden i Tjelsundet og Kistefjell i Lenvik med 5 minusgrader. Alle disse stasjonene ligger i Troms.
