
# Dėl pasirinkimo žaisti „Lietkabelyje“ džiūgaujantis Sajus skundžiasi laimingų baigčių stoka

Published at: **2019-11-04T18:15:00+00:00**

Author: ****

Original: [basketnews.lt](https://www.basketnews.lt/news-134253-del-pasirinkimo-zaisti-lietkabelyje-dziugaujantis-sajus-skundziasi-laimingu-baigciu-stoka.html)

Nuotr.: BNS
Nuotr. BNS
Šią vasarą Martynas Sajus turėjo galimybę likti Lenkijos Ščecino „King Wilki Morskie“ klube, tačiau nusprendė sugrįžti į Lietuvą ir savo ateitį bent vieneriems metams susieti su Panevėžio „Lietkabeliu“.
Nors praėjusį sezoną Ščecino komandoje Sajus buvo naudingiausias ir daugiausiai kamuolių atkovojantis krepšininkas, vidurio puolėjo akį patraukė galimybė rungtyniauti FIBA Čempionų lygoje.
Panašu, kad 23-ejų aukštaūgis šį tarpsezonį neapsigavo – „Lietkabelis“ praėjo atrankinį Čempionų lygos etapą ir dabar turi galimybę grumtis europinio lygio varžybose, o pats Sajus nacionalinėse pirmenybėse ne tik fiksuoja solidžią statistiką, bet ir dominuoja blokuotų metimų kategorijoje.
„Turėjau galimybę likti Lenkijos klube, bet norėjau išbandyti savo jėgas Čempionų lygoje, – tinklalapiui „BasketNews.lt“ sakė Sajus. – Kai sutartį pasiūlė „Lietkabelis“, pasitarus su agentu, pažiūrėjus, kaip jiems sekėsi sezoną prieš tai, pasiklausinėjus kitų draugų, kurie yra žaidę Panevėžyje, nusprendžiau pasirinkti šį klubą. Nežinau, kas būtų buvę, jei būčiau tiesiog laukęs.“
Vienu iš „Lietkabelio“ vedlių tapęs Sajus šį sezoną Lietuvos krepšinio lygoje („Betsafe-LKL“) per 22 minutes pelno po 11,2 taško, atkovoja po 6,2 kamuolio, blokuoja po 2,5 metimo, atlieka po 1,8 rezultatyvaus perdavimo ir fiksuoja 17 balų naudingumą.
Nuotr. K.Kavolėlis
Tuo metu FIBA Čempionų lygoje aukštaūgis per tokį patį žaidimo laiką vidutiniškai meta po 9,7 taško, sugriebia po 4,7 kamuolio ir renka po 14 naudingumo balų.
„Sezono pradžią vertinu tikrai neblogai. Visgi tai sezono pradžia, nežinai, ko tikėtis iš trenerių, iš kitų žaidėjų. Pavyko gerai įsilieti į komandą, po truputį atrandu savo žaidimą ir tas labai džiugina“, – patenkintas geru startu kalbėjo Sajus.
Paskutinį spalio sekmadienį „Lietkabelis“ namuose nugalėjo Alytaus „Sintek-Dzūkiją“, tačiau Sajui tai buvo ne šiaip pergalė – 208 cm ūgio puolėjas blokavo 5 varžovų metimus ir taip ne tik pagerino asmeninį, bet ir pakartojo šio sezono rekordą LKL čempionate.
„Sunku pasakyti, kaip man tai pavyksta. Visada gynyboje stengiuosi būti savo vietoje, savo pozicijoje ir dėti maksimalias pastangas – bėgti, šokti ir blokuoti, – paklaustas, kaip pavyksta nuskaityti varžovų ketinimus puolime, atsakė Sajus. – Manau, kad jokiose knygose nerašo, kaip išrašyti bloką. Tiesiog turi stengtis tai padaryti, nieko naujo čia neišrasi.“
Krepšininko teigimu, tai, kad gynyboje aukštaūgiui žaisti lengviau, pastebi ne tik jis pats, bet ir su juo dirbantys treneriai, kurie stengiasi išnaudoti šią Sajaus stiprybę. Ne išimtis ir Nenadas Čanakas.
