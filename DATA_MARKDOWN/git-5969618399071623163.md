
# ΑΕΚ: Οι δυο μαύρες μεταγραφικές τρύπες

Published at: **2019-11-01T07:30:00+00:00**

Author: **Βαγγέλης Αρναούτογλου**

Original: [www.sport24.gr](https://www.sport24.gr/football/omades/Aek/aek-oi-dyo-maures-metagrafikes-trupes.5630135.html)

Δεν είναι μόνο οι κακές εξωγηπεδικές συμπεριφορές, οι εντάσεις στα Σπάτα, τα νυχτοπερπατήματα και οι παραβιάσεις ωραρίων από ορισμένους (σαφώς πρόκειται για λίγους).
Η υπομονή έχει επίσης αγγίξει τα όρια της και για όσα αφορούν στο αμιγώς αγωνιστικό σκέλος. Πέραν των κρουσμάτων απειθαρχίας, ιδιαίτερα έχει ενοχλήσει τους διοικητικούς κύκλους, η εικόνα ποδοσφαιριστών που έχουν βαριά συμβόλαια και αποκτήθηκαν με σκοπό να κάνουν τη διαφορά, να παρουσιάζονται εκτός τόπου και χρόνου.
Εδώ δεν μιλάμε για ένα απλό ντεφορμάρισμα, αλλά για μια συνεχιζόμενη κατάσταση, η οποία έχει πίσω της μια διάρκεια πολλών μηνών. Ειδικά με την περίπτωση του Σέρβου μέσου Νέναντ Κρστίτσιτς, ποδοσφαιριστή που λαμβάνει ετήσιες αποδοχές 600.000 ευρώ κι έχει συμβόλαιο έως το καλοκαίρι του 2022, η επιστήμη σηκώνει τα χέρια ψηλά. Με όποιον τρόπο κι αν η ΑΕΚ προσπάθησε να τον διαχειριστεί, ακόμα και προστατεύοντάς τον ώστε να αποφευχθούν μυϊκά ζητήματα που θα τον έφερναν ακόμα πιο πίσω, ο Σέρβος δεν ανταποκρίνεται ούτε στο ελάχιστο των απαιτήσεων.
Φέτος έχει αγωνιστεί σε 9 ματς, δίχως γκολ, δίχως ασίστ και το μόνο που έχει κανείς να θυμάται από εκείνον, είναι το πολυσυζητημένο τάκλινγκ στον Ντάγκλας Αουγκούστο του ΠΑΟΚ, με το οποίο η Ενωση βρήκε το γκολ της ισοφάρισης στο ντέρμπι του ΟΑΚΑ. Η αναφορά γίνεται για έναν παίκτη που αποκτήθηκε όχι απλώς για να βοηθήσει, αλλά για να κάνει τη διαφορά στη μεσαία γραμμή της ομάδας και να την ανεβάσει επίπεδο.
Την ίδια ώρα, ο πολυδιαφημισμένος του καλοκαιριού Ντανιέλε Βέρντε, υπόθεση που έγινε σίριαλ για την ΑΕΚ μέχρι να επιτευχθεί η απόκτησή του, ο ποδοσφαιριστής που αγοράστηκε με πληρωμή ενός εκατ. ευρώ στη Ρόμα και έχει συμβόλαιο παραπλήσιο με αυτό του Κρστίτσιτς, έχει παίξει 8 φορές φέτος, χωρίς να έχει βρει δίχτυα, με μόλις μια ασίστ που έγινε γκολ από τον Λιβάγια, στον αγώνα της Τρίπολης με τον Αστέρα.
Δεσμεύεται όπως και ο Σέρβος, με συμβόλαιο έως το καλοκαίρι του 2022, του δόθηκε άλλωστε τριετές καθώς είναι μόλις 23 ετών και στην Ένωση πίστεψαν ότι σε εκείνον βρήκαν τον εξτρέμ που θα έδινε μετά την εποχή Μπαρμπόζα, πραγματική υπόσταση στα άκρα της κιτρινόμαυρης επίθεσης. Ωστόσο ο Βέρντε απογοητεύει, ενώ κάποια στιγμή απασχόλησε την ομάδα και για εξωαγωνιστικούς λόγους.
Ο Ίβιτς πάντως θέλει να δει περισσότερα για να αποφανθεί. Πολλοί εντός ΑΕΚ υποστηρίζουν ότι θα έπρεπε να είναι βασικός στο ένα άκρο της επίθεσης κόντρα στον Ολυμπιακό, από τη στιγμή που ο Κωστένογλου επέλεξε να πάει στο ντέρμπι με δύο εξτρέμ, αντί ενός εκ των Αλμπάνη ή Ντέλετιτς.
Αμφότεροι εισέρχονται σε περίοδο κρίσης, καθώς αν συνεχίσουν να αποδίδουν εξίσου άσχημα, ουδείς μπορεί να προβλέψει τι θα σκεφτεί ο Ίβιτς και πως θα χειριστεί τις υποθέσεις τους. Το να πληρώνονται όμως αδρά και να μην αποδίδουν σχεδόν τίποτα, αποτελεί αγκάθι. Η ΑΕΚ θα επιμείνει για να της βγουν, διαφορετικά θα πρέπει να κοιτάξει τον άλλο δρόμο. Κάτι που ασφαλώς δεν θα είναι εύκολο, βάσει των αποδοχών που προβλέπουν τα συμβόλαιά τους, τις οποίες δύσκολα πλέον θα βρουν εκτός ΑΕΚ, στην κατάσταση που παρουσιάζονται.
Η Ρώμη δεν χτίστηκε σε μια μέρα. Το ρόστερ της ΑΕΚ όμως τα τελευταία δύο χρόνια, μετά την πρωταθληματική σεζόν, όπως πλέον αποδεικνύεται μέσα από την πορεία της ομάδας έως σήμερα, «δομήθηκε» στο πόδι.
Χρήματα σκορπίστηκαν χωρίς να υπάρχει συγκεκριμένο πλάνο, πέραν μιας ανεξήγητης στήριξης στο ουτοπικό σχέδιο ενός προπονητή ελάχιστα δοκιμασμένου σε τέτοιο επίπεδο και του τεχνικού διευθυντή που τον επέλεξε, αντί να γίνουν τα αυτονόητα με την παραμονή του Μανόλο Χιμένεθ.
Τώρα ο Ιλια Ιβιτς έχει μπροστά του ένα βουνό να ανέβει, προκειμένου να καταστήσει και πάλι την ΑΕΚ ανταγωνιστική, βγάζοντάς την από τη συνήθεια της «παιδικής χαράς», που το περασμένο καλοκαίρι, έγινε λατρεία. Ο τεχνικός διευθυντής της ομάδας καλείται να πάρει γενναίες αποφάσεις αναδομώντας το ρόστερ, αλλά κυρίως να αποδειχθεί ευέλικτος σε τρία διαφορετικά ζητήματα με υψηλές απαιτήσεις:
α) να πετύχει πωλήσεις ώστε να βοηθήσει στην εισροή ρευστού στα ταμεία της ΑΕΚ και γενικότερα να τη βγάλει στις αγορές με τρόπο έξυπνο και επικερδή.
β) να καταφέρει τον απεγκλωβισμό της ομάδας από συμβόλαια που της είναι βαρίδια (π.χ. Μοράν), όπως και από άλλα παικτών που πληρώνονται αδρά, αλλά δεν θα συμπεριληφθούν στα μελλοντικά σχέδιά του.
γ) να εντοπίσει και να φέρει καλούς ποδοσφαιριστές, συμβατούς με τα οικονομικά δεδομένα της ΑΕΚ, η οποία μετά και την απώλεια δεκάδων εκατ. ευρώ, λόγω του ευρωπαϊκού αποκλεισμού της, δεν πρόκειται να μπει σε σπατάλες, αν ταυτόχρονα δεν υπάρχει πρόοδος στον τομέα των εκκαθαρίσεων και πωλήσεων. Δουλειά-βουνό για τον Ίλια!

        Photo credits: Eurokinissi
      
