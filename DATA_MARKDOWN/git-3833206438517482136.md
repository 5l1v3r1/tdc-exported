
# 19-годишната Веси е единственият ХХL модел у нас

Published at: **2019-11-03T11:19:00+00:00**

Author: ****

Original: [Plovdiv24.bg](https://www.plovdiv24.bg/novini/interesno/19-godishnata-Vesi-e-edinstveniyat-HHL-model-u-nas-910725)

"Жени Калканджиева ме хареса сред над 20 кандидатки. Направихме проби с дрехи и започнах да сбъдвам мечтата си да бъда модел." Така започва разказа си пред "България Днес" Веси Маринова, единственият ХХL модел у нас. Красавицата от Ботевград направи дебюта си на модния подиум преди месец на най-големия моден форум у нас - седмицата на модата в София. Оттогава Веси е търсена като модел от най-различни държави. Признава, че не усеща предразсъдъци спрямо нея и теглото й, а зад кулисите не е изпълнено с интриги и моделките я подкрепят. Пътят към успеха е дълъг и започва със самовъзприемането, твърди тя.
"От малка съм си едра, така си вървях. Мислила съм за отслабване, но не го направих. Започнах да се възприемам такава, каквато съм и се харесвам. Това е ключът към успеха. И да е имало някакви подхвърляния за теглото ми, ги подминавам. Аз не се обиждам на "дебела". Такава съм, пухкава. Това не ме притеснява, нито обижда", казва скромно Веси. Признава, че не се учила как да дефилира, а следи едни от най-известните ХХL модели в социалните мрежи и оттам взима идеи и се усъвършенства.
19-годишната Веси в момента е студентка по мода в университет в столицата и работи едновременно в магазин, но мечтата й е дългосрочно да се занимава с моделство.
"Искам това да правя занапред. Искам и да развия модна линия за по-едри дами, защото самата аз срещам проблем при намирането на дрехи и обувки. Налага се да си поръчвам онлайн и от чужбина", признава Веси, която смело гледа в бъдещето и мисли и за създаването на модна къща. Самата тя казва, че днес модният свят е по-отворен и широко скроен за различните хора. "София също влиза в тази тенденция, което е хубаво. Вече се търси различното, не само слаби модели, няма такава дискриминация, така че виждам някакъв напредък у нас", категорична е тя.
Признава, че се радва, че живее в тези свободни и либерални времена, защото честно не знае дали би имала успех като модел през 90-те години, когато на почит са анорексично слабите манекенки. Подкрепя и жените, които слагат импланти в задните си части, защото според нея вече не е модерно да си слаб, а да си по-пухкав.
Историята на Веси към мечтаната котешка пътека е като сбъдната приказка. Пристига в столицата преди половин година, бързо и малко на късмет получава шанса да дефилира, а голямата й мечта е да пробие и в чужбина. "Искам да успея в чужбина, Ню Йорк, Милано, но винаги ще се връщам и искам да остана в България, защото това е моят дом."
