
# O Ερντογάν εξήγγειλε πέντε νέες γεωτρήσεις στην αν. Μεσόγειο

Published at: **2019-11-04T16:42:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595688/o-erntogan-eksiggeile-pente-nees-geotriseis-stin-an-mesogeio)

Πέντε νέες γεωτρήσεις από την Τουρκία το 2020 στην ανατ. Μεσόγειο.
Στη διεξαγωγή 5 νέων γεωτρήσεων για πετρέλαιο και φυσικό αέριο στην ανατ. Μεσόγειο θα προχωρήσει η Τουρκία μέσα στο 2020, σύμφωνα με το «Ετήσιο πρόγραμμα της τουρκικής προεδρίας για το έτος 2020», που υπέγραψε ο Ρετζέπ Ταγίπ Ερντογάν και δημοσιεύτηκε στην εφημερίδα της κυβερνήσεως με ημερομηνία 3 Νοεμβρίου 2019.
Σύμφωνα με το πρόγραμμα, ο Τούρκος πρόεδρος ενέκρινε την πραγματοποίηση 5 νέων γεωτρήσεων για φυσικό αέριο και πετρέλαιο το 2020 από την κρατική Εταιρεία Πετρελαίου (ΤΡΑΟ) σε περιοχές της ανατ. Μεσογείου που περιλαμβάνουν και θαλασσο-οικόπεδα γύρω από τα Κατεχόμενα, για τα οποία έχει δώσει άδεια το ψευδοκράτος.
Στο πλαίσιο αυτό, θα πραγματοποιηθούν δισδιάστατες σεισμικές έρευνες σε βάθος 3 χιλιάδων χιλιομέτρων και τρισδιάστατες σε βάθος 20 χιλιάδων 707 χιλιομέτρων.
Θα διεξαχθούν επίσης έρευνες για σχιστολιθικό φυσικό αέριο και για αέριο μεθάνιο και για το σκοπό αυτό σχεδιάζεται η διάνοιξη 5 μη παραδοσιακών πηγαδιών.
Για το 2020 προβλέπεται ακόμη κρατική επένδυση ύψους 13 δις 864 εκατομμυρίων τουρκικών λιρών στον τομέα της ενέργειας, ώστε να καταστεί ο δεύτερος μετά τον τομέα της συγκοινωνίας, στον οποίο θα πραγματοποιηθούν οι μεγαλύτερες επενδύσεις από την Άγκυρα.
Στο Ετήσιο Πρόγραμμα της τουρκικής προεδρίας για το 2020 αναφέρεται επίσης ότι στόχος είναι ο πρώτος πυρηνικός αντιδραστήρας στο Άκουγιου να λειτουργήσει το 2023 και οι υπόλοιποι μέχρι το τέλος του 2026.
