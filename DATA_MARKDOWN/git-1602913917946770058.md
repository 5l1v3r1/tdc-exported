
# PSD avertizează din nou: Guvernul Orban va declanşa creşterea facturilor la gaze şi energie electrică

Published at: **2019-11-03T07:43:00+00:00**

Author: **Diana Grigore**

Original: [Ziarul Financiar](https://www.zf.ro/eveniment/psd-avertizeaza-din-nou-guvernul-orban-va-declansa-cresterea-facturilor-la-gaze-si-energie-electrica-18534312)

Secretarul general al PSD a afirmat că Guvernul Orban vrea creşterea facturilor la gaze şi energie electrică, prin desfiinţarea plafonului pus de PSD la tarifele pentru consumatorii casnici din OUG 114/2018. El a adăugat că facturilor vor creşte cu aproximativ 25%.
„Iohannis confirmă că Guvernul Orban va declanşa creşterea facturilor la gaze şi energie electrică prin desfiinţarea plafonului pus de PSD la tarifele pentru consumatorii casnici. Asta spunea şi ministrul desemnat de Orban pentru Economie. La inaugurarea Staţiei de comprimare gaze naturale Podişor – un obiectiv realizat de Guvernul Dăncilă – Iohannis a spus că trebuie abrogată OUG114, care a impus acel plafon şi că, în schimb, trebuie definit consumatorul vulnerabil. Ştiţi ce înseamnă asta, dragi români? Dacă aveţi un venit puţin mai mare decât salariul minim, dacă nu aveţi o dizabilitate sau o boală gravă, dacă n-aţi împlinit 65 de ani şi dacă nu riscaţi să muriţi în cazul deconectării de la energie, atunci veţi plăti facturi cam cu 25% mai mari, dacă vine Guvernul Iohannis - Orban!”, a scris Mihai Fifor, pe Facebook.
El susţine că 90% din populaţia României va plăti mai mult.
În programul de guvernare al PNL este prevăzută abrogarea anumitor prevederi din OUG 114/2018.
În luna octombrie, premierul desemnat Ludovic Orban afirma că trebuie eliminate reglementările din domeniul energiei.
