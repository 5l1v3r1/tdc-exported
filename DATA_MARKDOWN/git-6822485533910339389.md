
# ۲ دلیل افزایش قیمت تخم‌‌مرغ

Published at: **2019-11-03T08:39:00+00:00**

Author: ****

Original: [جامعه خبری تحلیلی الف](https://www.alef.ir/news/3980812029.html)

دبیرکل کانون سراسری مرغ تخم گذار با بیان اینکه دلایل افزایش قیمت تخم مرغ جو روانی ایجاد شده به خاطر صادرات به افغانستان و تغییر فصل است گفت: این افزایش قیمت مقطعی است و پیش بینی می شود که صادرات به این کشور ادامه‌دار نباشد.
سید فرزاد طلاکش دبیرکل کانون سراسری مرغ تخم گذار ایران در گفتوگو با تسنیم اظهار کرد: کارگروه  تنظیم بازار قیمت هر کیلوگرم تخم‌مرغ برای مصرف کننده را 8900 تومان و قیمت هر کیلوگرم از این محصول درب مرغداری  را 7500 تومان اعلام کرده است.
وی افزود: بر این اساس قیمت هر عدد تخم مرغ برای مصرف کننده 593 تومان تعیین و قیمت هر شانه حدود 18 هزار تومان است.
دبیرکل کانون سراسری مرغ تخم گذار ایران ادامه داد: در حال حاضر قیمت تخم مرغ  در بازار نیز در همین حدود و در مواردی حتی ارزان‌تر به فروش می‌رسد؛ نرخ هر شانه از این محصول در میادین میوه و تره بار تهران 15900 تومان است.
وی با اشاره به دلایل افزایش قیمت تخم مرغ  تصریح کرد: دلیل افزایش تخم مرغ به خاطر تغییر فصل و افزایش مصرف این محصول و صادرات به افغانستان است.
دبیرکل کانون سراسری مرغ تخم گذار ایران ادامه داد:  افغانستان پیشتر از پاکستان تخم مرغ وارد می کرد اما به دلیل ناتوانی این کشور در تامین نیاز بازار کشور همسایه، افغانستانی ها برای خرید به سمت بازار ایران آمده اند.

        دلیل افزایش قیمت تخم مرغ بار روانی است
      
وی با بیان اینکه میزان صادرات تخم مرغ هنوز به اندازه میزان تولید مازاد در کشور نیست اظهار داشت: بار روانی ایجاد شده ناشی از صادرات منجر به افزایش قیمت در بازار داخلی شده است اما این  افزایش قیمت زیاد نیست به طوری که نرخ تخم مرغ هنوز به قیمتهای تنظیم بازار نیز نرسیده است.
طلاکش درباره میزان صادرات تخم مرغ به افغانستان گفت: میزان زیادی به این کشور صادر نشده و زمان زیادی از صادرات تخم مرغ به افغانستان نمی گذرد.
وی اظهار داشت: پیش بینی می شود که صادرات تخم مرغ به افغانستان خیلی ادامه دار نباشد زیرا وقتی قیمت تخم مرغ در کشورمان بالا می رود آنها نیز به سراغ بازارهای دیگری می روند و این افزایش قیمت مقطعی است.
این مقام مسئول در پاسخ به اینکه نرخ جدید تخم مرغ از چه زمانی توسط  کارگروه تنظیم بازار برای اجرا ابلاغ شده است گفت: نرخ این محصول درشهریور ماه ابلاغ شده اما به تازگی در بازار مصرف کمی بالا رفته است.
وی اظهار داشت: قیمت تخم مرغ در بازار گران نیست و  تازه کمی منطقی شده است.
طلاکش گفت: هزینه تولید تخم مرغ با در نظر گرفتن سود 10 درصدی برای تولید کننده 8100 تومان است اما قیمت فروش درب مرغداری 7500 تومان تعیین شده است.  
بنابراین گزارش قیمت هر شانه تخم‌مرغ 30 عددی ( یک کیلو و 700 گرمی) در ماه‌های گذشته و در فصل گرما به 11 هزار تومان نیز  کاهش‌یافته بود اما این محصول در روزهای اخیر به قیمت 16 هزار و 500 تومان تا 19 هزار تومان نیز به فروش می‌رسد.
میادین میوه تره‌بار که مکلف به عرضه تخم‌مرغ به قیمت مصوب هر شانه  15900 تومان هستند از عرضه این محصول خودداری  می‌کنند یا حجم کمی از این محصول را عرضه می‌کنند به طوری که گزارش های میدانی حاکی از  عدم وجود این محصول در میادین است. 
