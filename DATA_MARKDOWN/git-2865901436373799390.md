
# Žoc ponovo crveneo, Fener jedva pobedio Afjon (VIDEO)

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/kosarka/vesti/zoc-ponovo-crveneo-fener-jedva-pobedio-afjon-video/341521)

Nikako da proradi ekipa Fenerbahčea ove sezone. Košarkaši ekipe Željka Obradovića sve do jutros bili su u katastrofalnoj seriji od četiri poraza, kojoj su kumovale pre svega katastrofalne igre žuto-plavih, naročito u ofanzivnom delu. Protiv Afjona je taj detalj otklonjen, ali je ponovo bilo dosta muka. Ipak, kada se na kraju podvukla linija, Fener je izašao kao pobednik - 86:80.
Meč se igrao u poprilično zanimljivom terminu za naše prilike, od 11.00 ujutru. Iako su ga znatno bolje otvorili košarkaši iz Istanbula, Afjon je gotovo konstantno bio odmah iza i nije dopuštao žuto-plavima da se odlepe i naprave solidnu razliku. U nekoliko trenutaka tokom druge deonice, gosti su čak bili i u vodstvu, ali je Fener na pauzi imao pola koša prednosti - 36:35.
Pokušavao je Željko Obradović na sve načine da motiviše svoje košarkaše, pozivao ih je kod aut linije, objašnjavao im kako treba da se postave, ali čini se da su košarkaši Afjona bili u potpunosti pripremljeni za ono što ih čeka u najvećem gradu Turske. Dobar deo treće četvrtine proveli su u vodstvu, koje je u par navrata išlo i do pet poena prednosti. Ipak, pred poslednjih deset minuta košarke, gosti su bili u zaostatku od četiri poena.
