
# היכונו לביאת ה-RAZR: ההיברידי של מוטורולה דלף לרשת

Published at: **2019-11-04T00:00:00+00:00**

Author: **רפאל קאהאן**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3773003,00.html)

הסמארטפון ההיברידי של מוטורולה, בן חדש בסדרת RAZR הוותיקה, צפוי להיחשף ב-13 בחודש ולהציג אלטרנטיבה זולה יותר לסמארטפונים המתקפלים של סמסונג ו-וואווי, שמחירם מתחיל באלפיים דולר ויותר.
אוון בלאס, מדליף הסלולר הפורה, העלה לרשת תמונות רשמיות של המכשיר - שמציג עיצוב זהה לשל ה- V3 RAZR הקלאסי מתחילת שנות ה-2000.
לפי הערכות, הטלפון יעלה כ-1,500 דולר; הוא יתבסס על מעבד הסנאפדרגון 710 שמיועד למכשירי שוק הביניים, ופרט למסך המתקפל הראשי תהיה לו תצוגה משנית קטנה שתשמש להצגת התראות, ווידג'טים כשעון ומזג אוויר, ואף יתפקד כמסך למצלמה. הרזולוציה שלו צפויה לעמוד על 800 על 600 פיקסל.
לעומתו, המסך הראשי יהיה בגודל 6.2 אינץ' בפורמט של 16:9. לטלפון יהיה מרחב אחסון של 128 גיגה-בייט ולא ידוע אם יתמוך בכרטיסי זיכרון, והסוללה תהיה בעוצמת 2,730 מיליאמפר-שעה, חלשה יחסית. 
 ניכר שמוטורולה, שנמצאת כיום בבעלות לנובו הסינית, מעוניינת לחזור לתודעה על ידי שימוש בנכסיה ההיסטוריים. עד כה שני המכשירים המתקפלים היחידים שהוצגו כמוצרים מוגמרים, הוואווי מייט X והגלקסי פולד של סמסונג עשו רושם של מכשירי נישה יוקרתיים ויקרים להחריד ושמיועדים בעיקר למשוגעים לדבר. ה-RAZR מיועד לאפשר לקהל רחב יותר להחזיק בסלולרי עם מסך מתקפל. זהו גם המכשיר הראשון שעיצובו אכן מספק קצת עניין לטכנולוגיית המסכים המתקפלים ומנסה להציע יתרון מסוים. המכשיר המקופל אכן נראה יותר קומפקטי מהסמארטפונים המסורתיים, גם אם הוא עדיין גדול יחסית.
