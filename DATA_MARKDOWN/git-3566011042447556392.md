
# صدور ۱۳ مورد محکومیت پزشکی در کرمانشاه/ جراحان زیبایی در صدر تخلفات

Published at: **2019-11-02T15:27:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544164.html/%D8%B5%D8%AF%D9%88%D8%B1----%D9%85%D9%88%D8%B1%D8%AF-%D9%85%D8%AD%DA%A9%D9%88%D9%85%DB%8C%D8%AA-%D9%BE%D8%B2%D8%B4%DA%A9%DB%8C-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87--%D8%AC%D8%B1%D8%A7%D8%AD%D8%A7%D9%86-%D8%B2%DB%8C%D8%A8%D8%A7%DB%8C%DB%8C-%D8%AF%D8%B1-%D8%B5%D8%AF%D8%B1-%D8%AA%D8%AE%D9%84%D9%81%D8%A7%D8%AA)

مدیرکل پزشکی قانونی استان کرمانشاه از صدور ۱۳ مورد محکومیت پزشکی در این استان خبر داد و گفت: بیشترین قصورات مربوط به زنان و زایمان، دندان‌پزشکی و جراحی زیبایی است.
به گزارش شبکه اطلاع رسانی راه دانا؛ به نقل از مرصادنیوز سلیم خانی ظهر امروز شنبه در نشست خبری با اصحاب رسانه ضمن ارائه گزارشی از اقدامات انجام شده سازمان پزشکی قانونی استان کرمانشاه در ۶ ماهه نخست امسال، اظهار داشت: در شش ماهه اول امسال حدود ۴۷ هزار نفر به پزشکی قانونی مراجعه کردند که بیش از ۹۰۰ جسد در این مراکز ورودی جسد داشتیم.
مدیرکل پزشکی قانونی استان کرمانشاه افزود: همچنین در ۶ ماهه اول سال گذشته ۲۳ هزار و ۵۶۲ معاینه بالینی داشتیم که این رقم در ۶ ماه اول امسال به ۲۴ هزار و ۷۳۴ مورد رسیده است.
این مسئول تعداد بررسی پرونده های ادعای نزاع را در استان کرمانشاه طی ۶ ماه اول سال گذشته ۹ هزار و ۲۲۰ پرونده عنوان کرد و گفت: این تعداد در ۶ ماهه اول امسال به ۹هزار و۷۸۰ مورد رسیده است.
خانی بیان داشت: طی ۶ ماه اول امسال ۵ هزار و ۹۳۷ مورد ادعای تصادف ثبت شده است که این رقم در مدت مشابه سال قبل ۶ هزار و ۱۰۸ مورد بوده است.

        افزایش چشمگیر تعداد جانباختگان در تصادفات استان
      
مدیرکل پزشکی قانونی استان کرمانشاه خاطرنشان کرد: در شش ماهه اول امسال ۲۹۵ نفر در تصادفات استان جان خود را از دست دادند که این تعداد نسبت به مشابه سال قبل رشد چشمگیری داشته است.
این مسئول بیان داشت: در نیمه اول امسال حدود ۳۹۴ نفر در حادثه ناشی از کار مصدوم شدند که ۱۵ نفر از آنها جان خود را از دست دادند.
وی جان باختگان ناشی از مسمومیت با گاز منو کسید کربن را ۱۶ نفر اعلام کرد و بیان داشت: همچنین تعداد ۱۲ نفر با قرص برنج مسموم شده و جان خود را از دست دادند.مدیرکل پزشکی قانونی استان کرمانشاه افزود: در ۶ ماهه اول امسال شش نفر بر اثر برق گرفتگی و ۱۸ نفر در اثر غرق شدن در رودخانه ها جان خود را از دست دادند.
این مسئول تعداد جان باختگان در اثر سوء مصرف مواد مخدر را طی ۶ ماهه اول امسال از ۱۴۱ نفر اعلام کرد و گفت: این آمار در شش ماهه اول سال گذشته ۴۷ نفر بوده است.

        بررسی ۳۲ پرونده قصور پزشکی در کرمانشاه
      
وی همچنین تعداد پرونده های قصور پزشکی را در ۶ ماهه اول امسال ۳۲ پرونده اعلام کرد و بیان داشت: ۱۹ مورد از این پرونده ها تبرئه شد و ۱۳ پرونده به محکومیت پزشکی رسید که بیشترین قصورات مربوط به زنان و زایمان، دندان‌پزشکی و جراحی زیبایی بوده است.
خانی در بخش دیگری از سخنانش از فعالیت ۱۲ مرکز پزشکی قانونی در استان کرمانشاه خبر داد و گفت: از این تعداد ۶ مرکز دارای سالن تشریح هستند.
مدیرکل پزشکی قانونی استان کرمانشاه گفت: طی شش ماهه نخست امسال سالن تشریح در شهرستان‌های هرسین،صحنه،کنگاور و سرپل ذهاب تجهیز و تکمیل و راه‌اندازی شده است.
این مسئول از ساخت مرکز پزشکی قانونی روانسر به همت خیرین شهرستان در آینده نزدیک خبر داد و گفت: با توجه به اینکه در شهر کرمانشاه نیز یک پزشکی قانونی جوابگو نیست در تلاشیم تا یک مرکز پزشکی قانونی دیگر راه اندازی کنیم اما در حال حاضر اعتبار لازم جهت این کار را در دست نداریم.
انتهای پیام/
