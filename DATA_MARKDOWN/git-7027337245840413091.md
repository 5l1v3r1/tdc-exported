
# حذف جگر غاز از رستوران‌های نیویورک / چاق کردن اجباری اردک‌ها ظلم است

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696131/%D8%AD%D8%B0%D9%81-%D8%AC%DA%AF%D8%B1-%D8%BA%D8%A7%D8%B2-%D8%A7%D8%B2-%D8%B1%D8%B3%D8%AA%D9%88%D8%B1%D8%A7%D9%86%E2%80%8C%D9%87%D8%A7%DB%8C-%D9%86%DB%8C%D9%88%DB%8C%D9%88%D8%B1%DA%A9-%DA%86%D8%A7%D9%82-%DA%A9%D8%B1%D8%AF%D9%86-%D8%A7%D8%AC%D8%A8%D8%A7%D8%B1%DB%8C-%D8%A7%D8%B1%D8%AF%DA%A9%E2%80%8C%D9%87%D8%A7-%D8%B8%D9%84%D9%85-%D8%A7%D8%B3%D8%AA)


        جریمه تخطی از این قانون پرداخت 500 تا 2000 دلار به ازای هر بار تخلف است.
      
شورای شهر نیویورک تولید، پخت، فروش و سرو یک غذای معروف از جگر اردک و غاز با نام "فویی گرس" یا "جگر چرب" را پس از سال 2022 ممنوع می‌کند.
 به گزارش عصر ایران به نقل از خبرگزاری فرانسه، اگرچه نیویورک می تواند ادعا کند پایتخت "آشپزی" جهان است اما یک غذای معروف با نام "فویی گرس" از منوی رستوران‌ها این شهر شلوغ جهان حذف خواهد شد.
قانونگذاران نیویورک، چاق کردن اجباری غاز و اردک‌ برای پخت غذای معروف "فویی گرس" را ظلم به حیوانات می‌دانند.
در این روش پرورش‌دهندگان پرندگان با وارد کردن یک لوله به معده حیوان، غذا و چربی اضافه را وارد بدن پرندگانی مانند غاز یا اردک می‌کنند. دراین حالت جگر پرندگان  8 برابر حالت عادی بزرگ می‌شود.
خوراک "فویی گرس" با سس خردل و پیاز کارملی/ عکس: خاویار روسی
براساس این قانون که پس از اکتبر 2022 در نیویورک لازم‌الاجرا است، پخت، فروش و سرو این خوراک جگر ممنوع است.
جریمه تخطی از این قانون پرداخت 500 تا 2000 دلار به ازای هر بار تخلف است.
حامیان حقوق حیوانات محرک اصلی برای تصویب این قانون در شورای شهر نیویورک هستند. این قانون با 42 رای موافق در برابر 6 رای مخالف به تصویب رسید.
"متئو دومینگز" از کمپین حامیان حقوق حیوانات و رای دهندگان به این طرح به خبرگزاری فرانسه گفت: تصویب این قانون یک روز تاریخی برای حیوانات در شهر نیویورک محسوب می‌شود.
شیوه چاق کردن اجباری اردک و غاز برای چرب و رشد کبد پرندگان/ عکس: خبرگزاری فرانسه
اما پرورش‌دهندگان اردک و غاز از این تصمیم آشفته شده و "قانون جدید" را با شکایت و پیگیری‌های قانونی تهدید کردند.
خانم "ایزی یانای" مدیر و صاحب مزرعه بزرگ  چاق کردن غاز و اردک "هادسون ولی" و یکی از بزرگترین تولیدکنندگان مواد اولیه خوراک "فوئی گرس" در باره قانون جدید گفت: در دادگاه این قانون را زمین می‌زنیم.
وی افزود: این قانون اثرات بسیار بدی روی کمپانی ما دارد.
او به خبرگزاری فرانسه گفت: من بیش از 400 کارگر دارم که بیش از 30 سال برای من کار می‌کنند. این قانون برای زندگی کارگران من یک تراژدی است.
صاحبان مزارع پرنده چاق کردن اجباری پرندگان را اجحاف حقوق حیوانات نمی‌دانند و بر این باورند که حامیان حقوق حیوانات در این خصوص بزرگنمایی می‌کنند.
آنها می‌گویند میزان ذرت و غذایی که به پرندگان داده می‌شود، تفاوت چندانی با حجم غذایی خود آنها ندارد.
با این وجود مخالفان با این موضوع مخالف‌اند و استفاده از لوله تغذیه برای تزریق غذای اضافی به حیوانات را ظلم می‌دانند.
تهیه این غذا پیشتر در چند کشور مانند بریتانیا ممنوع شده است.
از طرفی برخی از مزارع پرورش پرندگان به دنبال راهکارهای جدید برای تغذیه پرندگان بدون استفاده از لوله هستند.
