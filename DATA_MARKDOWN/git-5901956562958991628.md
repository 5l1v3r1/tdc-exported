
# Najslabši igralec purgerjev

Published at: **2019-11-06T08:57:00+00:00**

Author: **Marko Uršič**

Original: [Slovenske novice](https://www.slovenskenovice.si/sport/odmevi/clanek/najslabsi-igralec-purgerjev-245932)

LJUBLJANA – Trije slovenski nogometaši bodo igrali v drevišnjih tekmah 4. kroga lige prvakov. V skupini C dva, Petar Stojanović z Dinamom pričakuje ukrajinski Šahtar, Josip Iličić z Atalanto pa v Milanu gosti Manchester City. V skupini D bo madridski Atletico, skupaj z Juventusom vodi s sedmimi točkami, z Janom Oblakom v vratih gostoval pri Bayerju iz Leverkusna. Za zagrebški Dinamo bo obračun na stadionu Maksimir pomemben v boju za osmino finala, razmišlja se le o zmagi in treh točkah. Vrstni red v skupini C je namreč: Manchester City 9, Dinamo in Šahtar 4, Atalanta brez točke, v osmino finala pa napredujeta prvo- in drugouvrščeni klub.So se pa hrvaški novinarski specialisti razpisali o slovenskem reprezentantu Stojanoviću, namreč da trener Nenad Bjelica ščiti svojega najslabšega igralca in s tem skriva največjo Dinamovo težavo. Nogometni purgerji so postali resno evropsko moštvo, taktično prilagodljivo na vsakega tekmeca, a Bjelica ni rešil največje kadrovske težave, desni branilec Petar Stojanović je namreč šibka točka zagrebških modrih.Slovenski reprezentant je eden najslabših branilcev v ligi prvakov, v vseh statičnih prvinah je pod povprečjem, kakovosten je le pri odvzemu žoge, za kar se lahko deloma zahvali Bjeličevi taktični različici (5-3-2, srednji branilci zaradi igralca več v zadnji vrsti v njem lažje pokrijejo tudi bočna položaja). S tem ima Ljubljančan večjo svobodo za prehode v napad, v katerem lahko ponudi več kot v obrambi. 
A nasprotniki načrtujejo napade ravno prek Stojanovića. Soigralci mu sicer pomagajo, zato je slovenski nogometaš v igri videti bolje, kot je res, a njegove defenzivne pomanjkljivosti so očitne. Je izrazito motoričen igralec, to je njegova edina kakovostna plat na ravni pravega evropskega branilca. Kombinacija prizadevnosti, hitrosti in moči bi teoretično morala biti idealna za branilca za dvoboj igro v sestavi Nenada Bjelice.Dinamov desni branilec tudi ne zna prepoznati položaja na igrišču, četudi mu to uspe, je že prepozno, zato niti s hitrostjo ne more več popraviti napake. V ligi prvakov sta jeziček na tehtnici sposobnost hitrega dojemanja in ustrezno predvidevanje dogodkov. Petar Stojanović premalo in prepočasi razmišlja, spravlja se v položaje, v katerih so možnosti za uspešno posredovanje zelo majhne. Zato je Dinamova prvenstvena naloga v naslednjem prestopnem roku najti ustreznega desnega branilca. 
