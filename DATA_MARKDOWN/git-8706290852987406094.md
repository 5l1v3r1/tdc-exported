
# Προθεσμία τριών ημερών στον Τσίπρα για να ορίσει τους αντικαταστάτες Πολάκη και Τζανακόπουλου - Τι δήλωσε ο Τασούλας

Published at: **2019-11-01T19:53:00+00:00**

Author: ****

Original: [enikos.gr](http://www.enikos.gr/politics/681702/prothesmia-trion-imeron-ston-tsipra-gia-na-orisei-tous-antikatast)

Η προανακριτική επιτροπή για τον Δημήτρη Παπαγγελόπουλο δεν θα συνεδριάσει την Τρίτη, όπως ήταν αρχικά προγραμματισμένο, προκειμένου να δοθεί η προβλεπόμενη προθεσμία των τριών ημερών, στον πρόεδρο του ΣΥΡΙΖΑ, να ορίσει τους αντικαταστάτες των κ.κ. Πολάκη και Τζανακόπουλου, όπως ανακοίνωσε πριν από λίγο ο Κώστας Τασούλας.
Σε συνομιλία που είχε με δημοσιογράφους, ο πρόεδρος της Βουλής τόνισε πως το πιθανότερο είναι η επιτροπή να συνεδριάσει την Πέμπτη.
Ερωτηθείς πώς θα σχολίαζε μια ενδεχόμενη άρνηση του αρχηγού της αξιωματικής αντιπολίτευσης να ορίσει αντικαταστάτες, ο Κώστας Τασούλας απάντησε: «Θα το εκλάβω ως πείσμα». Είπε πάντως, ότι η επιτροπή μπορεί να λειτουργήσει και με 23 βουλευτές από 25 μέλη που ήταν αρχικά, δηλαδή δεν τίθεται θέμα μη νόμιμης σύνθεσης στην περίπτωση που δεν υπάρξει αντικατάσταση των δύο βουλευτών.
«Η δικαστική ανεξαρτησία την οποία απολαμβάνει η ειδική επιτροπή προκαταρκτικής εξέτασης είναι συνταγματική επιταγή», ανέφερε επίσης για να εξηγήσει ότι ο ίδιος δεν έχει αρμοδιότητα να παρέμβει στη σύνθεση της ειδικής επιτροπής και τόνισε ότι «δεν υπάρχει υπερκείμενο όργανο - υπερκείμενος εισαγγελέας - για να κρίνει τη νομιμότητα της σύνθεσης της επιτροπής, άρα μοιραία αυτή την κρίνει η ίδια η επιτροπή. Και επειδή δεν είναι μονοπρόσωπη αυτή η επιτροπή, η απόφαση μοιραία λαμβάνεται από την πλειοψηφία».
«Η σύνθεση είναι θέμα των μελών της επιτροπής, που είναι ανεξάρτητο όργανο, με δικαστικές αρμοδιότητες. Είναι προανακριτικοί υπάλληλοι. Στη δικονομία ο μάρτυρας είναι πολυτιμότερος από τον ανακριτικό υπάλληλο, για την αλήθεια. Στην πραγματικότητα, το ότι σε προτείνουν για μάρτυρα, σου δίνει καλύτερο ρόλο από το να είναι μέλος της επιτροπής, υπό την έννοια της συμβολής σου στην αλήθεια. Στη δικονομία ο μάρτυρας είναι πολυτιμότερος, γι' αυτό ο μάρτυρας δεν αντικαθίσταται. Αντικαθίσταται ο ανακριτικός υπάλληλος», είπε ο Πρόεδρος της Βουλής.
Πηγή: ΑΠΕ-ΜΠΕ
