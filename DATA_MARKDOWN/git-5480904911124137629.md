
# Stav tří ze čtyř zraněných při výbuchu v Explosii je dál kritický

Published at: **2019-11-02T09:34:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/stav-tri-ze-ctyr-zranenych-pri-vybuchu-v-explosii-je-dal-kriticky/1816284?utm_source=rss&utm_medium=feed)

Hradec Králové - Tři zranění při pátečním výbuchu v pardubické Explosii, kteří skončili na popáleninovém centru vinohradské nemocnice v Praze, jsou stále v kritickém stavu. Čtvrtý vážně zraněný byl v pátek večer převezen z Fakultní nemocnice Hradec Králové na popáleninové centrum Fakultní nemocnice v Brně. ČTK to zjistila v nemocnicích.
"Všichni tři jsou v kritickém stavu na jednotce intenzivní péče. Jsou v umělém spánku," řekla ČTK mluvčí vinohradské nemocnice Tereza Romanová. Podle dřívějších informací záchranářů má jeden z nich popáleniny na více než 90 procentech těla.
Čtvrtý zraněný byl po výbuchu převezen se zraněním hlavy a popáleninami do hradecké fakultní nemocnice. "Večer byl převezen na popáleninové centrum do Brna. Byl ve vážném, ale stabilizovaném stavu. Napojen byl na plicní ventilaci," řekl ČTK lékařský náměstek hradecké fakultní nemocnice Zdeněk Tušl.
Požár vypukl v pátek v 07:20 v budově, kde se suší střelný prach. Poté následovala takzvaná deflagrace, menší forma výbuchu doprovázená tlakovou vlnou. Provoz, v němž exploze nastala, je zničený. Provozu společnosti se exploze výrazně nedotkla.
Pro zjištění příčin výbuchu byly vytvořeny čtyři vyšetřovací komise, a to firmy, Báňského úřadu, policie a hasičů. Policie se začala případem zabývat pro podezření z ublížení na zdraví z nedbalosti. Vedení firmy se spojilo s rodinami zraněných.
Závažná nehoda s oběťmi na životech se stala v Explosii v dubnu 2011. Výbuch tehdy zničil dva železobetonové podzemní objekty, další budovy poškodil. V objektu se vyráběl perunit, trhavina dynamitového typu. Exploze usmrtila čtyři lidi, dalších devět se zranilo. Přesnou příčinu neštěstí se nepodařilo určit.
