
# Ναυπηγεία Νεωρίου : Αρχισε η αποπληρωμή δεδουλευμένων των εργαζομένων

Published at: **2019-11-06T19:59:14+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/06/society/naypigeia-neoriou-arxise-i-apopliromi-dedouleymenon-ton-ergazomenon/)

Σήμερα ξεκίνησε η διαδικασία αποπληρωμής των δεδουλευμένων των εργαζομένων στα Ναυπηγεία Νεωρίου Σύρου, τα οποία εκκρεμούν σε βάθος έως πέντε ετών και ουσιαστικά, ολοκληρώνεται το σχέδιο εξυγίανσης των ναυπηγείων.
Για το θέμα ενημερώθηκε ο υπουργός Ανάπτυξης και Επενδύσεων, Αδωνις Γεωργιάδης και ο υφυπουργός, Νίκος Παπαθανάσης, κατά τη σημερινή τους συνάντηση -παρουσία του επιτετραμμένου της πρεσβείας των ΗΠΑ στην Ελλάδα, Ντέιβιντ Μπέργκερ- με τον πρόεδρο και διευθύνοντα σύμβουλο της ONEX Shipyards, ιδιοκτήτριας των Ναυπηγείων Νεωρίου Σύρου, Πάνο Ξενοκώστα.

        Διαβάστε ακόμη: Ηλεκτρονικές αποδείξεις : Ο κρυφός φόρος και οι παγίδες του νέου φορολογικού
      
Όπως σημειώνεται σε ανακοίνωση του υπουργείου, ο υπουργός και ο υφυπουργός ενημερώθηκαν για την επιτυχή κατάληξη του σχεδίου εξυγίανσης του Ναυπηγείου Νεωρίου Σύρου και «έλαβαν ευχαριστήρια επιστολή των εργαζομένων που εξέφρασαν την χαρά τους γι’ αυτήν την θετική εξέλιξη».
Μετά τη συνάντηση ο κ. Γεωργιάδης δήλωσε: «Με μεγάλη χαρά και ικανοποίηση, το υπουργείο Ανάπτυξης και Επενδύσεων καλωσορίζει το ορόσημο στη διαδικασία του σχεδίου εξυγίανσης των Ναυπηγείων Νεωρίου Σύρου υπό τον κ. Π. Ξενοκώστα, διότι, όπως πληροφορηθήκαμε, σήμερα ξεκίνησε η διαδικασία αποπληρωμής των δεδουλευμένων των εργαζομένων, τα οποία εκκρεμούν σε βάθος έως πέντε ετών.
Η ανάπτυξη των Ναυπηγείων Νεωρίου Σύρου τους τελευταίους πέντε μήνες αποτελεί ένα πολύ θετικό βήμα για την πρόοδο της ελληνικής οικονομίας. Καλωσορίζουμε αυτήν την επιτυχία και ευχαριστώ ιδιαίτερα για τη συμβολή τους τον υφυπουργό Ανάπτυξης και Επενδύσεων, Νίκο Παπαθανάση και τον πρέσβη των ΗΠΑ στην Ελλάδα, Τζέφρι Πάιατ, οι οποίοι πράγματι έπαιξαν κομβικό και πρωταγωνιστικό ρόλο σ’ αυτήν την επιτυχία».
Από την πλευρά του ο κ. Π. Ξενοκώστας σημείωσε:
«Μια πολύπλοκη και πρωτόγνωρη διαδικασία εξυγίανσης μέσω του ‘Αρθρου 106, με εμπλεκόμενους πιστωτές το Δημόσιο και τους εργαζόμενους, σ’ ένα κομβικό κλάδο, όπως αυτός της ναυπηγικής, ολοκληρώθηκε σήμερα μ’ αυτό το βασικό ορόσημο. Θα ήθελα να ευχαριστήσω θερμά την πολιτική ηγεσία του υπουργείου Ανάπτυξης και Επενδύσεων, τον υπουργό, ‘Αδωνι Γεωργιάδη και τον συνεργάτη του, υφυπουργό Νίκο Παπαθανάση, καθώς η συμβολή τους ήταν καθοριστική για την ολοκλήρωση. Σήμερα είναι ημέρα χαράς, που όλους μας γεμίζει ευτυχία. Ένα μεγάλο ευχαριστώ στον κ. Γεωργιάδη».
Στην επιστολή του Εργοστασιακού Σωματείου Ναυπηγείων Σύρου αναφέρονται τα εξής: «Ενημερωθήκαμε μόλις σήμερα κατά την διάρκεια της ΓΣ, από τον κ. Ξενοκώστα, ότι ξεκινούν οι αποπληρωμές των δεδουλευμένων μας, ολοκληρώνοντας έτσι το σχέδιο εξυγίανσης. Θα θέλαμε να ευχαριστήσουμε από καρδιάς, όλους όσους βοήθησαν στον αγώνα μας. Αναλυτικότερα, το σύνολο των φορέων του νησιού μας, ήτοι τον αγαπημένο μας μητροπολίτη Δωρόθεο Β’, τον χωρικό αντιπεριφερειάρχη μας κ. Λεονταρίτη, την απελθούσα καθώς και τη νέα δημοτική αρχή, κκ Λειβαδάρα Νικόλαο και Γεώργιο Μαραγκό, το σύνολο των υπηρεσιών του τόπου μας, το σύνολο των μέσων μαζικής ενημέρωσης και τους συμπολίτες μας, οι οποίοι κατά γενική ομολογία σύσσωμοι στήριξαν τον αγώνα και την προσπάθειά μας.
Τέλος, θα θέλαμε να ευχαριστήσουμε την κυβέρνηση και ιδιαιτέρως τον υπουργό Οικονομίας και Ανάπτυξης κ. ‘Αδωνι Γεωργιάδη, τον υπουργό Εργασίας και συντοπίτη μας, κ. Ιωάννη Βρούτση, καθώς και τον υφυπουργό Οικονομίας και Ανάπτυξης, κ. Νικόλαο Παπαθανάση».

        SOS για την κλιματική αλλαγή: 11.200 επιστήμονες προειδοποιούν για «ανείπωτα ανθρώπινα βάσανα»
      
