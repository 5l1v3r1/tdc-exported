
# Зеленський доручив Кабміну профінансувати вибухо- та пожежобезпечність арсеналів Міноборони

Published at: **2019-11-04T18:52:00+00:00**

Author: ****

Original: [ZIK.UA](https://zik.ua/news/2019/11/04/zelenskyy_doruchyv_kabminu_profinansuvaty_vybuho_ta_pozhezhobezpechnist_1683537)


        Президент України Володимир Зеленський ухвалив додаткові заходи щодо покращення стану зберігання ракет, боєприпасів та продуктів їх утилізації на арсеналах, базах та складах Збройних Сил України.
      
Про це повідомляється на сайті Офісу глави держави. 
Указ був підписаний з метою підвищення стану забезпечення живучості, вибухопожежобезпеки та охорони на арсеналах, базах та складах зберігання озброєння, ракет і боєприпасів ЗСУ. 
Зокрема, Зеленський доручив Кабінету Міністрів України  головні задачі:
1) забезпечити відповідно до обґрунтованих потреб фінансування заходів забезпечення живучості та вибухопожежобезпеки арсеналів, баз, складів озброєння, ракет та боєприпасів Збройних Сил України, визначених відповідними програмними документами;
2) вжити заходів щодо врегулювання в установленому порядку питання стосовно особливого режиму використання земель навколо потенційно небезпечних військових об’єктів Збройних Сил України.
Нагадаємо, минулого тижня Рада утворила ТСК з розслідування вибухів на складах боєприпасів у 2014-2018 роках. 
