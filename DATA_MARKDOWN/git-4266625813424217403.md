
# Поліція відкрила кримінальну справу через масову загибель риби на Херсонщині

Published at: **2019-11-04T15:31:00+00:00**

Author: ****

Original: [ZIK.UA](https://zik.ua/news/2019/11/04/politsiya_vidkryla_kryminalnu_spravu_cherez_masovu_zagybel_ryby_na_hersonshchyni_1683337)


        Поліція на Херсонщині відкрила кримінальну справу у зв’язку з тим, що в акваторії Дніпро-Бузького лиману було виявлено замор риби в великій кількості. За приблизними підрахунками померло понад 1,5 млн. особин різних видів риб.
      
Про це повідомила пресслужба поліції Херсонської області.
Як повідомив заступник обласного главку поліції Микола Вербицький, за даним фактом слідчими Голопристанського відділення поліції в Єдиний реєстр досудових розслідувань внесені відомості за ознаками кримінального правопорушення, передбаченого ч.2 ст. 242 Кримінального кодексу України «Порушення правил охорони вод».
«Наразі призначене проведення необхідних експертиз повітря, води та ґрунту. Дослідження проводитимуть спеціалісти-екологи з Одеської області. У разі підтвердження порушення правил охорони вод, винним особам загрожує обмеження волі на строк до 5 років або позбавлення волі на той самий строк», – повідомляють у поліції.
Нагадаємо, голова Херсонської ОДА Юрій Гусєв доручив розібратися у ситуації з масовою загибеллю риби у Дніпрі неподалік Херсонського морського торговельного порту.
