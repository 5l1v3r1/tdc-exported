
# 
        روایتی از دانشجویان حاضر در تسخیر لانه جاسوسی آمریکا
      

Published at: **2019-11-06T16:17:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638486/%D8%B1%D9%88%D8%A7%DB%8C%D8%AA%DB%8C-%D8%A7%D8%B2-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AD%D8%A7%D8%B6%D8%B1-%D8%AF%D8%B1-%D8%AA%D8%B3%D8%AE%DB%8C%D8%B1-%D9%84%D8%A7%D9%86%D9%87-%D8%AC%D8%A7%D8%B3%D9%88%D8%B3%DB%8C-%D8%A2%D9%85%D8%B1%DB%8C%DA%A9%D8%A7)

به گزارش بولتن نیوز، مستند «انقلاب دوم، روز داوری» به کارگردانی مجید ذوالفقاری با موضوع تسخیر لانه جاسوسی کاری از گروه مستند روایت فتح است که پنج شنبه ساعت 8 شب به روی آنتن شبکه یک خواهد رفت.
 
به دنبال پیروزی انقلاب اسلامی در بیست و دوم بهمن 57، آمریکا در صدد بود تا با انواع توطئه‌ها و برنامه ریزی‌ها مسیر انقلاب را به سمت خواسته های خود منحرف و یا آن را شکست دهد. از سوی دیگر دولت موقت را لیبرال های متمایل به غرب دردست داشتند و بعضی افراد نفوذی عامل اجرای توطئه ها و کارشکنی های آمریکایی ها قرار می گرفتند. با پذیرش شاه از سوی آمریکا دشمنی و تعارض منافع آمریکا با  انقلاب ایران شکل آشکاری به خود می گیرد. این اتفاق اعتراضات مردمی در ایران را وارد فضای جدیدی می کند.
 
در حال و هوای انقلابی آبان 58 و اقدامات مداخله جویانه آمریکایی ها تعدادی از دانشجویان مسلمان دانشگاه های مختلف تهران در کمیته فرهنگی دانشجویان مسلمان تصمیم می‌گیرند برای حفظ استقلال انقلاب ایران از وابستگی به شرق و غرب طرحی را به اجرا بگذارند و به صورت مستقل از گروه های سیاسی، احزاب و نیروهای چپ مارکسیستی و به عنوان اعتراض به دخالت‌های استعماری آمریکا در ایران یک تحصن سه روزه در سفارت آمریکا را طراحی و اجرا کنند تا به دخالت‌های آنها در ایران پایان دهند.
 
اقدام دانشجویان مسلمان بعدها با حمایت امام خمینی (ره) نام انقلاب دوم را به خود گرفت و اثرات مهمی در کشور، منطقه خاورمیانه و جهان برجای گذاشت و باعث شد انقلاب اسلامی از انحراف فاصله گرفته و مسیر اصلی آرمان های خود را در پیش بگیرد.
 
در  مستند «انقلاب دوم، روز داوری» شخصیت‌هایی از دانشجویان انقلابی حاضر در واقعه تسخیر لانه جاسوسی به بیان خاطرات خود از آن روزها می پردازند.
 
این مستند روایت جذابیست از ناشنیده های آن واقعه مهم تاریخی که مجید ذوالفقاری از مستند سازان روایت فتح آن را کارگردانی کرده است. مستند انقلاب دوم را می توانید پنجشنبه شانزدهم آبان، ساعت20 از شبکه یک سیما تماشا کنید.
انتهای پیام/
