
# اردوغان: همسر ابوبکر بغدادی را نیز در سوریه دستگیر کردیم

Published at: **2019-11-06T13:38:09+00:00**

Author: **Euronews **

Original: [euronews](https://farsi.euronews.com/2019/11/06/erdogan-says-turkey-captured-daesh-leader-al-baghdadi-s-wife)

رجب طیب اردوغان، رئیس‌جمهور ترکیه، روز چهارشنبه ۱۵ آبان اعلام کرد نیروهای نظامی این کشور همسر ابوبکر البغدادی رهبر کشته شده داعش را در خاک سوریه دستگیر کرده‌اند.
آقای اردوغان با اشاره به کمپین رسانه‌ای آمریکا درباره موفقیت عملیات نیروهای این کشور در کشتن رهبر داعش در ماه گذشته گفت: «اینجا برای اولین بار اعلام می کنم ما همسر او (البغدادی) را دستگیر کردیم. اما سر و صدا به راه نیانداختیم. همینطور ما خواهر و برادر همسر او را در سوریه دستگیر کردیم. ما با این دید به کارمان ادامه خواهیم داد.»
پیشتر در هفته گذشته مقامات ترکیه اعلام کرده بودند که توانسته‌اند رسمیه عواد خواهر بزرگ البغدادی، همسر او، دختر خواهرش و پنج کودک او را دستگیر کنند. مقامات ترکیه گفته بودند این بازداشت ها گواه عزم این کشور در نبرد علیه داعش است.
رهبر سابق داعش ۲۶ اکتبر (۴ آبان) در یورش نیروهای آمریکایی به محل اختفای وی در شمال سوریه، خود را با جلیقه انفجاری کشت.
داعش، هفته گذشته مرگ سرکرده این گروه را تایید و جانشین وی را نیز تعیین کرد. این گروه با انتشار یک پیام صوتی، ابراهیم هاشمی قرشی را به‌عنوان جانشین ابوبکر بغدادی معرفی کرد.
بیشتر بخوانید:
