
# Зрителите попиляха Слави Трифонов заради старта на телевизията му СНИМКИ

Published at: **2019-11-05T19:10:00+00:00**

Author: ****

Original: [Blitz.bg](https://blitz.bg/layfstayl/shoubiznes/zritelite-popilyakha-slavi-trifonov-zaradi-starta-na-televiziyata-mu-snimki_news707558.html)

https://blitz.bg/layfstayl/shoubiznes/zritelite-popilyakha-slavi-trifonov-zaradi-starta-na-televiziyata-mu-snimki_news707558.html Blitz.bg
Дълго чаканото начало на телевизията на Слави Трифонов се превърна във фалстарт, ако се съди по реакциите във Фейсбук. 7/8 ТВ тръгна точно в 19 часа в понеделник вечер след обещаващи и гръмки анонси. Първият шок беше от техническото ниво.
„Дългия ни върна половин век назад, студиото, звук, картина са пълна скръб”, бяха  първите коментари в нета. „Моля, обърнете внимание на звука. На интро и рекламите като гръмне и кокошките спират да носят”, препоръча зрител с чувство за хумор.
„Много е тъмна картината. Интересно ми е дали проблема е само в осветлението или и в цветовите корекции”, гласеше друга забележка.
„Слави, стягай се, качеството в много зле! В БТВ са по-скъпи камерите ли? Или сигнала е зле? Айде да сме професионалисти, нали така беше? С теб сме!”, роптаеха дори откровени фенове на Трифонов.
„Не знам дали е 7/8 ама се усеща като ‘87 година на техническо ниво“, най-точно обобщи  Мария Папазова.
Преди това почитателите на Слави се изнервиха от дългото лутане в търсене на канала. Вместо обещания номер 78  „Седем осми” се оказа от 232 до 441 в списъка от тв програми, уточнява trafficnews.bg.
Екипът на шоумена не успя да компенсира притеснителното качество и с предложеното съдържание. Повечето гости в първата вечер бяха добре познати, а в дебютните предавания цареше скука и хаос.  
Честта да открият с присъствието си новата телевизия на Слави се падна на загубилата балотажа за кмет на София Мая Манолова, другия неуспял кандидат за кмет и певец Милко Калайджиев, социолога Кънчо Стойчев, бившия главен редактор на „24 часа“ Валери Найденов, рапъра и продуцент Криско.
Манолова гостува в "Студио Хъ" - коментарно-публицистично предаване с водещ Тошко Йорданов, сценарист на "Шоуто на Слави" и зам.-председател на партия "Няма такава държава".
Двамата наблегнаха на манипулациите по време на изборите и предимствата на електронното гласуване. Разговорът вървеше приятелски, но все пак Йорданов вкара реплика, че гласове не се купуват отсега и припомни на Манолова, че е била депутат от БСП. "Просто сега си от другата страна на палачинката", добави той. Бившият омбудсман се измъкна като се похвали, че криминализирането на купуването на гласове е нейно предложение. 
Чаканата с най-голямо нетърпение поява на Трифонов в новия вариант на шоуто му пък се превърна в отегчително и протяжно раздаване на награди.
Това е късметлията, който спечели Мерцедеса на Слави„Днес започва едно ново приключение за мен и за нашия екип. В него аз и вие продължаваме да правим всичко по нашия начин", обяви в началото на „Вечерното шоу на Слави Трифонов“ Дългия. После, беседвайки с Иво Сиромахов започна томбола с 1435 подаръци, получени от гостите на Трифонов през годините му в bTV.
 
Сред тях имаше от книги с автографи на знаменитости, през щик от карабина от битката при Дойран до екип на футболните национали от САЩ 94, фланелка на Пеле и ножка от Джоко Росич.  
Гвоздеят на томболата беше кой ще получи мерцедеса, с които са возени ВИП гостите на „Шоуто на Слави”. През 10 минути дегизираният като Дон Карлеоне с пура в ръка Краси Радков се включваше отвън, докато разглеждаше и хвалеше лимузината в компанията на две пищни дами.  
В крайна сметка се оказа 49-годишен зрител, който довечера трябва да дойде да откара мерцедеса.
В разгара на старта на новата телевизия се появи и още една фалшива игра в социалните мрежи. Срещу споделяне и харесване на определена публикация имаше обещание за спечелен телефон. Само 15 часа по късно постът вече бе споделен близо 5 000 пъти.
По-рано Трифонов пак се оплака, че фалшиви страници във Фейсбук приписват безумни обещания на екипа му.
В първото издание на "Вечерта на актьорите" гостува Криско, а в "Шоуто на сценаристите" Милко Калайджиев, заради когото всички от екипа бяха със залепени мустаци. 
Ванката пък първо изгря като шофьор на предложения за награда мерцедес, а след това се справи с прогнозата за времето.
След края на програмата коментарите в нета отново се активизираха, но повечето откровено роптаеха от видяното.
„Слави, това ли е стартът ? ... Леко скучен този грандиозен "Старт" ... ако и така сте с политиката... ЯЗЪК!”,  написа един от издържалите дебюта на 7/8 ТВ.
„Има още какво да се подобрява, Ванката не става....Само скечове не правят една телевизия ....гледана:))))Студиото определено не ми допада.Очакванията ми бяха по големи”, добави друг зрител..
„Трябва да наемете млади и креативни хора. Логото, надписа за реклама лъха на соц тип БНТ. Харесвам актьорите и обожавам бенда,но сценаристите са супер скучни.И моите уважения,но Иво Сиромахов не става за актьор.Пожелавам ви успех! Силно се надявам с времето нещата да се подобрят”, пожела оптимист за бъдещето на новата телевизия.
След дебюта на тв проекта Слави Трифоново очаква съдът да се произнесе за регистрацията на партията му „Няма такава държава”. Нужните документи и събраните 3700 подписа бяха внесени днес от сценариста Тошко Йорданов, който е заместник на Дългия в партията му.
Междувременно в личния си фейсбук Слави Трифонов се похвали, че е сразил bTV. Ето какво написа той:Вчера в 19 ч. беше официалният старт на „7/8 ТВ“.Според данните на Be Media Consultant при старта на „7/8 ТВ“ общо достигнатата аудитория (Reach) в часовия пояс 19:00 – 23:45 на национална база във възрастовата група 15-70 г. е 1 милион 456 хиляди и 120 зрители, което e 28.8 % Reach.Безспорен лидер в гледаемостта е „Вечерното шоу на Слави Трифонов“ с достигната аудитория (Reach) - 1 милион 36 хиляди и 470 зрители.На второ място е „Вечерта на актьорите“ с достигната аудитория (Reach) – 1 милион 11 хиляди и 200 зрители.За сравнение, по официални данни на агенцията, мереща bTV, предаването „Фермата“ е гледано средно от 909 хиляди и 120 зрители, което е с 127 350 по-малко.Публицистичното предаване „Студио Хъ“ е с достигната аудитория 687 хиляди и 600 зрители. За сравнение публицистичното предаване „Лице в лице“, по данни на мерещата го агенция, вчера е гледано средно от 524 хиляди и 400 зрители, което е с 163 200 по-малко.Силата е в истината!
