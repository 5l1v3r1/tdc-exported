
# עדיקה מקפיאה את פעילותה באמזון ישראל עד לאחר הבלאק פריידי

Published at: **2019-11-04T00:00:00+00:00**

Author: **אורנה יפת**

Original: [כלכליסט - www.calcalist.co.il](https://www.calcalist.co.il/marketing/articles/0,7340,L-3773009,00.html)

חברת האופנה עדיקה ביקשה מאמזון ישראל להקפיא את הפעילות באתר עד לאחר הבלאק פריידי, כך נודע ל"כלכליסט".
קטגוריית האופנה נחשבת לתחום חלש במכירות של אמזון. לפי מקורות בענף, כל תחום האופנה באמזון ישראל לא עובד. בעדיקה ביקשו בשלב זה מאמזון ישראל להקפיא את הפעילות עד לאחר הבלאק פריידי, והעדיפו לרכז מאמצים בחדירת המותג לארה"ב שם מפעילה החברה אתר סחר משלה. עדיקה נכנסה לאמזון על מנת לייצר טראפיק למותג בארה"ב, אבל נראה כי בשלב זה הפעילות של אמזון עוד לא מביאה את התוצאות המיוחלות בתחום האופנה.
"אני ביקשתי להוריד את האתר של עדיקה מאמזון ישראל", מסר דדי שוורצברג, מנכ"ל עדיקה, בעקבות פניית "כלכליסט". "נכנסנו לאמזון בגלל חו"ל, ולא בגלל ישראל. רצינו לראות אם אפשר יהיה לחזק את עדיקה בחו"ל עם אמזון. אבל האתר שהשקנו בחו"ל עובד טוב מאוד ועם מרכז הפצה שלנו. אין משמעות לפעילות באמזון בלי שאתה שם מלאי במחסנים של אמזון".
