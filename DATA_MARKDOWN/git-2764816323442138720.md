
# Velký zásah proti pirátům filmy postihl i největší česko-slovenský seriálový web

Published at: **2019-11-01T13:26:25+00:00**

Author: **Lukáš Václavík**

Original: [Cnews.cz](https://www.cnews.cz/topserialy-konec-piratskych-serveru)


        VŠECHNY FOTOGRAFIE
      
Alliance for Creativity and Entertainment (ACE) včera oznámila velké vítězství. Globální protipirátská skupina sdružující filmová a televizní studia se postarala o vypnutí nelegálních streamovacích služeb Openload a Streamango. První z nich dle ACE provozovala v Německu, Francii a Rumunsku přes 1000 serverů, které svým obsahem zásobovaly tři čtvrtiny z 50 největších pirátských stránek a generovaly více provozu než HBO Go nebo Hulu.
V létě už přitom ACE nechala odstavit obdobné služby Vader Streams, Dragon Box a TickBox, minulý týden skončilo RapidVideo. A jak si všiml magazín Torrent Freak, tento týden přestaly fungovat i servery VeryStream a StreamCherry. Jestli ale jejich konec souvisí se zásahem ACE, zatím nevíme.
TIP: Netflix ví, že si lidé mezi sebou sdílejí účty, ale zatím s tím nic dělat nebude
Odstavení nelegálních streamovacích serverů mělo přímý vliv i na weby, které na jejich obsah odkazovaly nebo využívaly jejich vložené (embed) přehrávače. To přímo potvrzují i provozovatelé česko-slovenských stránek topserialy.to, které včera zavřely krám a po návštěvě je vidět jen hláška o ukončení provozu, protože se znefunkčnily odkazy na videa z výše uvedených streamovacích serverů.
Podle monitoru Alexa.com jsou topserialy.to 25. nejnavštěvovanějším webem v Česku a 28. na Slovensku. Úspěšnější je mezi „pirátskými doupaty“ jen Ulož.to, kterému v tuzemsku patří 21. místo.
Boj s piráty ale stále nekončí. Vygooglením „seriály zdarma“ se uživatelé dostanou k dalším desítkám nadále funkčních webů. V provozu evidentně zůstává i dostatek hostingových služeb, které mají nelegální videa na svých serverech.
Zdroj: ACE, Torrent Freak via Seznam Zprávy

        VŠECHNY FOTOGRAFIE
      
