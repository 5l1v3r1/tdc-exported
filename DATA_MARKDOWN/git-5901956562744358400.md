
# Konec meseca Ledeno kraljestvo 2

Published at: **2019-11-07T08:13:00+00:00**

Author: **E. B.**

Original: [Slovenske novice](https://www.slovenskenovice.si/bulvar/glasba-in-film/clanek/konec-meseca-ledeno-kraljestvo-2-241966)

Mineva šest let od premiere Ledenega kraljestva, ki se je v zgodovino kinematografije in Disneyja zapisalo kot ena največjih filmskih uspešnic vseh časov. Vesela novica za oboževalce je, da konec meseca prihaja drugi del, ki bo po napovedih postregel z novo izvirno in napeto zgodbo ter novimi rekordi.
Spomnimo, Ledeno kraljestvo je novembra 2013 že po par dneh predvajanja potrdilo, da gre za Disneyjev najprivlačnejši izdelek. V treh dneh je po kinodvoranah zaslužilo vrtoglavih 50 milijonov evrov, po petih pa že skoraj 90 in tako za seboj pustilo celo takrat nadvse priljubljene Igre lakote. Da je pravi fenomen, so potrdili končni znesek, ki je presegel milijardo in Ledeno kraljestvo ponesel na 15. mesto na seznamu najuspešnejših filmov vseh časov, oskar za najboljši animirani film in skladbo, dva grammyja in številne druge laskave nagrade, ki so kar klicale k nadaljevanju, a so to uradno potrdili šele po več kot dveh letih ugibanja in premlevanja. Šest let je, tudi za nestrpne oboževalce, roko na srce, minilo hitro, ne nazadnje so se največji privrženci kratkočasili s preštevilnimi ponovitvami prvega filma in dvema kratkima filmoma, s katerima so spretni producentje poskrbeli, da med čakanjem na drugi del nihče ne pozabi na priljubljene ledene junake, njihov humor, prijateljstvo in napete dogodivščine.
Napočil je čas, da se vrnemo v kraljestvo Arendelle in, seveda, skočimo v neznano. Kot obljublja napovednik, se bosta sestri Elza in Ana skupaj s Krištofom, Olafom in Svenom podali na nevarno potovanje globoko v gozd, na katerem bodo odkrivali izvor Elzinih čarobnih moči, s katerimi bodo rešili kraljestvo. Če se je kraljica v prvem delu bala svojih nadnaravnih sposobnosti, bo v drugem trepetala, ali jih ima dovolj, skratka, obeta se nova avantura, ki bo z najrazličnejšimi posebnimi učinki nedvomno pričarala pravi spektakel in zanesljivo napolnila blagajne, Kristen Bell (Ana), Idina Menzel (Elza), Jonathan Groff (Krištof), Josh Gad (Olaf) in Santino Fontana (Hans) pa bodo nedvomno očarali z duhovitimi dialogi in nepozabnimi skladbami. Sloviti zasedbi se bo pridružilo še več zvezdnikov, ki bodo posodili glas novim junakom, denimo Evan Rachel Wood, Alfred Molina in Sterling K. Brown. Režija bo znova v rokah Jennifer Lee in Chrisa Bucka, producent bo Peter del Vecho, Leejevi pa se je pri pisanju scenarija tokrat pridružila Allison Schroeder.
