
# 'ใบปอ รัตติยา'ราชินีรถแห่ รถชนจยย.พลิกคว่ำตกคลอง

Published at: **2019-11-06T16:31:00+00:00**

Author: ****

Original: [เดลินิวส์](https://www.dailynews.co.th/regional/740363)


        "ใบปอ รัตติยา" ประสบอุบัติเหตุรถยนต์พุ่งตกลงคลองน้ำข้างทางบาดเจ็บยกคัน ขณะที่จยย.คู่กรณีเสียชีวิตคาถนน ด้านนายห้างประจักชัย โพสต์เฟซบุ๊ก แจ้งข่าวร้าย กราบขออภัยผู้จัดและแฟนคลับ งดการแสดงเพราะเหตุสุดวิสัย
      
เมื่อวันที่ 6 พ.ย. พ.ต.อ.ระพีพัฒน์ อุตสาหะ ผกก.สภ.กมลาไสย พร้อม พ.ต.ท.มณี สารขันธ์ สารวัตรเวร พร้อม เจ้าหน้าที่กู้ภัยกุดหว้า จุดกมลาไสย เจ้าหน้าที่กู้ภัยตำรวจทางหลวงกาฬสินธุ์ เจ้าหน้าที่กู้ภัยสว่าง และเจ้าหน้าที่กู้ชีพโรงพยาบาลกมลาไสย ร่วมกันสอบอุบัติเหตุ รถยนต์ฟอร์จูนเนอร์ สีขาว หมายเลขทะเบียน ขง4747ขอนแก่น เฉี่ยวชนกับจักรยานยนต์(จยย.)ฮอนด้า เวฟ บนถนนสายบ้านบ่อ-หนองแปน ต.ธัญญา อ.กมลาไสย จ.กาฬสินธุ์ สภาพพังยับโดยผู้ขับขี่จยย.เสียชีวิตทราบชื่อ นายบัวลา วิชาชัย อายุ 63 ปี เจ้าหน้าที่ส่งศพไปชันสูตรยังรพ. ขณะเดียวกันฝ่ายรถยนต์เสียหลักตกลงไปในคลองพังเสียหายทั้งคันและมีผู้บาดเจ็บหลายราย โดยหนึ่งในนั้นคือ น.ส.รัตติยา พลเสน หรือ "ใบปอ รัตติยา" นักร้องลูกทุ่งสาวชื่อดัง ค่ายไหทองคำ ฉายา"ราชินีรถแห่" นอกจากนี้ยังพบ น.ส.ศุภมาส ดอนสีโยเพชร และคนขับยังไม่ทราบชื่อ ทั้งหมดถูกส่งตัวไปรักษาเบื้องต้นที่รพ.กมลาไสย ก่อนส่งต่อไปยังรพ.กาฬสินธุ์ 
จากการสอบสวนทราบว่า รถยนต์ฟอร์จูนเนอร์มี "ใบปอ รัตติยา" นั่งโดยสารมาด้วยบริเวณเบาะหน้าข้างคนขับ พร้อมเพื่อนรวม 3 คน กำลังจะเดินทางแสดงคอนเสริตร์ที่ อ.วานรนิวาส จ.สกลนคร กระทั่งมาถึงที่เกิดเหตุ นายบัวลา ผู้ตายขี่จยย.ออกมาจากบ้านดอนยูง กำลังจะข้ามถนนไปยังบ้านสงเปลือย แต่ข้ามยังไม่พ้น รถยนต์ขับมาด้วยความเร็วเบรกไม่ทันเฉี่ยวชนกันอย่างจัง จนนายบัวลาถึงแก่ชีวิต ขณะที่รถยนต์เสียหลักไปชนกับเสาทางม้าลายก่อนพลิกคว่ำหลายตลบตกลงไปยังคลองน้ำข้างถนน จนมีคนเจ็บดังกล่าว อย่างไรก็ตามพนักงานสอบจะทำการสอบปากคำพยานและผู้เห็นเหตุการณ์อย่างละเอียดอีกครั้ง เพื่อหาสาเหตุของการเกิดอุบัติเหตุครั้งนี้ต่อไปด้านนายประจักษ์ชัย ไหทองคำ เจ้าของค่ายเพลงไหทองคำ ได้โพสต์เฟซบุ๊คแจ้งข่าวการเกิดอุบัติเหตุของใบปอ รัตติยา ซึ่งอาการบาดเจ็บขณะนี้รอเอ็กซเรย์ที่โรงพยาบาลกาฬสินธุ์ พร้อมทั้งกราบขออภัยผู้จัดงานและแฟนคลับใน อ.วานรนิวาส จ.สกลนครที่ไม่สามารถไปแสดงได้ เนื่องจากเหตุสุดวิสัยจริงๆ ขอบคุณภาพจาก กู้ภัยกุดหว้า จุดกมลาไสย, กู้ภัยตำรวจทางหลวงกาฬสินธุ์ และเฟซบุ๊กแฟนเพจ "ใบปอ รัตติยา"
