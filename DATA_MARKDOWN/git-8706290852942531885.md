
# Μαλαισιανός καταζητούμενος έχει κυπριακό διαβατήριο - Το σκάνδαλο, τα εντάλματα σύλληψης και η Interpol

Published at: **2019-11-03T11:23:00+00:00**

Author: ****

Original: [enikos.gr](http://www.enikos.gr/international/681961/malaisianos-katazitoumenos-echei-kypriako-diavatirio-to-skandalo-)

Ο διεθνούς φήμης χρηματιστής Τζο Λόου, ίσως ο πλέον καταζητούμενος επιχειρηματίας τα τελευταία τέσσερα χρόνια, είναι Κύπριος υπήκοος, σύμφωνα με το politis.com.cy.
Οι Αρχές της Μαλαισίας από όπου κατάγεται έχουν ανακαλέσει το διαβατήριό του, έχουν εκδώσει ένταλμα σύλληψής του, καταζητείται από την Interpol, ενώ έχει ζητηθεί η συνδρομή για τον εντοπισμό του από τις Αρχές των ΗΠΑ, των Ηνωμένων Αραβικών Εμιράτων, της Ινδονησίας, της Ινδίας, της Μιανμάρ, της Κίνας και του Χονγκ Κονγκ.
Ο Τζο Λόου (Jho Taek Low) φέρεται να έχει εμπλοκή σε ένα σκάνδαλο κλοπής αρκετών δισεκατομμυρίων δολαρίων το οποίο ξέσπασε το 2015. Αφορούσε τη διαχείριση ενός επενδυτικού Υπερταμείου υπό την ονομασία 1Malaysia Development Berhad την ευθύνη του οποίου είχε ο τότε πρωθυπουργός της χώρας με σύμβουλο τον ίδιο.
Σύμφωνα με ρεπορτάζ του Bloomberg ο Λόου φέρεται να δημιούργησε μία σειρά από εταιρείες-κέλυφος (shell companies) μέσω των οποίων διοχέτευσε εκατοντάδες εκατομμύρια, μεγάλο μέρος των οποίων κατέληξε σε δικούς του λογαριασμούς.
Όπως αναφέρει το δημοσίευμα, μόλις ξέσπασε το σκάνδαλο για τη διαχείριση του ταμείου αυτού το 2015, εμπλέκοντας μάλιστα και 30 στελέχη του αμερικανικού επενδυτικού οίκου Goldman Sacs, ο Μαλαισιανός κροίσος απευθύνθηκε στις Αρχές της Κυπριακής Δημοκρατίας, μέσω της διεθνούς εταιρείας Henley & Partners που ειδικεύεται στις πολιτογραφήσεις και την αγορά ακινήτων. Ακολουθώντας τις διαδικασίες του Επενδυτικού Σχεδίου της Κύπρου πήρε το διαβατήριο της Κυπριακής Δημοκρατίας.
Πηγή πληροφοριών/ΦΩΤΟ: politis.com.cy
