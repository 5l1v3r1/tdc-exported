
# Samuel Stern: da Bugs Comics arriva il rivale di Dylan Dog!

Published at: **2019-11-06T16:30:00+00:00**

Author: **Francesco Caputo**

Original: [Tom&#39;s Hardware](https://www.tomshw.it/culturapop/samuel-stern-bad-comics-dylan-dog/)

Bugs Comics ha finalmente comunicato la data d’uscita di Samuel Stern, la nuovissima serie horror a fumetti mensile creata da Gianmarco Fumasoli e Massimiliano Filadoro.
Leggi anche: Dylan Dog si sposa a Lucca Comics & Games 2019!
Il fumetto Samuel Stern è ambientato ad Edimburgo e la vita in questa città scorre “normale e tranquilla”. Tuttavia, “la realtà è simile a un fragile guscio d’uovo e basta poco per intravedere, nella quotidianità, sprazzi di altri mondi, ben più tenebrosi del nostro. Succede, quando il destino ti fa dono di una sensibilità particolare e della capacità di leggere nel cuore nero degli uomini“, spiega il comunicato ufficiale.
“Storicamente, la capitale scozzese è piena zeppa di cimiteri, mausolei, cripte, torri in rovina o restaurate, sotterranei, vicoli affollati di presenze, antiche maledizioni, oscurità tangibili. E’ in questo scenario che agisce Samuel Stern“.
Samuel è un libraio di 37 anni, che gode di una speciale predisposizione verso i testi molto particolari, e la caccia a queste perle lo portano sempre nei guai o giornate intere a rincorrere i fantasmi dell’Edimburgo sotterranea. Inoltre, egli “si scontra con mostri più o meno materiali e, soprattutto, conosce una via d’accesso particolare all’Ombra delle persone, quell’angolo dell’animo umano capace di generare Demoni“.
Le illustrazioni della copertina, inoltre, sono opera di Maurizio Di Vincenzo, autore conosciuto per il suo lavoro per Dylan Dog. Da sottolineare anche che Il layout e le matite sono realizzate da Valerio Piccioni e la colorazione è di Emiliano Tanzillo. Invece, la grafica è curata dal veterano Paolo Altibrandi.
Il primo volume, intitolato Il nuovo Incubo, sarà disponibile dal prossimo 29 novembre al prezzo di 3,50 euro.
