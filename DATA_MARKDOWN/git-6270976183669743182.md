
# Пристайко заявив, що Росія хоче зірвати нормандський саміт обстрілами Петрівського

Published at: **2019-11-01T16:17:35+00:00**

Author: **Богдан Петришин**

Original: [Рубрика](https://rubryka.com/2019/11/01/prystajko-zayavyv-shho-rosiya-hoche-zirvaty-normandskyj-samit-obstrilamy-petrivskogo/)

Вадим Пристайко - МЗСРосія хоче зірвати проведення саміту в нормандському форматі за допомогою обстрілів на ділянці розведення в Петрівському.
Про це повідомив міністр закордонних справ України Вадим Пристайко під час прес-конференції, передає РБК-Україна.
За словами глави МЗС, в даний момент дата проведення нормандської зустрічі залежить лише від Росії, так як українська сторона виконує всі домовленості. Він додав, що однією з домовленостей є розведення сил на Донбасі, процес якого зривають незаконні збройні формування РФ.
“Ви пам’ятаєте, домовленостей було фактично дві – визнання формули Штайнмаєра … і розведення в трьох ділянках. Сьогодні ми підходимо до розведення в останній третій ділянці (в Петрівському – ред.), тобто в принципі створюємо всі необхідні умови. На жаль, обстріли свідчать про те, що одна із сторін не хоче цього прогресу, тому що це останній крок перед зустріччю (в нормандському форматі – ред.)”, – заявив він.
Також Пристайко нагадав, що під час нещодавньої розмови українського президента Володимира Зеленського з канцлером Німеччини Ангелою Меркель обговорювалася конкретна дата проведення нормандського саміту.
“І ми, французи і німці маємо готовність зустрітися найближчим часом, це залежить від російської сторони. На сьогодні ви бачите по їхній риториці, що все зсувається до того, що ми все ж таки найближчим часом зустрінемося”, – додав міністр.
