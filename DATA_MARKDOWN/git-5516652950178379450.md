
# Παρέμειναν τα ισόβια για τον 30χρονο μητροκτόνο από τη Ρόδο

Published at: **2019-11-05T08:05:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425167/paremeinan-ta-isobia-gia-ton-30xrono-mhtroktono-apo-th-rodo)


        «Την ημέρα εκείνη κατέστρεψα τη ζωή της μητέρας μου και όλης της οικογένειας, αλλά δεν ήμουν εγώ»!Αυτό είπε μεταξύ άλλων στην απολογία του ενώπιον του Μικτού Ορκωτού Εφετείου Δωδεκανήσου, ο 30χρονος κατηγορούμενος για τη στυγερή δολοφονία, με 14 μαχαιριές, της μητέρας του Ευαγγελίας Ιεροβασίλη.
      
Το άγριο φονικό είχε γίνει το καλοκαίρι του 2012 στο σπίτι της άτυχης 61χρονης στο Γεννάδι της Ρόδου και για αυτό ο 30χρονος μητροκτόνος είχε καταδικαστεί πρωτόδικα σε ισόβια κάθειρξη και 18 μήνες φυλάκιση, ποινή που διατήρησε αυτούσια χθες και στο Μικτό Ορκωτό Εφετείο Δωδεκανήσου.
Ο 30χρονος κρίθηκε ένοχος ανθρωποκτονίας από πρόθεση και σε ήρεμη ψυχική κατάσταση χωρίς ελαφρυντικό, οπλοφορία και οπλοχρησία αν και ο ίδιος κατά την ακροαματική διαδικασία επιχείρησε να πείσει το δικαστήριο πως την ώρα που τελούσε την αποτρόπαια πράξη του, την οποία έχει παραδεχτεί, βρισκόταν υπό την επήρεια ναρκωτικών ουσιών και δεν είχε συναίσθηση του τι έκανε και σε ποιον. Μάλιστα προσκόμισε και αρκετά έγγραφα και βεβαιώσεις που αποδεικνύουν τον εγκλεισμό του κατά καιρούς σε διάφορες ψυχιατρικές κλινικές.
Στην ίδια υπόθεση κατηγορείται και η πρώην φίλη του 30χρονου, για απλή συνέργεια σε ανθρωποκτονία από πρόθεση. Η 40χρονη Ρωσίδα κρίθηκε ένοχη χωρίς ελαφρυντικό, σε κάθειρξη 13 ετών, καταφέρνοντας έτσι να μειώσει, κατά τέσσερα χρόνια την πρωτόδικη ποινή που της είχε επιβληθεί (17 χρόνια κάθειρξη).
Συνήγοροι υπεράσπισης στην υπόθεση παραστάθηκαν οι κ.κ. Νικήτας Μπόλκας και Αναστάσιος Διάκος, ενώ πολιτική αγωγή ο κ. Βασίλης Καβουριού.
«Είμαι η μάνα σου, σταμάτα παιδί μου»!«Τη μητέρα μου την έχω σκοτώσει»! Με τη φράση αυτή ξεκίνησε την απολογία του χθες ενώπιον του δευτεροβάθμιου δικαστηρίου ο 30χρονος μητροκτόνος προσθέτοντας ότι είναι εξαρτημένος χρήστης ναρκωτικών ουσιών, από την ηλικία των 14 χρόνων του!
«Από 15 ετών όταν ήμουν, η μητέρα μου προσπαθούσε να με βοηθήσει να ξεφύγω. Πίστευε ότι ήταν κάτι σύντομο και θα περάσει. Όμως δεν έγινε έτσι. Τα ναρκωτικά μου κατέστρεψαν την προσωπικότητα, το μυαλό»!
Ο 30χρονος αναφέρθηκε και στην ημέρα που έγινε το φονικό. Είπε ότι πήρε την κοπέλα του και με μηχανή που δανείστηκε από φίλο του, στον οποίο είπε ψέματα προκειμένου να του επιτρέψει την οδηγήσει, πήγαν στο Γεννάδι. Εκεί η μητέρα του ήταν στον κήπο και πότιζε. Ο 30χρονος της είπε ότι ήθελε να πιει καφέ και όλοι μαζί μπήκαν μέσα στο σπίτι. Εκεί, στην κουζίνα καθώς η άτυχη γυναίκα ήταν γυρισμένη, ο γιος της πήρε ένα μαχαίρι από το πρώτο συρτάρι – όπως ο ίδιος περιέγραψε στο δικαστήριο.
«Διαπληκτιστήκαμε με τη μητέρα μου γιατί κατάλαβε ότι είχα πάλι «μπλεχτεί» με τα ναρκωτικά. Εκεί εκνευρίστηκα πολύ. Με προκάλεσε με τα λόγια της, έβρισε και την κοπέλα μου γιατί τη θεώρησε υπεύθυνη για την κατάσταση μου και εμένα».
Τότε ο 30χρονος πήρε – όπως είπε- το μαχαίρι και χτύπησε αλλεπάλληλες φορές το σώμα της μητέρας του!«Όταν έπιασα το μαχαίρι, μπροστά μου δεν ήταν η μητέρα μου. Δεν θυμάμαι τίποτα παρά μόνο η κίνηση που έκανα με το χέρι μου. Δεν θυμάμαι πρόσωπο. Δεν κατάλαβα ούτε όταν μαχαιρώθηκα και εγώ στο πόδι μου. Το μόνο που θυμάμαι είναι δυο κουβέντες που μου είπε: «Είμαι η μάνα σου, σταμάτα παιδί μου», αυτό το θυμάμαι»!
Ο μητροκτόνος αρνήθηκε ότι κάποιος καθάρισε το σπίτι από τα αίματα και παραδέχτηκε ότι έβαλε την πρώην φίλη του να πετάξει τα λερωμένα ρούχα τους και το μαχαίρι, ενώ πρόσθεσε ότι την πληγή από το μαχαίρωμα στο πόδι του, του το έραψε η 40χρονη πρώην φίλη και συγκατηγορούμενή του.
Ερωτηθείς ο 30χρονος για ποιο λόγο δεν είπε για το έγκλημα, δήλωσε: «Είχε γίνει λάθος από τον ιατροδικαστή και να σας πώς την αλήθεια δεν θα ομολογούσα γιατί φοβόμουν τους συγγενείς. Δεν μπορούσα να τους αντικρίσω»!
Ο ίδιος πρόσθεσε ότι στη συνέχεια έψαχνε κάποιον να το πει, να το βγάλει από μέσα του για αυτό και επέλεξε τον πατέρα του, επειδή δεν τα πήγαινε καλά με τη μάνα του.
«Δεν μπορούσα ποτέ να φανταστώ ότι θα έκανα τέτοιο κακό»Ο 30χρονος δήλωσε μετανιωμένος που δεν μίλησε για τα όσα συνέβησαν στο Γεννάδι στις αρχές.
«Έπραξα λάθος, ίσως έπρεπε να το είχα καταγγείλει. Όμως εγώ αυτό που έκανα ήταν να αυξήσω την ποσότητα των χαπιών για μην σκέπτομαι, να μην αισθάνομαι! Έφθασα στο σημείο να πίνω 30-40 χάπια την ημέρα.
Δεν μπορούσα ποτέ να φανταστώ ότι θα έφτανα σε αυτό το σημείο, να κάνω τέτοιο κακό. Εγώ δεν έβριζα καν μέσα στο σπίτι»!
Ο ίδιος τόνισε ότι σε ό,τι αφορά αυτά που του λένε «για περιουσίες κ.α.» ουδέποτε πήγε ποτέ να ζητήσει χρήματα ή να ανοίξει θυρίδες, ενώ για την πρώην φίλη του ξεκαθάρισε ότι δεν είχε σχέση με το φόνο και πως απλώς τον κάλυψε «ίσως γιατί τον φοβήθηκε» όπως είπε.
«Όταν ψιλοσυνήλθα είδα δύο πράγματα μπροστά μου, το πτώμα της μητέρας μου και πίσω τη φίλη μου που κρατούσε το κεφάλι της και της είπα να μην πει τίποτα».Ο 30χρονος πρόσθεσε τέλος ότι ανέβηκε στη μηχανή για να φύγει μετά το φονικό, αλλά σκέφθηκε ότι μπορεί να τον καταλάβουν και έτσι επέστρεψε πίσω και έκανε άνω κάτω το χώρο προκειμένου να φανεί σαν διάρρηξη.
«Ήμουν σοκαρισμένη»Ουδεμία σχέση με τα όσα της καταλογίζονται, ισχυρίστηκε χθες στο δικαστήριο ότι έχει, η 40χρονη Ρωσίδα.
Η πρώην φίλη του 30χρονου είπε πως γνωρίστηκε μαζί του και έκαναν σχέση χωρίς όμως να γνωρίζει κάτι για τα προβλήματα που είχε και τους εγκλεισμούς του.
Τη μοιραία εκείνη ημέρα στις 20 Ιουνίου 2012 η 40χρονη είπε ότι πήγε με τον πρώην φίλο της στο Γεννάδι για να επισκεφθούν τη μητέρα του. Πράγματι η άτυχη 61χρονη βρισκόταν στον κήπο και λίγα λεπτά αργότερα μπήκε μέσα στο σπίτι μαζί με το γιο της. Σε αντίθεση με τις άλλες καταθέσεις της, η 40χρονη χθες στο δικαστήριο είπε ότι όλα έγιναν όταν εκείνη δεν βρισκόταν μέσα στο σπίτι ή βρισκόταν σε σημείο τέτοιο που δεν είχε οπτική επαφή. Όταν πια αντιλήφθηκε τι συνέβαινε, είπε ότι ο 30χρονος ήταν σε κατάσταση αμόκ και εκείνη σοκαρίστηκε τόσο που δεν μπορούσε να αντιδράσει.
«Είχα πάθει σοκ και δεν μπορούσα να πάω πουθενά. Το σπίτι είναι απόμερο. Ήμουν εγώ, αυτός με τα τρελαμένα μάτια και η γιαγιά μεσ’ τα αίματα»!
Η 40χρονη πρόσθεσε ότι με τον συγκατηγορούμενό της έμειναν μαζί περίπου 4-5 μήνες μετά το περιστατικό και ότι από φόβο δεν πήγε στην αστυνομία καθώς σκεφτόταν πού θα άφηνε τα δυο της παιδιά.Ολοκληρώνοντας την απολογία της η 40χρονη είπε χαρακτηριστικά: «Θεωρώ ότι έχω τιμωρηθεί αρκετά για το ότι δεν είπα κάτι. Θέλω να γυρίσω στα παιδιά μου».
Ένοχοι όπως κατηγορούνταιΤην ενοχή και των δύο κατηγορουμένων, όπως κατηγορούνται ζήτησε από το Μικτό Ορκωτό Εφετείο Δωδεκανήσου, ο εισαγγελέας της έδρας, στην αγόρευσή του.
Ο εισαγγελικός λειτουργός τόνισε μεταξύ άλλων πως ο 30χρονος αποφάσισε να δολοφονήσει τη μητέρα του για να την κληρονομήσει, εκμυστηρεύτηκε το σχέδιό του στην 40χρονη συγκατηγορούμενή του και εκείνη αντί να τον σταματήσει τον παρότρυνε.
Ο κ. Εισαγγελέας πρόσθεσε επίσης ότι ο μητροκτόνος είχε πλήρη επίγνωση των πράξεών του και ότι προσπάθησε να εξαφανίσει τα ίχνη του, γεγονότα που αποδεικνύουν ότι είχε πλήρη διαύγεια, ενώ αναφέρθηκε και στο ότι για δύο χρόνια έκρυβε την πράξη του.
