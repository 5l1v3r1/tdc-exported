
# Tapte 5 mill. på en halvtime

Published at: **2019-11-05T03:59:03+00:00**

Author: **Frode Andresen**

Original: [Dagbladet.no](https://www.dagbladet.no/sport/tapte-5-mill-pa-en-halvtime/71783269)

I sin nye selvbiografi forteller fotballstjerna Nicklas Bendtner at ting kom ut av kontroll da han var 22 år. På en halvtime tapte han fem millioner kroner på et kasino i London. Det satte en støkk i ham.

        Ifølge boka opplevde Bendtner motgang høsten 2010. Hjemme hadde kjæresten Caroline Fleming blitt gravid, samtidig som forholdet skrantet.
      
I tillegg sleit han med en lyskeskade. Som følge av dette fikk han ikke lov til å spille med landslaget, samt at han anså seg selv som et femtevalg i Arsenal bak Robin van Persie, Andrej Arsjavin, Theo Walcott og nyinnkjøpte Marouane Chamakh.
I boka forteller Bendtner at han opprettholdt fasaden i offentligheten, men at han privat hadde det tungt.
Det var «Londons eldste og fineste kasino», Les Ambassadeurs, som fikk ham til å føle seg i live igjen, forteller han i boka. En kveld skal han ha vunnet over 2,7 millioner kroner.

        «Mine bekymringer har forduftet, og jeg kan nesten ikke tenke på annet. Så jeg drar tilbake på kasino igjen og igjen. Jeg ender opp med å spille søndag, tirsdag og torsdag – hver uke – fra klokka 18 til 04».
      
Så begynte nedturen. I stedet for å dra hjem med gevinst, begynte han å dra hjem med milliontap. Sommeren 2011 tapte han mer. På ei uke i Las Vegas brukte han fire millioner kroner på spilling, festing, damer og livvakter.
«Når jeg vender tilbake til London og en sesongstart uten gode utsikter, har jeg mistet grepet om min egen situasjon.»
Tilbake på Les Ambassadeurs tapte han omkring fem millioner kroner i løpet av en halvtime på spillet rulett, forteller han.
«Det er penger jeg ikke har. Bankkontoen min er i minus og jeg er personlig konkurs dersom lykken ikke snur. Selv leiligheten min i Bushey er belånt.»

        For å redde seg inn, lånte han polletter for over 600 000 kroner.
      
«Jeg vinner litt, satser alt og vinner mer. Klokka 05 er tapet nede i 20 000 pund (250 000 krone journ.anm.). Alt tatt til betraktning, så slapp jeg billig unna. Så jeg lar kredittkortet ta seg av resten …»
« … Hjertet mitt galopperer av sted. Det her var for mye. For risikabelt. Selv for meg.»
Etter omkring to og et halvt år i Rosenborg, ble Bendtner klar for F.C. København tidligere i år. I boka, som gis ut i Danmark tirsdag, forteller han også om tida i Trondheimsklubben.
I løpet av karrieren har han også spilt for storklubber som Arsenal og Wolfsburg.
