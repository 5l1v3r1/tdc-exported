
# Προστασία πρώτης κατοικίας: Οι τράπεζες θα πληρώνουν τους δικηγόρους που χρησιμοποιούν οι δανειολήπτες

Published at: **2019-11-05T18:07:00+00:00**

Author: ****

Original: [enikos.gr](http://www.enikos.gr/economy/682489/prostasia-protis-katoikias-oi-trapezes-tha-plironoun-tous-dikigor)

Οι τράπεζες θα πληρώνουν την αμοιβή του δικηγόρου, στην περίπτωση που ένας δανειολήπτης τον χρειαστεί για να ολοκληρώσει τη διαδικασία ένταξής του στο πλαίσιο για την προστασία της πρώτης κατοικίας, δήλωσε ο υπουργός Ανάπτυξης και Επενδύσεων, Άδωνις Γεωργιάδης.

        Η ανακοίνωση του υπουργείου Ανάπτυξης και Επενδύσεων
      
Ο Υπουργός Ανάπτυξης και Επενδύσεων, κ. Άδωνις Γεωργιάδης, συναντήθηκε σήμερα, Τρίτη 5 Νοεμβρίου, με τον Υπουργό Οικονομικών, κ. Χρήστο Σταϊκούρα, τον Ειδικό Γραμματέα Διαχείρισης Ιδιωτικού Χρέους, κ. Φώτη Κουρμούση και τον Πρόεδρο του Δικηγορικού Συλλόγου Αθηνών, κ. Δημήτρη Βερβεσό αναφορικά με τις τροποποιήσεις στον νόμο για την προστασία της α' κατοικίας.
Μετά τη συνάντηση, ο κ. Γεωργιάδης έκανε την ακόλουθη δήλωση:
«Συναντηθήκαμε με τον Υπουργό Οικονομικών, κ. Χρήστο Σταϊκούρα και τον πρόεδρο του Δικηγορικού Συλλόγου Αθηνών, κ. Δημήτρη Βερβεσό, διότι στην τροποποίηση του νόμου για την προστασία της πρώτης κατοικίας, συμφωνήσαμε με την Ένωση Ελληνικών Τραπεζών, εφόσον ο αιτούμενος προστασίας δανειολήπτης κάνει χρήση δικηγόρου, οι τράπεζες να χρηματοδοτούν τον δικηγόρο έτσι ώστε να ολοκληρωθεί η διαδικασία και να εξασφαλίσει ο δανειολήπτης την προστασία της κατοικίας του».
