
# Міненерго проти об'єднання державних вугільних шахт в один холдинг — Оржель

Published at: **2019-11-05T09:39:00+00:00**

Author: ****

Original: [НВ](https://nv.ua/ukr/biz/markets/vidobutok-vugillya-minenergo-proti-ob-yednannya-derzhavnih-shaht-novini-ukrajini-50051653.html)

Міністр енергетики та захисту навколишнього середовища України Олексій Оржель вважає недоцільним об'єднувати державні вугільні активи в рамках одного холдингу. Про це повідомляє Інтерфакс-Україна.
«Ми не підтримали логіку створення Національної вугільної компанії. Скажемо відверто: коли ми об'єднуємо щось прибуткове з чимось збитковим, воно стає більш неефективним, і там важко розібратися, що необхідно побудувати, модернізувати або ліквідувати», — сказав міністр.
Оржель зазначив, що нове керівництво міністерства розуміє проблему зловживань і непрозорості в закупівлях держшахтами, що призводить до їх збитковості та завищення собівартості видобутку вугілля.
Кабінет міністрів України під керівництвом Володимира Гройсмана 6 грудня 2017 року створив державне підприємство Національна вугільна компанія, яке мало об'єднати більшість державних активів галузі. Повноцінно функціонувати підприємство так і не почало.
