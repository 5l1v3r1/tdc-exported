
# Incendio Grenfell Tower, il rapper Stormzy contro il deputato brexiter: Devi dimetterti

Published at: **2019-11-05T19:19:00+00:00**

Author: **dal nostro corrispondente ANTONELLO GUERRERA**

Original: [Repubblica.it](https://www.repubblica.it/esteri/2019/11/05/news/londra_grenfell_tower_stormzy_attacca_jacob_rees_mogg-240318865/)

LONDRA. “Jacob Rees-Mogg, sei un pezzo di m... devi dimetterti. Guardate questo video in cui dice che le vittime della strage di Grenfell Tower non hanno avuto il buonsenso di scappare. Non riesco a crederci, porca miseria! Questi politici sono davvero degli alieni”.  Sono le parole del celebre rapper Stormzy contro il brexiter e “leader della Camera dei Comuni” Jacob Rees-Mogg, fedelissimo del premier Boris Johnson e uno degli euroscettici più estremi nel partito conservatore. Stormzy, diventato una star mondiale dopo aver infiammato l’estate scorsa il festival di Glastonbury con il giubbetto “anti-coltellate” dell’artista Banksy, ha attaccato così su Twitter Rees-Mogg dopo alcuni clamorosi commenti di quest’ultimo sulla strage della Grenfell Tower, nel cui incendio il 14 giugno 2017 morirono 72 persone tra cui i due ragazzi italiani, Gloria Trevisan e Marco Gottardi: “Le vittime avrebbero dovuto avere il buonsenso di scappare”, ha detto stamattina Rees-Mogg alla radio Lbc, “invece di rispettare l’ordine dei pompieri di rimanere nei propri appartamenti”.
