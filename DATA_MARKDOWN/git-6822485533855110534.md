
# واکنش عراق به حمله به کنسولگری ایران در کربلا

Published at: **2019-11-04T14:20:00+00:00**

Author: ****

Original: [جامعه خبری تحلیلی الف](https://www.alef.ir/news/3980813118.html)

وزارت خارجه عراق تأکید کرد که حوادث رخ داده در کنسولگری ایران در کربلا باعث نخواهد شد که در روابط دوستانه و حسن همجوری بین دو کشور همسایه خللی ایجاد شود.
به گزارش فارس، وزارت خارجه عراق به حوادث شامگاه گذشته در کنسولگری جمهوری اسلامی ایران در کربلا واکنش نشان داد.
وزارت خارجه عراق ضمن محکومیت حمله به کنسولگری ایران در کربلا، تأکید کرد که هیئت‌های دیپلماتیک، خط قرمز بغداد هستند.
پایگاه خبری «بغداد الیوم» ضمن انتشار بیانیه‌ وزارت خارجه عراق، به نقل از این نهاد گزارش داد که بغداد تعهد خود را نسبت به هیئت‌های دیپلماتیک اعلام می‌کند و این مسئله، بر اساس توافقنامه وین در روابط دیپلماتیک است.
بغداد ضمن تأکید بر لزوم در معرض خطر قرار نگرفتن امنیت هیئت‌های دیپلماتیک خارجی در عراق، تصریح کرد که امنیت هیئت‌ها و کنسولگری‌ها، «خط قرمزی است که نمی‌توان از آن عبور کرد».
در این بیانیه تأکید شد که مسئولان امنیتی، اقدامات لازم را انجام داده‌اند تا به امنیت این هیئت‌ها، هیچ آسیبی وارد نشود.
بغداد در پایان تصریح کرد که «چنین اقداماتی در روابط دوستانه و حسن همجوری بین دو کشور همسایه، هیچ تأثیری نخواهد گذاشت».
این در حالی است که تعدادی از اغتشاشگران شامگاه یکشنبه (روز گذشته) در شهر مقدس کربلا و در اطراف کنسولگری ایران در این شهر دست به تحرکاتی علیه کنسولگری زدند.
براساس برخی تصاویر منتشر شده در فضای مجازی، شماری آشوبگر در اطراف کنسولگری ایران در کربلا حاضر شدند و ضمن سنگ‌پرانی به ساختمان این کنسولگری، اقدام به پایین کشیدن پرچم ایران کردند.
فرماندهی پلیس کربلا نیز اعلام کرد که اوضاع در اطراف کنسولگری جمهوری اسلامی ایران در کربلا تحت کنترل است.
گروه حمله‌کننده به کنسولگری جمهوری اسلامی ایران در کربلا، از پیروان فرقه صرخی (از مدعیان دروغین و وابسته به سرویس‌های بیگانه) بودند که از استان‌های بابل و الدیوانیه به کربلا منتقل شدند.
سرکنسول ایران در کربلا اما نیمه شب گذشته تاکید کرد که اوضاع آرام شده و شرایط تحت کنترل است.
