
# قرائتی : ازدواج را آسان بگیرید تا گناه در جامعه کم شود

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696252/%D9%82%D8%B1%D8%A7%D8%A6%D8%AA%DB%8C-%D8%A7%D8%B2%D8%AF%D9%88%D8%A7%D8%AC-%D8%B1%D8%A7-%D8%A2%D8%B3%D8%A7%D9%86-%D8%A8%DA%AF%DB%8C%D8%B1%DB%8C%D8%AF-%D8%AA%D8%A7-%DA%AF%D9%86%D8%A7%D9%87-%D8%AF%D8%B1-%D8%AC%D8%A7%D9%85%D8%B9%D9%87-%DA%A9%D9%85-%D8%B4%D9%88%D8%AF)

امروزه مشکلات و دلایل متعدد زیادی باعث مجرد ماندن طیفی از جوانان شده و شرایط را برای آنان به گونه‌ای رقم می‌زند که دختران و پسران در سن ازدواج هرگز تشکیل زندگی مشترک جزو برنامه‌هایشان نیست ، حجه الاسلام محسن قرائتی رئیس ستاد اقامه نماز کشور در همایش پیشگامان عفاف و حجاب در شیراز به این موضوع پرداخت و بیان داشت:ترویج ازدواج آسان منجر به کم شدن گناهان در جامعه خواهد شد.
به گزارش ایرنا؛ رئیس ستاد اقامه نماز کشور روز جمعه در همایش "پیشگامان عفاف و حجاب" که با حضور بانوان شاغل در مجموعه قضایی فارس و به میزبانی دادگستری استان فارس برگزار شد اظهار داشت: ازدواج راه خداست و باید ترویج یابد و زمینه را برای ازدواج آسان فراهم نمائیم چرا که این مسیر منجر به کم شدن گناهان در جامعه خواهد شد.
حجت الاسلام محسن قرائتی در خصوص ترویج ازدواج آسان نیز تصریح کرد: باید برای ترویج ازدواج آسان عزم و اراده داشته باشیم چرا که هر کاری را که بخواهیم انجام دهیم با اراده می توانیم به سرانجام برسانیم.
وی همچنین در ادامه به تفسیر آیه 35 سوره نساء پرداخت و با بیان اینکه در این آیه از قرآن کریم تأکید شده است : اگر خوف دارید که بین زن و مرد تفرقه ایجاد شود بی تفاوت نباشید تصریح کرد: در قرآن کریم تأکید شده است با انتخاب داور از زن و مرد تلاش نمائید اختلاف با کد خدامنشی حل شود.
حجت الاسلام قرائتی افزود : اگر بدانیم که برخی اختلافات در اکثر خانواده ها وجود دارد حل اختلافات راحت تر خواهد شد.
قرائتی در ادامه با اشاره به اینکه در این آیه قرآن تأکید شده است اطلاعات از اختلافات خانوادگی باید به صورت طبیعی و به دور از هر گونه حدس و گمان و تجسسی به دست بیاید گفت: این بدان معناست که باید در درجه اول این اختلافات توسط خود زن و شوهر حل و فصل شود اما اگر افراد و نزدیکان به درجه ای از اطمینان از وجود اختلاف خانوادگی برسند برای حل و بر طرف کردن و جلوگیری از توسعه اختلاف مسئول هستند.
