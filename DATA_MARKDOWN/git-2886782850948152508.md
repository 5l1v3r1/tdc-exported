
# V4: nem csökkenhetnek a kohéziós támogatások

Published at: **2019-11-05T18:31:02+00:00**

Author: **Magyar Ádám &amp; MTI **

Original: [euronews](https://hu.euronews.com/2019/11/05/v4-nem-csokkenhetnek-a-kohezios-tamogatasok)

Elfogadhatatlan az Európai Bizottság javaslata, hogy a következő uniós költségvetésben csökkentsék a kohéziós alapba szánt összegeket – kardoskodott Andrej Babiš cseh miniszterelnök Prágában a V4-ek kormányfőinek sajtóértekezletén.
A négy visegrádi ország a Kohézió barátai nevű, 17 európai uniós tagállamot tömörítő informális csoport prágai tanácskozása előtt tartott munkaértekezletet.
Az Európai Bizottság azt javasolja, hogy a következő költségvetési időszakban az eddigi 1,11 százalékról 1 százalékra csökkenjenek a kohéziós kiadások.
„Komoly aggodalmaim vannak azzal kapcsolatban, hogy az érintett országok állampolgárainak lesz-e még kedvük megvalósítani azokat a nehéz reformokat, amelyeket a csatlakozás előtt az EU megkövetel, vagy pedig a jövőjüket végül is az Oroszországgal, Törökországgal, Kínával vagy az arab államokkal való együttműködésben fogják látni” – hangoztatta Peter Pellegrini szlovák kormányfő.
– A védelmi költségvetésről is beszéltünk, ami 1,9 milliárdról 27 milliárdra emelkedik. Ez 25 milliárdos növekedés. És a legtöbben NATO-tagok vagyunk, tehát természetesen egyébként is növeljük a védelmi kiadásainkat – közölte Andrej Babiš, a vendéglátó ország kormányfője.
Orbán Viktor, magyar miniszterelnök igazságtalannak nevezte a költségvetési indítványt.
– Mi készen állunk arra, hogy 2050-re karbonsemleges gazdaságunk legyen, de akkor szeretnénk látni ennek a finanszírozási forrását igazságos alapon a költségvetésben. Tehát én továbbra is azt mondom önöknek, hogy akármelyik pontján nyúlunk hozzá ehhez a költségvetéshez, az a baj vele, hogy nem igazságos. És mi egy fair és korrekt költségvetést szeretnénk – mondta a magyar kormányfő.
A V4-es egyébként nyilatkozatukban kiálltak az Európai Unió további bővítése mellett.
– A résztvevő tagállamok között számos különbség van, egy dologban azonban mindenki egyetértett: a kohéziós politika kulcsfontosságú az Unió jövője szempontjából, ezért nem szabad csökkenteni a fejlesztési támogatásokat – jelentette Prágából Magyar Ádám, az Euronews kiküldött tudósítója.
