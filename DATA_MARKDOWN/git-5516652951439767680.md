
# Για αποπλάνηση τεσσάρων παιδιών κατηγορείται 69χρονος Ροδίτης

Published at: **2019-11-03T09:05:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425092/gia-apoplanhsh-tessarwn-paidiwn-kathgoreitai-69xronos-rodiths)


        Με την κατηγορία της αποπλάνησης τεσσάρων παιδιών νεότερα των δεκαπέντε ετών, κατά συρροή και κατ’ εξακολούθηση, θα βρεθεί αύριο, 69χρονος ενώπιον του Μικτού Ορκωτού Δικαστηρίου Κω.
      
Ο κατηγορούμενος παραπέμφθηκε σε δίκη με βούλευμα του Συμβουλίου Πλημμελειοδικών Ρόδου, το οποίο παράλληλα αποφάσισε να παύσει οριστικά λόγω παραγραφής η ποινική δίωξη που είχε ασκηθεί στον 69χρονο, για προσβολή της γενετήσιας αξιοπρέπειας και η οποία φέρεται να είχε τελεστεί το 2001.
Η υπόθεση πήρε το δρόμο της δικαιοσύνης όταν το απόγευμα της 24ης Ιανουαρίου 2014 έγινε καταγγελία στην αστυνομία από τη μητέρα των δύο εκ των τεσσάρων κοριτσιών, σε βάρος του 69χρονου. Σύμφωνα με το κατηγορητήριο, ο 69χρονος φέρεται να διέπραξε το αδίκημα που τον βαραίνει, το χρονικό διάστημα από το 1999 έως το 2014.
Πιο συγκεκριμένα, κατηγορείται ότι το χρονικό διάστημα από το 2008 έως το 2014 ενήργησε ασελγείς πράξεις που προσβάλλουν την γενετήσια αξιοπρέπεια με την πρώτη ανήλικη κοπέλα η οποία τότε ήταν ηλικίας από 5 έως 11 ετών. Ο ίδιος το χρονικό διάστημα από το 2010 έως το 2014 κατηγορείται ότι έπραξε το ίδιο με την ανήλικη κοπέλα η οποία τότε είχε ηλικία από 4 έως 8 ετών.
Επίσης κατά το χρονικό διάστημα από τον 1999 έως το 2005 ο 69χρονος φέρεται να ενήργησε ασελγείς πράξεις που προσβάλλουν τη γενετήσια αξιοπρέπεια με την ανήλικη κοπέλα η οποία ήταν σε ηλικία από 4 έως 10 ετών.Τέλος, ο ίδιος κατηγορείται ότι το 2012 έκανε ασελγείς πράξεις που προσβάλλουν τη γενετήσια αξιοπρέπεια σε ανήλικη κοπέλα ηλικίας τότε 8 ετών.
Πάντως ο 69χρονος απολογούμενος ενώπιον της ανακρίτριας Ρόδου συνοδευόμενος από τη δικηγόρο του κ. Μαρία Κρικοπούλου αρνήθηκε τις κατηγορίες που του αποδίδονται και μετά την ολοκλήρωση της διαδικασίας αφέθηκε ελεύθερος με τους όρους της απαγόρευσης εξόδου από τη χώρα, της εμφάνισής του μία φορά το μήνα στο αστυνομικό τμήμα της περιοχής του και της απαγόρευσης επίσκεψης και παραμονής του στη δημοτική ενότητα όπου διέμενε και διέμεναν και τα ανήλικα κορίτσια, έως την εκδίκαση της υπόθεσης από το αρμόδιο δικαστήριο.
Σημειώνεται πως η οικογένεια των δύο ανήλικων κοριτσιών έχει δηλώσει παράσταση πολιτικής αγωγής διά του δικηγόρου κ. Στέλιου Κιουρτζή.
