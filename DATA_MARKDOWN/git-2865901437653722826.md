
# Supermen u odelu Klarka Kenta

Published at: **2019-11-06T00:00:00+00:00**

Author: ****

Original: [MozzartSport](https://mozzartsport.com/kosarka/vesti/supermen-u-odelu-klarka-kenta/341792)

Tek je sedam utakmica prošlo, rano je za neke konačne zaključke, ali navijače Los Anđeles Lejkersa može da raduje to što su Jezeraši prvi put još od novembra 2010. tim sa najboljim učinkom u NBA lige. Nakon što su u prvom kolu izgubili gradski derbi sa Klipersima vezali su Lejkersi šest pobeda i postalo je svakome jasno da ne može tek tako da otpiše tim sa Lebronom Džejmsom i Entonijem Dejvisom.
Međutim, ovih dana se u “Gradu anđela“ još više priča o još jednom asu. Istina, pomalo zaboravljenom, otpisanom, “bivšem“... Dvajt Hauard se vratio na velika vrata.
Nije to doduše isti onaj igrač sa vrhunca karijere, zver koja je protivnice bacala po terenu dok je u proseku beležila više od 20 poena i skoro pa 15 skokova po utakmicu. Davno je to bilo. Mnogo se toga promenilo otkako je Hauard 2014. kao igrač Hjustona poslednji put bio član ol-star tima. Svake sezone očekivanja da će se vratiti i svake sezone mali korak unazad. Ili bar stagnacija. U razmaku od samo 26 meseci šetali su Hauarda od Atlante, preko Šarlota, Bruklina, Vašingtona, Memfisa, sve do Los Anđelesa. Za Bruklin i Memfis nije stigao ni da debituje. Prošle sezone je u dresu Vašingtona izdržao samo devet utakmica.
Ubile su ga povrede. I kao da se Hauardova karijera pretvorila u iščekivanje njegovog odlaska u penziju. Rame, koleno, pa mišići gluteusa. Popularni Supermen kao da je igrao sa komadom kriptonita u džepu.
Ovog leta se pak kolo sreće okrenulo. Muka je prešla na Demarkusa Kazinsa, koji je Hauardu dao više minuta no što je bilo planirano. A 33-godišnji centar ih je oberučke dočekao. Pored Džejmsa i Dejvisa, pa čak ni šuteree kakvi su Grin, Kuk ili Bredli, nije prva napadačka opcija kao svojevremeno u Orlandu, nije više ni tako okretan i ekspozivan. Ali je zreliji, mudriji, koristan na neki drugi način.
Odbrana i skok. To su sada Hauardova zaduženja. I sjajno ih obavlja. Za nešto više od 21 minuta na terenu u proseku beleži 7,9 skokova i 6,7 poena. Da ne zaboravimo i 2,1 rampu po meču što ga svrstava među 10 najboljih blokera u ligi. Supermen je zbacio plašt i navukao odelo Klarka Kenta. Više ne leti kroz zgrade, ali završava posao.
Recimo, dok je Hauard na terenu čuveni +/- Lejkersa je 71 što je drugio najbolji učinak u ligi odmah iza Lebronovih 75! Nije to naravno toliko zbog Dvajtovih koševa, već zato što protivnici, izračunao je Yahoo Sports, u proseku šutiraju 13,6 odstoi gore kad je Hauard ispred njih. I ono što je najimpresivnije, kad neko promaši Hauard uhvati neverovatnih 20,2 odsto lopti! Otprilike svaka peta ja njegova, a računamo sve igrače na parketu. Napred, nazad, nije bitno – njegova je!“Igramo dobro, a svaki put kad pogrešimo Supermen je tu da skoči", rekao je Kralj Džejms posle jedne utakmice.
Napadački, naravno, nije to idealno, štaviše, nikad Hauard nije ubacivao manje, ali kao što rekosmo to mu više i nije osnovno zaduženje. A pride, to malo poena što ubacuje radi savršeno efikasno. Procenat šuta za dva poena mu je 78,6 odsto (22/28) što ga čini najsigurnim u celoj NBA ligi! Protiv Čikaga baš su Hauardovi poeni bili ključni.“Nije više eksplozivan kao kad je bio mlađi, ali bolje razume košarku. On je jedan od najpametnijih igrača koje sam trenirao. Ima savršenu komunikaciju sa igračima i perfektno se prilagođava okolnostima“, hvali i Sten Van Gandi, koji mu je bio trener u Orlandu.
Supermen u odelu i kravati. Radi posao.
(FOTO: Reuters)
