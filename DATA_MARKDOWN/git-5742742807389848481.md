
# Blíží se Huawei MatePad Pro. Tablet s velmi tenkými rámečky

Published at: **2019-11-01T11:00:00+00:00**

Author: **Michal Pavlíček**

Original: [mobilenet.cz](https://mobilenet.cz/clanky/blizi-se-huawei-matepad-pro-tablet-s-velmi-tenkymi-ramecky-39328)


           •  Bude spolupracovat s klávesnicí a dotykovým perem    •  Očekává se nasazení výkonného Kirinu 990    •  Překvapí duální fotoaparát nebo čtečka otisků prstů přímo v displeji
      
Huawei dle všeho připravuje zbrusu nový tablet a Evan Blass odhalil nejen jeho vzhled, ale především název. Mělo by se jednat o Huawei MatePad Pro. Na první pohled se od všech dosavadních tabletů liší. Čínský výrobce u něj aplikoval současné trendy mezi mobilními telefony a displej se chlubí minimální rámečky. V levém horním rohu při horizontální orientaci se nachází drobný průstřel pro čelní kamerku. Přímo do displeje pak má být integrována čtečka otisků prstů.
Z uniklých obrázků je patrné, že tablet bude spolupracovat s dotykovým perem a také připojitelnou klávesnicí, která bude kombinována i s ochranným pouzdrem. Ohledně výbavy se konkrétní informace neví, nicméně se spekuluje, že MatePad Pro bude mířit hodně vysoko, a očekává se proto nasazení procesoru Kirin 990. Kromě toho, že by se mohlo jednat o vůbec první tablet s průstřelem displeje, bude poměrně ojedinělý i duální fotoaparát na zadní straně. V nabídce by se měla objevit černá a bílá varianta.
