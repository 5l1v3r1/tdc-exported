
# ۸۹کشته در یک روز؛ ۱۷ خرداد مرگبارترین روز جاده‌های ایران از ابتدای ۹۸

Published at: **2019-11-03T19:12:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544619.html/--%DA%A9%D8%B4%D8%AA%D9%87-%D8%AF%D8%B1-%DB%8C%DA%A9-%D8%B1%D9%88%D8%B2-----%D8%AE%D8%B1%D8%AF%D8%A7%D8%AF-%D9%85%D8%B1%DA%AF%D8%A8%D8%A7%D8%B1%D8%AA%D8%B1%DB%8C%D9%86-%D8%B1%D9%88%D8%B2-%D8%AC%D8%A7%D8%AF%D9%87-%D9%87%D8%A7%DB%8C-%D8%A7%DB%8C%D8%B1%D8%A7%D9%86-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C---)

روز ۱۷ خرداد با ۸۹ کشته، ۱۷ مرداد با ۸۱ کشته و ۱۳ خرداد با ۷۹ کشته پرتلفات‌ترین روزهای نیمه نخست امسال در حوادث رانندگی بوده است.
به گزارش شبکه اطلاع رسانی راه دانا؛ بر اساس آمار سازمان پزشکی قانونی کشور، در نیمه نخست سال 1398، 9 هزار و 360 نفر در حوادث رانندگی ترافیکی کشته شده‌اند، این تعداد نسبت به مدت مشابه در سال گذشته تغییرات اندکی داشته و تنها یک دهم درصد افزایش یافته است.

        بیشترین کشته‌های حوادث رانندگی مربوط به شهریور بود
      
بیشترین کشته‌های حوادث رانندگی مربوط به شهریور ماه با هزار و 800 نفر و پس از آن مرداد ماه با هزار و 728 نفر و کمترین آن مربوط به فروردین ماه با 1242 نفر بوده است همچنین روز 17 خرداد با 89 کشته، 17 مرداد با 81 کشته و 13 خرداد با 79 کشته پرتلفات‌ترین روزهای نیمه نخست امسال بوده است.

        بیشترین مرگها در جاده‌های برون‌شهری
      
در این گزارش با تأکید بر اینکه بیشترین تلفات مربوط به مسیرهای برون‌شهری بوده، آمده است: 64.7 درصد کشته‌های تصادفات مربوط به جاده‌های برون‌شهری، 24 درصد در راه‌های درون‌شهری، 8.7 درصد در جاده‌های روستایی و محل تصادف، هفت دهم درصد در راه‌های اختصاصی و دو درصد در سایر راه‌ها بوده است.
به عبارت دیگر در نیمه نخست سال 98، 6 هزار و 53 نفر در محورهای برون‌شهری (1.5 درصد افزایش نسبت به سال 97)، دو هزار و 246 نفر در مسیرهای درون‌شهری (2.7 درصد افزایش نسبت به سال 97)، 810 نفر در مسیرهای روستایی (21.3 درصد افزایش نسبت به سال 97) و 251 نفر در راه‌های اختصاصی و سایر راه‌ها کشته شده‌اند. (53 درصد کاهش نسبت به سال 97)

        بیشترین درصد افزایش در استان بوشهر
      
بیشترین افزایش در مرگهای ناشی از حوادث رانندگی در نیمه نخست سال 98 نسبت به سال قبل از آن در استانهای بوشهر (48.8 درصد) و خراسان جنوبی (30.2 درصد) و بیشترین کاهش مربوط به استانهای کردستان (24.2-درصد) و چهارمحال و بختیاری (19.2-درصد) بوده است.

        بیش از سه چهارم کشته شده‌ها مرد بودند
      
این بررسی‌ها نشان می‌دهد که 77.8 درصد از کشته‌های ناشی از حوادث رانندگی در نیمه نخست سال 98 مرد ( هفت هزار و 258 نفر) و 22.2 درصد زن (دو هزار و 75 نفر) بوده‌اند همچنین در افراد 18 سال به بالا 71.7 درصد متأهل و 27 درصد مجرد هستند و وضعیت تأهل 1.3 درصد نامشخص بوده است.

        رانندگان؛ بیشترین قربانی
      
در زمان وقوع تصادف 43.2 درصد از افراد راننده وسیله‌نقلیه، 19.7 درصد عابرپیاده و 36.2 درصد سرنشین یا ترک‌نشین وسیله‌نقلیه بوده‌اند.
از مجموع تلفات رانندگی نیمه نخست سال 98 (9 هزار و 360 نفر)، 19.7 درصد یعنی هزار و 847 نفر عابرپیاده و 20.7 درصد یعنی هزار و 938 نفر موتورسیکلت‌سوار بودند.
از لحاظ سنی 8.5 درصد افراد فوت شده در حوادث رانندگی سال گذشته 10 سال و کمتر، 6 درصد 17 ـ 11 سال، 54.4 درصد 49 ـ 18 سال و 31 درصد کشته‌های تصادفات 50 سال به بالا داشته‌اند.
نحوه وقوع تصادف 44.3 درصد از افراد متوفی ناشی از برخورد وسایل‌نقلیه به یکدیگر، 19.7 درصد ناشی از برخورد وسیله‌نقلیه به عابر متوفی و 26.6 درصد واژگونی وسیله‌نقلیه بوده است.
خودرو مورد استفاده 47 درصد از افراد متوفی خودروی سواری، 20.7 درصد موتورسیکلت، 6.6 درصد وانت‌بار، سه درصد کامیون، کامیونت و تریلی و 1.1 درصد اتوبوس و مینی‌بوس بوده است.
براساس بررسی های انجام شده در نیمه نخست امسال نسبت به مدت مشابه سال گذشته، تلفات استفاده‌کنندگان از وانت‌بار (15.4 درصد)، خودروی سواری (پنج درصد) و عابران‌پیاده (3.5 درصد) افزایش و تلفات موتورسواران (14.6 – درصد) کاهش داشته است.

        ضربه به سر علت اصلی مرگ
      
علت اصلی مرگ 40.3 درصد از افراد ضربه به سر، 29.4 درصد شکستگی‌های متعدد، 7.5 درصد به دلیل خونریزی و 16 درصد به دلیل علل اشتراکی (موارد دارای بیش از یک علت)، 1.8 درصد سوختگی، سه دهم درصد نرسیدن اکسیژن، 4.7 درصد سایر موارد بوده است.

        نیمی از متوفیات حوادث رانندگی در محل حادثه کشته می‌شوند
      
محل فوت 53 درصد از افراد در محل حادثه، 6.1 درصد حین انتقال به بیمارستان و محل فوت 40.2 درصد از افراد در بیمارستان بوده است همچنین نحوه انتقال 91.8 درصد افراد متوفی از طریق آمبولانس، 6 درصد توسط وسایل‌نقلیه عبوری، سه دهم درصد خودروی پلیس، یک درصد سایر خودروها و نه دهم درصد نامعلوم بوده است.

        کاهش تلفات حوادث رانندگی شهریور 98
      
آمار متوفیان حوادث رانندگی در شهریور ماه امسال هزار و 800 نفر بوده که نسبت به شهریور سال قبل 3.4 درصد کاهش یافته است.

        ثابت ماندن مصدومان ارجاعی به پزشکی قانونی
      
در نیمه نخست سال 98، 193 هزار و 524 مصدوم تصادف به مراکز پزشکی قانونی مراجعه کرده‌اند که این تعداد نسبت به سال گذشته تغییر خاصی نداشته است.
انتهای پیام/
