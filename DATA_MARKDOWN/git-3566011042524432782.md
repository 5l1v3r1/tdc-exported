
# اشراف جامع پلیس بر فعالیت قاچاقچیان مواد مخدر/کشف ۴۶ کیلوگرم ماده مخدر

Published at: **2019-11-02T14:55:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544177.html/%D8%A7%D8%B4%D8%B1%D8%A7%D9%81-%D8%AC%D8%A7%D9%85%D8%B9-%D9%BE%D9%84%DB%8C%D8%B3-%D8%A8%D8%B1-%D9%81%D8%B9%D8%A7%D9%84%DB%8C%D8%AA-%D9%82%D8%A7%DA%86%D8%A7%D9%82%DA%86%DB%8C%D8%A7%D9%86-%D9%85%D9%88%D8%A7%D8%AF-%D9%85%D8%AE%D8%AF%D8%B1-%DA%A9%D8%B4%D9%81----%DA%A9%DB%8C%D9%84%D9%88%DA%AF%D8%B1%D9%85-%D9%85%D8%A7%D8%AF%D9%87-%D9%85%D8%AE%D8%AF%D8%B1)

جانشین فرماندهی انتظامی استان مرکزی از کشف ۴۶ کیلوگرم ماده مخدر تریاک و حشیش در عملیات مشترک مأموران پلیس مبارزه با مواد مخدر استان در دستگیری ۳ قاچاقچی مواد مخدر در ۲ استان دیگر کشور خبر داد.
به گزارش شبکه اطلاع رسانی راه دانا؛ سرهنگ یوسف سپهوند جانشین فرماندهی انتظامی استان مرکزی در گفتگو با دیار آفتاب؛ گفت:‌ در تحقق شاخصه‌های پلیس هوشمند و در تحقق راهبرد برنامه‌ریزی‌های پیشگیرانه در ارتقاء امنیت اجتماعی ، مأموران پلیس مبارزه با مواد مخدر فرماندهی انتظامی استان در تحقیقاتی تخصصی از انتقال مقادیری مواد مخدر توسط تعدادی از قاچاقچیان مواد مخدر به استان‌های مرکزی کشور مطلع شدند.
سپهوند افزود:‌ در یکی از این عملیات، مأموران پلیس مبارزه با مواد مخدر استان در تحقیقاتی نامحسوس، فعالیت گروهی از قاچاقچیان را تحت مراقبت قرار دادند و مشخص شد که این افراد قصد انتقال مقادیری مواد مخدر به استان‌های مرکزی کشور را دارند.
وی اضافه کرد: سرانجام در عملیاتی مشترک با مأموران پلیس مبارزه با مواد مخدر یکی از شهرستان‌های استان فارس، دو دستگاه خودرو حامل مواد مخدر در یکی از محورهای مواصلاتی استان فارس شناسایی و در عملیاتی غافلگیرانه متوقف شدند.
سپهوند تصریح کرد:‌ در این عملیات دو قاچاقچی مواد مخدر دستگیر و مقدار ۲۳ کیلو و ۵۰۰ گرم ماده مخدر حشیش در بازرسی از خودروهای آنان کشف شد.
جانشین فرماندهی انتظامی استان مرکزی در ادامه به دیگر عملیات مشترک پلیس مبارزه با مواد مخدر این استان در یکی از شهرستان استان اصفهان اشاره داشت و گفت: در این عملیات نیز با مأموران پلیس مبارزه با مواد مخدر استان موفق شدند، یک قاچاقچی مواد مخدر را شناسایی کرده و تحت مراقبت قرار دهند.
وی افزود: با شناسایی این فرد و در عملیاتی مشترک در یکی از محورهای مواصلاتی استان اصفهان،‌ خودروی فرد قاچاقچی متوقف و در بازرسی از آن مقدار ۲۲ کیلو و ۵۰۰ گرم تریاک که به شکل ماهرانه‌ای در داخل کپسول گاز جاساز شده بود،‌کشف شد.
سپهوند با اشاره به تداوم طرح‌های امنیت بخش پلیس در مبارزه با مواد مخدر گفت: با بازنگری طرح‌های عملیاتی و با تأکید بر هوشمند سازی و ضرورت اقدامات پیشگیرانه در مبارزه با مواد مخدر، فعالیت قاچاقچیان مواد مخدر به صورت مستمر از سوی پلیس مورد رصد قرار می گیرد.
وی خاطر نشان کرد:‌ تلفن۱۱۰ در کلیه ساعات شبانه روز آماده دریافت هر گونه گزارشات شهروندان در خصوص هر گونه فعالیت مجرمانه است.
انتهای پیام/
 
