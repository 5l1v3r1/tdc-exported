
# Trump hőzöngése csak álca – állítja egy brit egyetemi oktató

Published at: **2019-11-01T17:32:20+00:00**

Author: **Trent Murray &amp; Reuters **

Original: [euronews](https://hu.euronews.com/2019/11/01/trump-hozongese-csak-alca-allitja-egy-brit-egyetemi-oktato)

A mélyen megosztott amerikai Képviselőház nagy lépést tett annak érdekében, hogy megindítsák a vádemelési eljárást Donald Trump ellen. Az ún. impeachmentet a demokraták vezetik annak tisztázására: vajon az elnök Ukrajnát rá akarta-e kényszeríteni arra, hogy politikai vetélytársa ellen nyomozzon.
A Képviselőház a pártarányoknak megfelelően 232 szavazattal 196 ellenében úgy döntött, hogy a Kongresszus elé terjeszti az eljárást.
A szavazással kongresszusi meghallgatások sora kezdődik vélhetően a következő hetekben – nem sokkal az elnöki választási év, vagyis a keserű politikai csatározások kezdete előtt.
Scott Lucas, a Birminghami Egyetem Amerikai politika Tanszékének professzora szerint a döntés a kérdés komolyságának a jele.
– Amerikai tisztségviselők tucatjai igazolják: Trump ügyvédjén, Rudy Giuliani révén nyomást gyakorolt Kijevre annak érdekében, hogy nyomozást indítson Joe Biden, a demokrata elnökjelölt ellen, és hogy a nyomozással elterelje a figyelmet Oroszország beavatkozásáról a 2016-os választásokba – nyilatkozta az Euronewsnak a professzor.
Donald Trump ráadásul katonai segélyt tartott vissza Ukrajnától. Ez viszont orosz nyomásra utal. Amennyiben a gyanú megalapozott, akkor Trump önös érdekei védelmében az Egyesült Államok nemzetbiztonságára jelent kockázatot – véli Scott Lucas.
Az eljárás előrehaladtával egyre több twitteres dühkitörésre számíthatunk.
– Donald Trump sosem visszakozik. Szerinte a támadás a legjobb védelem. Ugyanazt a rituálét ismétli, amit az orosz meghallgatás kapcsán. „Boszorkányüldözés”, „hoax”, „álhír”, ezt hajtogatja – állította fel a diagnózist a Birminghami Egyetem tanára.
