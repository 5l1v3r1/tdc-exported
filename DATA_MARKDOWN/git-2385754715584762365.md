
# Αίγυπτος: Οι δυνάμεις ασφαλείας σκότωσαν στο Σινά 83 τζιχαντιστές

Published at: **2019-11-04T14:22:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595658/aigyptos-oi-dynameis-asfaleias-skotosan-sto-sina-83-tzixantistes)

Οι αιγυπτιακές δυνάμεις ασφαλείας σκότωσαν 83 ύποπτους τζιχαντιστές σε επιχειρήσεις που πραγματοποίησαν τον τελευταίο μήνα στο κεντρικό και το βόρειο Σινά, ανακοινώθηκε από τις ένοπλες δυνάμεις.
Στην ανακοίνωση δεν κατονομάζονται οι μαχητικοί ισλαμιστές ούτε οι οργανώσεις στις οποίες ανήκαν. Οι ένοπλες δυνάμεις αναφέρουν, επίσης, πως στη διάρκεια αυτής της περιόδου, από τις 28 Σεπτεμβρίου, συνελήφθησαν 61 ύποπτοι ενώ βρέθηκαν και εξουδετερώθηκαν 376 εκρηκτικοί μηχανισμοί.
Ένας αξιωματικός και δύο στρατιώτες σκοτώθηκαν ή τραυματίσθηκαν, προστίθεται στην ανακοίνωση χωρίς άλλες διευκρινίσεις.
Σύμφωνα με τις αιγυπτιακές ένοπλες δυνάμεις, εκατοντάδες μαχητικοί ισλαμιστές έχουν σκοτωθεί αφότου ο στρατός εξαπέλυσε μια μεγάλη εκστρατεία τον Φεβρουάριο του 2018 με στόχο να ηττηθεί το «Ισλαμικό Κράτος» και οι συνδεόμενες με αυτό τζιχαντιστικές οργανώσεις στη χερσόνησο του Σινά, η οποία συνορεύει με το Ισραήλ και τη Γάζα. Οι ένοπλες δυνάμεις ανακοινώνουν τους θανάτους σποραδικά.
Η οργάνωση «Επαρχία Σινά», που συνδέεται με το «Ισλαμικό Κράτος», έχει ορκισθεί πίστη στον νέο ηγέτη της οργάνωσης μετά τον θάνατο του Αμπού Μπακρ αλ-Μπαγκντάντι, ανέφερε το Σάββατο η οργάνωση στην εφαρμογή ανταλλαγής μηνυμάτων Telegram.
Πληροφορίες από ΑΠΕ-ΜΠΕ-Reuters-AFP
