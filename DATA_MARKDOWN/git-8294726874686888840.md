
# Polițiștii ar putea să dispară de la examenul auto, mulțumită acestei aplicații! (VIDEO)

Published at: **2019-11-01T05:39:51+00:00**

Author: **Auto Bild Romania**

Original: [Auto Bild](https://www.auto-bild.ro/stiri/examen-auto-aplicatie-microsoft-173936.html)


        Aplicația HAMS dezvoltată de Microsoft are mai multe beneficii, unul dintre ele fiind lipsa unuia dintre factorii de stres pentru cursant.
      
Citește și:

        Noul examen medical obligatoriu pentru șoferi: Nu-l treci, nu iei permisul
      

        Cum obții permisul de conducere, pentru fiecare categorie în parte
      
Binecunoscutul producător de software Microsoft lucrează la o aplicație care ar putea duce la eliminarea polițistului în timpul susținerii examenului practic pentru obținerea permisului de conducere.
Pe numele său HAMS (Harnessing AutoMobiles for Safety), aplicația analizează comportamentul conducătorului auto în timpul examenului și decide dacă acesta este pregătit pentru a face față traficului în condiții reale. Detaliul impresionant aici este că HAMS nu necesită decât un simplu smartphone – montat pe parbriz – dotat cu camere, localizare GPS și giroscop (elemente deja comune în universul telefoanelor inteligente).
„Folosim dispozitive cu senzori pentru a construi un mediu virtual pentru mașini. Obiectivul este cel de monitorizare a stării șoferului, dar și modul în care este condusă mașina în condițiile de drum în care se află”, explică Microsoft. Aplicația a fost dezvoltată de departamentul Microsoft Research din India, una dintre țările cu trafic auto foarte solicitant.
HAMS se folosește de ambele camere ale dispozitivului. Una dintre ele înregistrează și analizează traseul parcurs, iar cea frontală urmărește mișcările cursantului. Apoi, cu ajutorul giroscopului și a accelerometrului, software-ul poate „citi” datele telemetrice și poate astfel analiza reacțiile celui din spatele volanului.
Un astfel de software poate avea mai multe aplicații: ar putea fi folosită, de exemplu, și de către companiile care operează flote. Cât despre utilizarea acestuia în timpul examenului auto – cu mențiunea că înlocuiește polițistul aflat de regulă pe scaunul pasagerului – ar putea avea un rol benefic în desfășurarea probei. În primul rând, ar elimina un factor de stres pentru cursant, care s-ar putea astfel concentra doar la ce are de făcut, fără să mai fie atent la reacțiile celui care îi analizează stilul de condus.
Mai jos puteți vedea cum anume funcționează HAMS, într-o demonstrație elocventă.
