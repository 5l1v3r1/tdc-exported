
# ശാന്തന്‍പാറയിലെ കൊലയ്ക്കു പിന്നില്‍ താനാണെന്ന് റിസോര്‍ട്ട് ഉടമയുടെ വീഡിയോ സന്ദേശം; കൊലയില്‍ ഭാര്യക്കും പങ്കെന്ന് നിഗമനം

Published at: **2019-11-07T18:29:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/santhanpara-murder-case-video-message-from-the-resort-manager-with-confession343.html)

ഇടുക്കി: ശാന്തന്‍പാറയില്‍ യുവാവിനെ കൊന്ന് റിസോര്‍ട്ടിനു സമീപം കുഴിച്ചിട്ട കേസില്‍ കുറ്റമേറ്റു പറഞ്ഞു പ്രതിയുടെ വീഡിയോ സന്ദേശം. കൊല്ലപ്പെട്ട റിജോഷിന്റെ സുഹൃത്തും ഭാര്യ ലിജിയുടെ കാമുകനുമായ വസീമാണു കുറ്റമേറ്റു പറഞ്ഞത്. സഹോദരനയച്ച വീഡിയോയിലാണ് വസീം ഇക്കാര്യം പറുന്നത്.
താന്‍ മാത്രമാണു പ്രതിയെന്നും അനിയനെയും കൂട്ടുകാരെയും വെറുതെവിടണമെന്നും വസീം വീഡിയോയില്‍ പറയുന്നു. ഒളിവില്‍പ്പോയ വസീമിനും ലിജിക്കും വേണ്ടി പൊലീസ് തിരച്ചില്‍ നടത്തുന്നതിനിടെയാണ് വീഡിയോ സന്ദേശം എത്തിയത്. എന്നാല്‍ വസീം എവിടെയാണെന്നതിനെപ്പറ്റി കൂടുതല്‍ വിവരങ്ങള്‍ ലഭ്യമായിട്ടില്ല.
സഹോദരന്‍ വീഡിയോ പൊലീസിനു കൈമാറിയിട്ടുണ്ട്. തൃശ്ശൂര്‍ സ്വദേശിയാണ് വസീം. റിസോര്‍ട്ട് മാനേജര്‍ കൂടിയായ വസീമും ലിജിയും ചേര്‍ന്നാണ് റിജോഷിനെ കൊലപ്പെടുത്തിയതെന്ന് പൊലീസ് കരുതുന്നു. റിജോഷിനെ കൊലപ്പെടുത്തി വീടിന്റെ സമീപമുള്ള റിസോര്‍ട്ട് വളപ്പില്‍ത്തന്നെ ചാക്കില്‍ക്കെട്ടി കുഴിച്ചിടുകയായിരുന്നെന്നാണു നിഗമനം.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
കേസില്‍ റിസോര്‍ട്ട് ജീവനക്കാരിയെയും വസീമിന്റെ അനുജനെയും ചോദ്യം ചെയ്തതായുള്ള റിപ്പോര്‍ട്ടുകള്‍ നേരത്തേ പുറത്തുവന്നിരുന്നു. കഴിഞ്ഞ വ്യാഴാഴ്ചയാണ് റിജോഷിനെ കാണാതായത്. സംശയം തോന്നിയ ബന്ധുക്കള്‍, ശാന്തന്‍പാറ പൊലീസ് സ്റ്റേഷനില്‍ പരാതിയുമായി എത്തിയതോടെയാണ് കൊലപാതകം പുറത്തുവന്നത്.
പുത്തടി മഷ്‌റൂം ഹട്ട് റിസോര്‍ട്ടിന്റെ സമീപത്താണു മൃതദേഹം കുഴിച്ചിട്ടിരുന്നത്. ഇവിടെ മണ്ണിളകി കിടക്കുന്നുണ്ടെന്ന വിവരം ലഭിച്ചതിനെത്തുടര്‍ന്നാണ് പൊലീസ് പരിശോധന നടത്തിയതും കത്തിക്കരിഞ്ഞ നിലയില്‍ മൃതദേഹം കണ്ടെത്തിയതും. പാതി കത്തിക്കരിഞ്ഞ നിലയിലുള്ള മൃതദേഹം കോട്ടയം മെഡിക്കല്‍ കോളേജിലേക്ക് പോസ്റ്റ്‌മോര്‍ട്ടത്തിനായി മാറ്റിയിട്ടുണ്ട്.
എറണാകുളത്തേക്കെന്നു പറഞ്ഞുപോയ റിജോഷ് പിന്നെ തിരിച്ചുവന്നില്ലെന്നായിരുന്നു ലിജി പൊലീസിനു മൊഴി നല്‍കിയിരുന്നത്. കോഴിക്കോട്ട് വെച്ചും തൃശ്ശൂര്‍ വെച്ചും തന്നെ റിജോഷ് ഫോണില്‍ വിളിച്ചിരുന്നെന്നും മൊഴിയില്‍ പറയുന്നു.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
ഇതിന്റെ അടിസഥാനത്തില്‍ നമ്പരുകളുടെ ഉടമസ്ഥരെ പൊലീസ് കണ്ടെത്തുകയും ലിജിയുടെ മൊഴി വ്യാജമാണെന്നു തിരിച്ചറിയുകയുമായിരുന്നു. ഇതിനു പിന്നാലെയാണു തിങ്കളാഴ്ച മുതല്‍ ലിജിയെയും വസീമിനെയും കാണാതായത്.
കഴിഞ്ഞ നാലാം തീയതി കുമളിയില്‍ ഇരുവരും ഉണ്ടായിരുന്നതായി വിവരം ലഭിച്ചിരുന്നെങ്കിലും ഇപ്പോള്‍ ഇവര്‍ തമിഴ്‌നാട്ടിലേക്കു കടന്നിട്ടുണ്ടെന്നാണ് പൊലീസ് സംശയിക്കുന്നത്.
