
# Πυροδότησε «βόμβα» η ΑΕΚ: Απέκτησε τον Μάριο Τσάλμερς

Published at: **2019-11-05T04:24:00+00:00**

Author: ****

Original: [enikos.gr](http://www.enikos.gr/sports/682259/pyrodotise-vomva-i-aek-apektise-ton-mario-tsalmers)

Η ΑΕΚ πυροδότησε «βόμβα» ανακοινώνοντας την απόκτηση του Μάριο Τσάλμερς, ο οποίος υπέγραψε τη Δευτέρα το συμβόλαιό του με την Ένωση.
Ο Αμερικανός γκαρντ έχει κατακτήσει δύο πρωταθλήματα στο NBA και αναμφίβολα είναι μία σημαντική ενίσχυση για την ομάδα του Ηλία Παπαθεοδώρου.
Αναλυτικά η ανακοίνωση της ΑΕΚ αναφέρει: «Η ΑΕΚ ΒC βρίσκεται στην ευχάριστη θέση ν’ ανακοινώσει, ότι συνήψε συμφωνία με τον δις Πρωταθλητή στο ΝΒΑ, Μάριο Τσάλμερς.
Ο Αμερικανός γκαρντ υπέγραψε σήμερα (04/11), στα Γραφεία του Κλειστού του ΟΑΚΑ, το συμβόλαιό του και τίθεται στη διάθεση του Ηλία Παπαθεοδώρου.
Βιογραφικό:
Ο Μάριο Τσάλμερς γεννήθηκε στις 16 Μαϊου 1986 στο Anchorage της Αλάσκα και έχει ύψος 1μ88. Ξεκίνησε να παίζει μπάσκετ στο Λύκειο Bartlett της γενέτειράς του και αποφοίτησε από το Κολέγιο του Κάνσας, όπου την τελευταία του χρονιά κατέκτησε το Πρωτάθλημα του NCAA και αναδείχθηκε MVP του Final-4.
Στις 8 Ιουλίου 2008 υπέγραψε το πρώτο του επαγγελματικό συμβόλαιο με τους Μαϊάμι Χιτ, με τους οποίους αγωνίστηκε σε 623 ματς στο NBA έως το 2015. Ο «Σούπερ Μάριο» κατέκτησε δύο συνεχόμενα Πρωταθλήματα στο NBA (2012, 2013), ενώ το 2011 και το 2014 ήταν φιναλίστ.
Το Νοέμβριο του 2015 έγινε ανταλλαγή και αγωνίστηκε στους Μέμφις Γκρίζλις. Με τις «Αρκούδες» μέτρησε 120 συμμετοχές.
Στις 3 Μαρτίου 2019 υπέγραψε με τη Βίρτους Μπολόνια, την οποία και βοήθησε να κατακτήσει το Basketball Champions League. Σε 6 αγώνες ο Τσάλμερς είχε κατά μέσο όρο 7,7 πόντους, 2,2 ριμπάουντ και 2,8 ασίστ».
