
# وزارت خارجه عراق: امنیت هیات‌های دیپلماتیک و کنسولگری‌ها خط قرمز ماست

Published at: **2019-11-04T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696783/%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%B9%D8%B1%D8%A7%D9%82-%D8%A7%D9%85%D9%86%DB%8C%D8%AA-%D9%87%DB%8C%D8%A7%D8%AA%E2%80%8C%D9%87%D8%A7%DB%8C-%D8%AF%DB%8C%D9%BE%D9%84%D9%85%D8%A7%D8%AA%DB%8C%DA%A9-%D9%88-%DA%A9%D9%86%D8%B3%D9%88%D9%84%DA%AF%D8%B1%DB%8C%E2%80%8C%D9%87%D8%A7-%D8%AE%D8%B7-%D9%82%D8%B1%D9%85%D8%B2-%D9%85%D8%A7%D8%B3%D8%AA)


        در این بیانیه بر پایبندی وزارت خارجه عراق به تعهداتش درباره مصونیت هیئت های دیپلماتیک براساس توافق وین و ضرورت دور نگه داشتن این هیات ها از هرگونه خطر امنیتی تأکید شده است.
      
وزارت خارجه عراق تعرض به کنسولگری جمهوری اسلامی ایران در کربلا را محکوم کرد.
به گزارش ایسنا، وزارت خارجه عراق در بیانیه‌ای تأکید کرد که این وزارت اقدام برخی تظاهرات کنندگان در تعرض به کنسولگری ایران در کربلا را محکوم می کند.
در این بیانیه بر پایبندی وزارت خارجه عراق به تعهداتش درباره مصونیت هیئت های دیپلماتیک براساس توافق وین و ضرورت دور نگه داشتن این هیات ها از هرگونه خطر امنیتی تأکید شده است.
وزارت خارجه عراق افزود که امنیت هیات های دیپلماتیک و کنسولگری ها خط قرمز ما است و دستگاه امنیتی کشور همه تدابیر لازم برای جلوگیری از هرگونه تعرض امنیتی به هیات‌های دیپلماتیک را اتخاذ کرده است.
وزارت خارجه عراق در ادامه این بیانیه تاکید کرد که چنین اقداماتی بر روابط دوستانه و حسن همجواری دو کشور تأثیری نخواهد گذاشت.
به گزارش ایسنا، با تداوم ناآرامی‌ها در شهر کربلا شامگاه یکشنبه چند فرد آشوبگر در مقابل کنسولگری ایران در این شهر تجمع کردند.
سرکنسول جمهوری اسلامی ایران در کربلا در پی این حوادث تاکید کرد که نیروهای امنیتی بر اوضاع کنترل دارند و شرایط در اطراف این مقر دیپلماتیک کشورمان به حالت طبیعی بازگشته است.
میرمسعود حسینیان در مصاحبه با شبکه عربی زبان العالم این موضوع را عنوان کرد.
بر اساس برخی تصاویر منتشر شده در فضای مجازی افراد ناشناس در اطراف کنسولگری ایران در کربلا حضور پیدا کرده و ضمن سنگ‌پرانی به ساختمان این کنسولگری اقدام به آتش‌افروزی کردند.
فرماندهی پلیس کربلا نیز اعلام کرد که اوضاع در اطراف کنسولگری جمهوری اسلامی ایران در کربلا تحت کنترل است.
