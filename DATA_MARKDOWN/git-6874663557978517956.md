
# הסינים מסתערים על ייצור החשמל בישראל

Published at: **2019-11-07T00:00:00+00:00**

Author: **ליאור גוטמן**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773291,00.html)

שתי מתמודדות חדשות צפויות להצטרף בימים הקרובים למרוץ לקניית תחנת הכוח רמת חובב מידי חברת החשמל.
לכלכליסט נודע שחברת האצ'יסון אמורה לגשת לשלב המיון המקדים (PQ) של מכירת תחנת הכוח, אליה עשויה להצטרף במקביל קבוצה שניה שמורכבת מאלומיי, ריבוע כחול וזאג'ייאנג אנרג'י גרופ (Zhejiang).
כזכור, במסגרת הרפורמה בחברת החשמל התחייבה החברה למכור חמש תחנות כוח כדי להוריד את נתח שוק ייצור החשמל שלה מכ־68% כיום לכ־35% עד 2026. בחודשים האחרונים הושלמה מכירת אלון תבור לקבוצה של PMC הסינית, מבטח שמיר ורפ"ק, בעלות של כ-1.9 מיליארד שקל. ככל הידוע הקבוצה שזכתה באלון תבור עשויה להצטרף גם למרוץ לרכישת תחנת הכוח החדשה.
תחנת הכוח ברמת חובב היא בעלת הספק גדול יחסית. עם תפוקת ייצור של כ־1,140 מגה־ואט, שהם כ־8.4% מכוח הייצור המקסימלי של חברת החשמל. בדומה לאלון תבור, גם ברמת חובב היא משתרעת על שטח בן 44 דונם המיועד להרחבה עתידית וגם היא תימכר ללא הצמדה לחוזה הגז היקר של חברת החשמל. ברשות החשמל השלימו את הרגולציה למכירת רמת חובב, עם תעריף זמינות בייצור החשמל של כ-3.76 אג' לקילוואט/שעה.
מבדיקת כלכליסט עולה שנרשמת תכונה רבה בקרב השחקנים בשוק בנוגע למכירת תחנת הכוח, וחברת OPC כבר הודיעה שהיא תצטרף למרוץ. OPC הגיעה בהתמחרות לאלון תבור למקום השלישי עם הצעה של כ-1.7 מיליארד שקל. מי שעוד הביע התעניינות ועשוי להרשם למכרז המקדים הם החברות שפיר הנדסה, חברת דליה אנרגיה שאולי תחבורה לקרן נוי, קבוצה של חברת אלייד שייתכן שתחבורה לאיבנרג'י האמריקאית, ואדלטק, שפרשה מהמרוץ למכירת אלון תבור בשניה האחרונה. זהות המתמודדות הסופית תתברר במהלך נובמבר. בסביבת חברת החשמל מעריכים שהמחיר בספרים (כשני מיליארד שקל) צפוי לשקף התמחרות אגרסיבית על הזכות להפעיל את רמת חובב, שנחשבת לאחת התחנות היעילות שחברת החשמל מחזיקה. ככל שהמחיר הסופי של הרכישה יהיה גבוה מהמחיר בספרים, ההפרש יתגלגל בדמות הוזלה של תעריף החשמל לכלל הלקוחות, בדיוק כמו שקרה במכירה של אלון תבור שהסתכמה בהפרש חיובי של יותר ממיליארד שקל (עלות ספרים כ-800 מיליון שקל לעומת מכירה בפועל של כ-1.9 מיליארד שקל). בדומה להליכי רכישת נכסי תשתית של המדינה, הזוכה הסופית תצטרך לקבל את אישור משרדי הממשלה השונים, לרבות ועדת ההשקעות שקמה לאחרונה בין משרדי האוצר, ראש הממשלה והמל"ל. במקרה של אלון תבור PMC הממשלתית הסינית קיבלה את אישור הממשלה טרם הרכישה, ובתנאי שחלקה בקבוצת רפ"ק מבטח שמיר יהיה נמוך יחסית וסביב כשליש מהאחזקות (כלומר לא בעלי שליטה).
