
# Cappelens forsvarer med overraskende grep

Published at: **2019-11-07T10:39:16+00:00**

Author: **Angelica Hagen**

Original: [Dagbladet.no](https://www.dagbladet.no/nyheter/cappelens-forsvarer-med-overraskende-grep/71792592)

Onsdag startet Eirik Jensen (62) sitt livs omkamp i sal 250 i Oslo tinghus. Det er andre gang Borgarting lagmannsrett behandler anklagene mot ham.
Den tidligere polititoppen fikk sist en knusende dom på 21 års fengsel for å ha bidratt til å smugle 13,9 tonn av Gjermund Cappelens (53) narkotika og mottatt millioner av kroner av hasjbaronen for det.

        Noe av det som er nytt i tredje runde, er at Jensens forsvarere har stevnet Cappelens forsvarer, Benedict de Vibe, som vitne.
      
– De Vibe er fritatt taushetsplikten som advokat. Han har i tillegg vært siviladvokat for Cappelen og hatt kommunikasjon med ham også om det. Han har også sittet i styrer i Cappelens selskaper, sier John Christian Elden om hvorfor han har stevnet den medtiltales forsvarer.
Han spør retorisk:
– Er dette en person det er legitimt og greit å jobbe med basert på det han vet om ham?
De Vibe har fungert som advokat i ulike sammenhenger for Gjermund Cappelen allerede siden begynnelsen av 90-tallet – i over 25 år.
I utgangspunktet har han et vitneforbud som gjør at ingen kan kreve at han forklarer seg om fortrolige forhold mellom ham og Cappelen uten at Cappelen gir sitt samtykke.
Han sier i retten at han er åpen om all kommunikasjon han har hatt med sin klient.

        – Jeg er satt opp som vitne. For å gjøre det fullstendig, har jeg vært innstilt på at Spesialenheten skal kunne se gjennom og levere all kommunikasjon mellom Cappelen og meg til medforsvarere uten problem, sier forsvareren.
      
Han understreker at det i de fleste tilfeller er slik at en forsvarer ikke ønsker at den type kommunikasjon skal utleveres.
– Men jeg valgte en annen strategi. Retten får vurdere hvilken betydning det har.

        Det er et overraskende grep fra de Vibe.
      
Ellers på forsvarets vitneliste står en rekke tidligere politifolk, spanere og personer som har kjent til både Cappelen og Jensen. De har blant annet også kalt inn Kripos-sjef Ketil Haukaas.
Både Jensens forsvarere Arild Holden og John Christian Elden var for øvrig nylig stevnet som vitner i retten av nettopp de Vibe, i saken hvor sistnevnte var forsvarer for Jan Erik «Jannik» Iversen, som var tiltalt for forsøk på pengeutpressing mot Kjell Inge Røkke.
Elden og Holden har begge representert Iversen tidligere, og Elden er nå Røkkes advokat.
Det var på forhånd varslet at forsvaret denne gangen ville utfordre påtalemyndigheten på innhentingen av teledata i saken. Store deler av John Christian Eldens bemerkninger i retten torsdag, gikk til nettopp dette.
Slik Dagbladet omtalte først tirsdag, mener de at det mangler en såkalt SHA-kode, som kan dokumentere at speilingen av elektroniske enheter ikke er manipulert.
Videre brukte Elden mye tid på tegne et bilde av Jensen som en politimann som ikke var opptatt av å følge regler og instrukser, men som sørget for resultater. Han omtalte videre den tidligere polititoppen som «einstøing».
Cappelen var Jensens informant og kilde, og derfor var kontakten mellom ham og politimannen så omfattende, argumenterte forsvareren.
I dag skal Eirik Jensen starte sin forklaring i Borgarting lagmannsrett. Til NTB sier Jensen at han vil legge opp sin forklaring på en annen måte enn i de to foregående rettsrundene.

        – Jeg kommer til å endre på en del ting. Jeg vil gjøre det klarere hva påtalemyndigheten ikke har fokusert på, sier han.
      
Det dreier seg blant annet om ting som ikke er blitt fulgt opp og ting som «absolutt ikke stemmer», ifølge NTB.
– Påtalemyndigheten har laget en tidslinje som ikke er blitt brukt til å ettergå Cappelens påstander. Spesialenheten sier at Kripos har gjort dette, men de sier jo at det har de ikke gjort. Så i den tidslinjen ligger fasiten på veldig mange av Cappelens påstander, sier Jensen.
Blant politiets sterkeste bevis er 1522 tekstmeldinger mellom Cappelen og Jensen, som Spesialenheten mener indikerer et samarbeid om hasjinnførsel.
