
# رونمایی از کیف پول مشترک اسنپ و آپ

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696572/%D8%B1%D9%88%D9%86%D9%85%D8%A7%DB%8C%DB%8C-%D8%A7%D8%B2-%DA%A9%DB%8C%D9%81-%D9%BE%D9%88%D9%84-%D9%85%D8%B4%D8%AA%D8%B1%DA%A9-%D8%A7%D8%B3%D9%86%D9%BE-%D9%88-%D8%A2%D9%BE)

روز یکشنبه، ۱۲ آبان، شرکت‌‌های اسنپ و آسان‌پرداخت در نشست رسانه‌ای مشترک که در شرکت آسان‌پرداخت برگزار شد از کیف پول دیجیتال یکپارجه خود رونمایی کردند. اسنپ برای تسهیل خدمت‌رسانی به کاربرانش، بر اساس یک سرمایه‌گذاری مشترک با آسان‌پرداخت، به اولین و جامع‌ترین کیف پول دیجیتال ایران مجهز شده است و این کیف پول به زودی در اختیار تمامی کاربران این سامانه قرار می‌گیرد.
در این نشست که با حضور ژوبین علاقبند، مدیر عامل اسنپ، مهراد عبدالرزاق، رئیس هیئت مدیره اسنپ‌فود، حامد منصوری، مدیرعامل آسان‌پرداخت و جمعی از مدیران این دو مجموعه برگزار شد، این دو شرکت از اولین محصول سرمایه‌گذاری مشترک خود رونمایی کردند.
در حال حاضر کاربران اسنپ و اسنپ‌فود با استفاده از کیف‌ پول دیجیتال می‌توانند هزینه خدمات مورد نیاز خود را در اپلیکیشن اسنپ و آپ پرداخت کنند. به این معنا که با هر بار شارژ کیف پول در اپلیکیشن اسنپ کیف پول کاربر در آپ نیز شارژ می‌شود؛ در نتیجه درخواست خودرو، پرداخت قبض، رزرو هتل و بلیت و تراکنش‌های مالی روزمره‌ با کیف پول دیجیتال با سهولت و سادگی بیشتری انجام خواهد شد.
ژوبین علاقبند، مدیرعامل اسنپ، در مورد همکاری مشترک با آسان‌پرداخت گفت: «اسنپ با همکاری آپ درصدد بود تا به مناسب‌ترین راهکار پرداختی دست پیدا کند. با راه‌اندازی کیف پول دیجیتال کاربران می‌توانند با استفاده از یک کیف پول یکپارچه تمامی پرداخت‌های روزانه خود را مدیریت کنند.»
مزایای کیف پول دیجیتالکیف پول دیجیتال، با تسهیل روش‌های پرداخت، تجربه کاربری بهتری را فراهم می‌کند. همچنین دیگر نیازی به ذخیره پول در اپلیکیشن‌های مجزا برای پرداخت نیست و با داشتن یک کیف پول واحد می‌توان تمام نیازهای روزمره را برطرف کرد. حامد منصوری، مدیرعامل آسان‌پرداخت، در این باره عنوان کرد: «امنیت بیشتر و پشتیبانی پاسخگو از مزایای اصلی کیف پول دیجیتال یکپارچه آپ و اسنپ است.»
در این نشست همچنین مطرح شد که کاربران اسنپ می‌توانند سوالات خود را در زمینه مشکلات پرداخت با این سامانه را از پشتیبانی اسنپ پیگیری کنند؛ همچنین پشتیبانی آپ مثل گذشته برای پاسخ به سوالات مربوط به اپلیکیشن آپ در خدمت کاربران است.
کیف‌پول آپ تنها کیف‌پولی است که به طور مستقیم به حساب بانکی مشتریان متصل می‌شود تا بتوانند پرداخت‌های خود را به طور مستقیم انجام دهند. بنابراین می‌توان کیف پول دیجیتال را به حساب بانکی‌ متصل کرد و آن را به میزان سقف مشخص شده شارژ کرد. در نتیجه با کیف پول مشترک آپ و اسنپ، مدیریت هزینه‌های ماهانه به طور آسان و دقیق برای کاربران امکان‌پذیر می‌شود.
مسیر توسعه کیف پول دیجیتالاز برنامه‌های آتی توسعه این کیف‌ پول مشترک می‌توان به اتصال آن به تمامی سرویس‌های اسنپ اشاره کرد. همچنین در آینده پرداخت مستقیم برای کاربران اسنپ فعال می‌شود تا بتوانند به محض تمام شدن سفر از ماشین پیاده شوند و هزینه به صورت خودکار از کیف‌پول آن‌ها کسر شود.
