
# Καταγγελία βόμβα από τον Κικίλια για το ΚΕΘΕΑ: Βάπτιζαν χρήστες τους εμπόρους ναρκωτικών και τους αποφυλάκιζαν

Published at: **2019-11-06T13:02:00+00:00**

Author: ****

Original: [enikos.gr](http://www.enikos.gr/politics/682626/katangelia-vomva-apo-ton-kikilia-gia-to-kethea-vaptizan-christes-)

Του Γιώργου Λυκουρέντζου
Σοκ προκαλεί η αποκάλυψη του υπουργού Υγείας Βασίλη Κικίλια για παρακύκλωμα στη Θεσσαλονίκη το οποίο έφτασε μέχρι και στην αποφυλάκιση ναρκεμπόρων μέσω προγραμμάτων του ΚΕΘΕΑ.
Μιλώντας στην επιτροπή Κοινωνικών Υποθέσεων της Βουλής με αφορμή την κύρωση Πράξης Νομοθετικού Περιεχομένου για το νέο διοικητικό μοντέλο του ΚΕΘΕΑ ο υπουργός Υγείας κατέθεσε πόρισμα του Οργανισμού με βάση το οποίο προκύπτουν σαφείς ενδείξεις για παρακύκλωμα που είχε στηθεί μέσω υπαλλήλων του ΚΕΘΕΑ για το πρόγραμμα Προμηθέας στις φυλακές Διαβατών.
Μεταξύ όσων κατήγγειλε ο Υπουργός:
-Φυλακισθέντες έμποροι ναρκωτικών "βαπτίζονταν" χρήστες και αποφυλακίζονταν.
- Ουσίες οι οποίες προορίζονταν για το πρόγραμμα χρησιμοποιήθηκαν από εργαζομένους ως και από εξωτερικά εμπλεκόμενους στο σύστημα.
-Εκδόθηκαν βεβαιώσεις σε μέλη που παράτυπα εντάχθηκαν στο πρόγραμμα -χρήση νομικών ευεργετημάτων από μέλη κι αποφοίτους προγράμματος που το χρησιμοποιούσαν χωρίς να έχουν κανένα πρόβλημα με χρήση ουσιών.
-Αναδεικνύονται υπόνοιες για παρακύκλωμα αξιοποίησης των ευεργετημάτων που προβλέπει ο νόμος – μπορεί να συνδεόταν με δικηγόρους, σωφρονιστικούς υπαλλήλους και δεν μπορούν να αποκλειστούν και εργαζόμενοι του οργανισμού.
-Έχουν επιβεβαιωθεί απώλεια ηλεκτρονικών υπολογιστών με στοιχεία μελών, απώλεια δίσκων αποθήκευσης, έλλειψη παραστατικών από συναλλαγές. Όλα αποτελούν περιστατικά που δεν είναι εύκολα ανιχνεύσιμα αλλά προκάλεσαν πρόβλημα εποπτείας.
Ο κ. Κικίλιας κατέθεσε το πόρισμα στα πρακτικά της Βουλής λέγοντας ότι πρέπει να λάβουν γνώση όλα τα κόμματα προτού τοποθετηθούν, εξαπολύοντας παράλληλα σφοδρή επίθεση κατά της απερχόμενης διοίκησης του Οργανισμού κατηγορώντας την ότι "έπνιξε" το πόρισμα αντί να το δώσει στον εισαγγελέα.
"Οι εξελίξεις θα είναι καταιγιστικές. Είναι προφανές ότι η διοίκηση ΚΕΘΕΑ το γνώριζε. Από τον Μάρτιο του 2018 φωνάζουν οι εργαζόμενοι και δεν είχε γίνει τίποτε. Τελικά 15 Μαρτίου 2019 το Δ.Σ. αποφάσισε να ασχοληθεί με το θέμα. Το απερχόμενο Δ.Σ. του ΚΕΘΕΑ ενώ γνώριζε όλα αυτά για τις οικονομικές ατασθαλίες, για το ότι βάπτιζαν ναρκέμπορους ως χρήστες ναρκωτικών για να τους αποφυλακίζουν, για την παράνομη χρήση ναρκωτικών δεν έκανε τίποτα. Ποιος από μας θα ήταν στο Δ.Σ. του ΚΕΘΕΑ, θα έπαιρνε αυτά τα στοιχεία και δεν θα πήγαινε στον εισαγγελέα; Ζητώ να προσκληθεί στην Επιτροπή όλο το προηγούμενο Δ.Σ. του ΚΕΘΕΑ, να έρθει να δώσει εξηγήσεις γιατί δεν έκανε καμία ενέργεια για να προφυλάξει το λαό" είπε ο κ. Κικίλιας.
Πηγή: Real.gr
