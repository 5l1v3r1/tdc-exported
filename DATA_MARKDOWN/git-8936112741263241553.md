
# Trwa kryzys Wisły Kraków. Szósta ligowa porażka z rzędu

Published at: **2019-11-04T22:39:00+00:00**

Author: ****

Original: [TVN24](https://eurosport.tvn24.pl/pilka-nozna,105/rakow-czestochowa-wisla-krakow-wynik-meczu-pko-ekstraklasy,982946.html)

Dla wiślaków poniedziałkowy mecz miał być okazją do przełamania kryzysu. Przegrali pięć poprzednich ligowych meczów, a w międzyczasie ponieśli także porażkę z Błękitnymi Stargard w Pucharze Polski. Krakowską beznadzieję symbolizowało 0:7 z Legią Warszawa z ostatniego październikowego weekendu. Nastroje w drużynie były więc grobowe. Starcie z Rakowem nie poprawiło ich ani trochę.
Przetrwać zamiast się przełamać
Na stadionie w Bełchatowie, gdzie Raków rozgrywa swoje ekstraklasowe mecze, wiało nudą od pierwszej do niemal ostatnich minut. Po Wiśle dało się odczuć, że jest w bardzo głębokim kryzysie i nie ma kompletnie żadnego pomysłu na grę.
Piłkarze Macieja Stolarczyka mieli tego właśnie wieczora się przełamać, ale bardziej sprawiali wrażenie, jakby chcieli to starcie po prostu przetrwać.
Gracze Marka Papszuna z kolei nie wiedzieli, jak przebić się przez przestraszonych i schowanych za podwójną gardą rywali. Beniaminek sam też nie wyglądał na ekipę, która tego dnia chciałaby wygrać za wszelką cenę. Aż nadeszła 82. minuta.
Petr Schwarz ustawił piłkę do rzutu wolnego na prawym skrzydle, po czym dokładnie dośrodkował. Do główki wyskoczył Tomas Petrasek i mocnym uderzeniem pokonał Michała Buchalika. Zapewnił tym samym zawodnikom z Częstochowy trzy punkty.
Choć ekipa z Krakowa jest na 14. miejscu w tabeli, to pod względem formy i ogólnego wrażenia sprawianego na murawie znajduje się na samym dnie.

        Raków Częstochowa – Wisła Kraków 1:0 (0:0)
      
Autor: mb/TG
