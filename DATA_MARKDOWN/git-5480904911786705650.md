
# Šéf OSN vyzval asijské státy, aby ukončily svou závislost na uhlí

Published at: **2019-11-03T01:36:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/sef-osn-vyzval-asijske-staty-aby-ukoncily-svou-zavislost-na-uhli/1816512?utm_source=rss&utm_medium=feed)

Bangkok - Generální tajemník OSN António Guterres v sobotu v Thajsku vyzval asijské státy, aby ukončily svou závislost na uhlí. Země v regionu jsou podle něj jedny z nejvíce ohrožených globálním oteplováním, a měly by tak být v první linii při boji za jeho zmírnění. Šéf OSN rovněž prohlásil, že klimatická změna je "určující otázkou naší doby," informoval zpravodajský web BBC.
Guterres citoval výsledky studie zveřejněné v úterý v prestižním časopise Nature. Podle ní bude do roku 2050 v důsledku globálního oteplování ohroženo záplavami u pobřeží o miliony lidí více, než se původně předpokládalo. Nejvíce postižené přitom budou rozvojové státy v Asii.
Generální tajemník uvedl, že "ačkoliv mohou lidé diskutovat o přesnosti těchto čísel, je patrné, že je tu určitý trend". Problém je podle něj naléhavý v Asii také kvůli tomu, že se tam v současnosti plánuje výstavba "významného počtu" uhelných elektráren.
"Musíme uhlíku určit cenovku. Musíme přestat dotovat fosilní paliva. A musíme do budoucna zabránit vzniku nových uhelných elektráren," prohlásil Guterres.
Podle studie vědecké a mediální organizace Climate Central zabývající se změnami klimatu bude žít v roce 2100 pod hladinou přílivu 190 milionu lidí. I v případě, že se podaří celosvětově mírně snížit produkce skleníkových plynů, bude řada oblastí v šesti asijských státech čelit každoročním záplavám pobřeží. Celkově bude vysokou hladinou oceánů ohroženo na 237 milionů lidí. Varování se týká konkrétně Číny, Bangladéše, Indie, Vietnamu, Indonésie a Thajska.
