
# «Газпром» назвав умову для укладення контракту з Києвом на транзит газу

Published at: **2019-11-06T13:59:37+00:00**

Author: ****

Original: [Слово і Діло](https://www.slovoidilo.ua/2019/11/06/novyna/ekonomika/hazprom-nazvav-umovu-ukladennya-kontraktu-kyyevom-tranzyt-hazu)


        Новий контракт на транзит російського газу територією України можливий тільки у разі взаємної відмови від претензій, заявив «Газпром».
      
Як відзначили в пресслужбі, глава компанії Олексій Міллер обговорив це питання з уповноваженим уряду Німеччини з питань транзиту газу через Україну Георгом Графом Вальдерзее. Зокрема, він звернув увагу на необхідності вирішити до укладення нового транзитного контракту комплекс принципово важливих питань, в тому числі врегулювати судові суперечки між «Газпромом» і «Нафтогазом».
«Це означає взаємну відмову від претензій і припинення судових розглядів між ПАТ «Газпром» і НАК «Нафтогаз України» за контрактами на постачання і транзит російського газу, відновлення балансу комерційних інтересів сторін. Також йдеться про скасування рішення Антимонопольного комітету України про накладення на «Газпром» штрафу за нібито зловживання монопольним становищем на ринку транзиту газу України і відновлення порушених майнових прав компанії в країні», - йдеться в повідомленні.
Нагадаємо, Пєсков раніше заявив, що домовленості Росії та України щодо газу неможливі, поки не припиняться судові претензії.
Заяву прессекретаря президента РФ Дмитра Пєскова про неможливість домовленостей Росії і України щодо газу до припинення судових претензій пресслужба НАК «Нафтогаз України» назвала «російським стилем» переговорів.
«Нафтогаз України» в нових позовних вимогах проти «Газпрому», які були передані до Стокгольмського арбітражу минулого тижня, просить переглянути тариф на транзит газу, а також виплатити різні компенсації на загальну суму $ 12,248 млрд.
Київ подав новий позов на тлі переговорів про продовження контракту на транзит російського газу територією України, який закінчується поточного року.
Хочете обговорити цю новину? Долучайтеся до телеграм-чату CHORNA RADA
