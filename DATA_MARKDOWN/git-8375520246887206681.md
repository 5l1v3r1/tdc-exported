
# «Вибачте, ми, як до худоби, до людей ставимося»: Зеленський незадоволений заводами «Укроборонпрому»

Published at: **2019-11-06T13:23:49+00:00**

Author: ****

Original: [ГЛАВКОМ](https://glavcom.ua/news/vibachte-mi-yak-do-hudobi-do-lyudey-stavimosya-zelenskiy-nezadovoleniy-zavodami-ukroboronpromu-638127.html)

Президент Володимир Зеленський шокований після відвідин харківських оборонних заводів.
Про це він сказав на нараді з питань «Укроборонпрому» в Харкові 6 листопада.
«Ми були на авіазаводі, на легендарному заводі Малишева... Ви знаєте, я шокований. Нам сказав директор заводу, що з 2009 року один танк побудували. А в радянські часи - 900 танків за рік. Що відбувається з нашими підприємствами?» - обурився Зеленський.
Він додав, що робітникам на заводах платять копійки. «На авіаційному заводі - 3500 гривень. Як може людина працювати на державу і просто може називатися людиною в таких умовах?» - сказав президент.
Узимку доводиться працювати в приміщеннях за температури 0 градусів, додав він.
«Вибачте, ми, як до худоби, до людей ставимося - а потім хочемо, щоб вони поважали владу, щоб вони поважали Україну і нікуди не виїжджали», - заявив Зеленський.
Усього в Харківській області є 18 підприємств «Укроборонпрому».
Нагадаємо, президент Володимир Зеленський під час робочої поїздки на Харківщину 6 листопада представив нового голову Харківської облдержадміністрації Олексія Кучера.
