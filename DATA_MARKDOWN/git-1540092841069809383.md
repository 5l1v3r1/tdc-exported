
# Διακοπή της δίκης του Αρτέμη Σώρρα – Δεν παρέστη στη δίκη ο κατηγορούμενος

Published at: ****

Author: ****

Original: [CNN.gr](https://www.cnn.gr/news/ellada/story/196445/diakopi-tis-dikis-toy-artemi-sorra-den-paresti-sti-diki-o-katigoroymenos)

Newsroom, CNN Greece 13:55 , 06 November 2019 - 13:55
Η δίκη διεκόπη προκειμένου οι νεοδιορισθέντες δικηγόροι τεσσάρων κατηγορουμένων να λάβουν γνώση της δικογραφίας.
Ο Αρτέμης Σώρρας, ο οποίος βρίσκεται προφυλακισμένος από τον Ιούνιο του 2018 στις φυλακές του Κορυδαλλού, δεν παρέστη ωστόσο στη δίκη.
Με έγγραφό του που ανέγνωσε η πρόεδρος του Τριμελούς Εφετείου Κακουργημάτων, δήλωσε πως «δεν επιθυμώ την μεταγωγή μου, θα με εκπροσωπήσει ο συνήγορός μου».
Οι κατηγορούμενοι αντιμετωπίζουν σωρεία αδικημάτων μεταξύ των οποίων συγκρότηση, ένταξη και διεύθυνση εγκληματικής οργάνωσης, απάτη και απόπειρα απάτης σε βάρος του Δημοσίου και διέγερση σε διάπραξη κακουργήματος.
Τον Σεπτέμβριο του 2012 ο αρχηγός της «Ελλήνων Συνέλευσις» παρουσιάστηκε ως νόμιμος κάτοχος 6 χρεωστικών ομολόγων του αμερικανικού δημοσίου 600 δισεκατομμυρίων δολαρίων, τα οποία δώριζε στο ελληνικό δημόσιο για την αποπληρωμή του χρέους.
Τον Οκτώβριο του 2014 το Υπουργείο Οικονομικών της Αμερικής ενημερώνει την Τράπεζα της Ελλάδας ότι τα έγγραφα αυτά είναι προϊόν απάτης, καθώς δεν αποτελούν έγκυρα χρηματοοικονομικά μέσα παροτρύνοντας να απευθυνθούν στις διωκτικές αρχές.
Υπενθυμίζεται ότι, ο Αρτέμης Σώρρας, έχει ήδη καταδικαστεί το 2017 σε ποινή κάθειρξης 8 χρόνων για υπεξαίρεση, μετά από καταγγελία πρώην συνεργάτη του ότι του είχε κλέψει 100.000 ευρώ την περίοδο που είχαν μαζί επιχείρηση με παιδότοπους.

        Διαβάστε επίσης
      
