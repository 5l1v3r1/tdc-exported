
# آخرین وضعیت پرونده روح‌الله زم

Published at: **2019-11-05T11:46:00+00:00**

Author: ****

Original: [جامعه خبری تحلیلی الف](https://www.alef.ir/news/3980814080.html)

اسماعیلی آخرین وضعیت پرونده روح الله زم را تشریح کرد.
به گزارش مهر، غلامحسین اسماعیلی در سیزدهمین نشست خبری خود با خبرنگاران در خصوص آخرین وضعیت بازداشت و پرونده روح الله زم گفت: در این پرونده تحقیقات مفصلی انجام شده و مستندات فراوانی به دست آمده و بر اساس تحقیقات، ارتباط مستمر و وابستگی این فرد به سرویس های بیگانه محرز و نحوه ارتباط مشخص شده است.
وی افزود: وجوه اخذ شده ناشی از این ارتباط احصا شده است. علاوه بر این مشخص شد که این فرد یک حالت سر شبکه ای داشته است. این فرد برای خیلی از پایگاه های برون مرزی مرجعیت داشته است. 
اسماعیلی تصریح کرد: اشراف بسیار مناسبی از این طریق به دست آمده و اطلاعات بسیار خوبی از نحوه کار سرویس های بیگانه به دست آمده است. 
در هفته های آتی نسبت به سایر نتایج به دست آمده از پرونده اطلاع رسانی انجام می شود.
وی در پاسخ به این سوال که آیا اتهام این فرد محاربه است گفت: تا نهایی شدن تحقیقات از بیان جزییات معذوریم.
