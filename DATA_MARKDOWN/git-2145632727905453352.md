
# UE analizează măsuri şi teste de rezistenţă prin care să oblige companiile să elaboreze planuri privind riscurile climatice

Published at: **2019-11-06T22:00:00+00:00**

Author: **Redactia Descopera.ro**

Original: [DESCOPERĂ](https://www.descopera.ro/dnews/18551314-ue-analizeaza-masuri-si-teste-de-rezistenta-prin-care-sa-oblige-companiile-sa-elaboreze-planuri-privind-riscurile-climatice)

Comisia Europeană analizează posibilitatea de a adopta măsuri şi de a efectua teste de rezistenţă pentru a forţa companiile să elaboreze planuri de contracarare a riscurilor climatice, a anunţat Valdis Dombrovskis, comisarul UE pentru Euro, Dialog Social şi Stabilitate Financiară, citat de Mediafax.
Valdis Dombrovskis a declarat că Executivul Uniunii Europene va explora modalităţi de îmbunătăţire a managementului firmelor financiare pentru contracararea riscurilor generate de schimbările climatice.
"Acest lucru va însemna evaluarea situaţiei pentru a stabili dacă avem nevoie de schimbări ale reglementărilor pentru a asigura o raportare mai bună şi a monitoriza riscurile asociate climei", a declarat Valdis Dombrovskis, citat de agenţia Reuters.
Noua echipă a Comisiei Europene va căuta modalităţi de "integrare a riscurilor de sustenabilitate în monitorizarea stabilităţii financiare şi în mecanismele de supraveghere, de genul testelor de rezistenţă şi analizelor de scenarii", a precizat comisarul UE.
