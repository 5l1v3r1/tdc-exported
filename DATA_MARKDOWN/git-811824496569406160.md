
# Trh so smartfónmi opäť stúpol: Lídrom aj naďalej ostáva Samsung

Published at: **2019-11-05T18:22:54+00:00**

Author: **Lukáš Zachar**

Original: [Android Portal](https://androidportal.zoznam.sk/2019/11/trh-so-smartfonmi-opat-stupol-lidrom-aj-nadalej-ostava-samsung/)


        Analytická spoločnosť Canalyst preskúmala pomery na trhu so smartfónmi v Číne, ktoré majú za obdobie tretieho štvrťroka jasného víťaza. Teraz prináša údaje z celosvetového trhu so smartfónmi.
      
Huawei dodal na čínsky trh so smartfónmi v období 3. štvrťroka 41,5 milióna inteligentných mobilných telefónov (medziročný nárast o 66 %). Na úkor konkurencie pokryl na tamojšom trhu 42-percentný podiel. Podiel dodaných smartfónov na trhy mimo Číny ale medziročne klesol.
Napriek tomu si výrobca udržal druhú pozíciu na globálnom trhu hneď za spoločnosťou Samsung. Tretí je Apple. Celkový počet dodaných smartfónov na medzinárodný trh v období medzi júlom a septembrom 2019 mierne vzrástol, a to o jedno percento.
Juhokórejská spoločnosť Samsung si medziročne polepšila o 11 %. V Q3 2019 jej patril na medzinárodnom trhu 22,4-percentný podiel. Analytici úspech pripisujú novým produktom radu Galaxy A, ktoré na trhu nahradili cenovo dostupnú líniu Galaxy J. Samsung tento rok predstavil asi desať nových modelov s rôznym cenovým rozpätím.
Podiel na trhu tiež pomohli zvýšiť 5G verzie smartfónov Galaxy S10 a Galaxy Note10. Samsung si vyvíja vlastné 5G riešenia – čipsety a modemy. Nespolieha sa na dodávateľov tretích strán, akým je napríklad Qualcomm. Náskok v tejto oblasti môže podporiť budúci rast výrobcu na trhu so smartfónmi.
Viditeľný nárast zaznamenal aj Huawei. Na celosvetovom trhu medziročne vzrástol o 29 %. Svojim odberateľom vyexpedoval 66,8 miliónov smartfónov a obhospodaroval 19 % trhu. Globálne čísla však ovplyvnila výkonnosť výrobcu na domácom trhu v Číne, ktorú sme spomenuli v úvode.
Apple dodal na trh podľa analytikov z Canalyst 43,5 miliónov smartfónov a v 3. štvrťroku obsadil 12,3 % trhu. Medziročne však výrobca dodal menej zariadení. Pohoršil si o 7 %. Napriek poklesu ide o dobré správy. V Q1 a Q2 2019 objem dodávok klesal dvojciferným tempom.
O nové smartfóny iPhone je záujem a ich predaje prekonali očakávania. Najvyšší dopyt je po type iPhone 11, ktorý môžeme považovať za nástupcu dostupnejšieho modelu iPhone XR z vlaňajška.
Štvrtá a piata priečka v trhovom rebríčku analytikov Canalyst patrí výrobcom Xiaomi a Oppo. Majú takmer zhodne 9-percentný podiel a na trh dodali 32 miliónov kusov smartfónov.
Z hľadiska predajov bude zaujímavý hlavne aktuálny, posledný štvrťrok 2019. Predvianočné obdobie je tradične spojené s nakupovaním darčekov, medzi ktorými bude dominovať aj spotrebná elektronika. Kto vyhrá boj o „vianočného zákazníka“ sa však od analytikov dozvieme až po novom roku.
