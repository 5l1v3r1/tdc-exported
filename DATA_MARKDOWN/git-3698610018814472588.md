
# Мін'юст США почав публікувати матеріали розслідування Мюллера щодо Рашагейту

Published at: **2019-11-03T14:50:00+00:00**

Author: ****

Original: [DT.ua](https://dt.ua/WORLD/min-yust-ssha-pochav-publikuvati-materiali-rozsliduvannya-myullera-schodo-rashageytu-328331_.html)

Міністерство юстиції США напередодні почало публікувати документи з розслідування спецпрокурора Роберта Мюллера про втручання Росії у президентські вибори 2016 року.
Публікації матеріалів через суд домагалися агентства CNN і BuzzFeed, вони ж оприлюднили перші 278 сторінок документів.
Серед них розшифровки розмов агентів ФБР із заступником голови передвиборчого штабу президента США Ріком Гейтсом і ексрадником американського лідера Стівом Бенноном.
Частина матеріалів стосується пошуку республіканцями компромату на суперника від демократів Гілларі Клінтон – оприлюдено листування Беннона із зятем і старшим радником Трампа Джаредом Кушнером, в якому згадується "пропозиція отримати" і проаналізувати електронні листи Клінтон, пише "Голос Америки".
Доступ до них хакери "Агентства інтернет-досліджень", більш відомого як кремлівська "фабрика тролів", отримали, зламавши електронну пошту керівництва Демократичної партії.
А присутній при одній із розмов Трампа Гейтс у бесіді з агентами ФБР згадував, що той вимагав "дістати електронні листи", ексрадник президента США з національної безпеки Майкл Флінн, за його словами, обіцяв допомогти, використовуючи власні розвідувальні джерела, зазначає Liga.net.
В оприлюднених матеріалах також згадуються спроби голови передвиборного штабу Пола Манафорта і його бізнеспартнера Костянтина Килимніка перекласти відповідальність за втручання у вибори на Україну.
Так, американський політтехнолог просував ідею про те, що саме Україна, а не Росія, стояла за зломом серверів Нацкомітету Демократичної партії під час президентської кампанії 2016 року. У квітні 2018 року в бесіді з командою Мюллера це підтвердив і заступник Манфорта Рік Гейтс.
Гейтс також розповів, що ідею політтехнолога активно підтримував і Костянтин Килимнік, якого в США підозрюють в роботі на російську розвідку. Про те, що росіяни нібито не втручалися в америкнаские вибори, заявив і ексрадник Трампа з нацбезпеки Майкл Флінн.
Підхоплена Манафортом і його командою ідея про начебто втручання України у вибори 2016 року вперше була висунута пропагандистськими новинними агентствами РФ, йдеться в матеріалах. Але вона суперечить висновкам розвідувального співтовариства США про те, що саме Росія брала участь у зломі серверів і організації публікації документів через WikiLeaks, підкреслює LB.ua.
25 жовтня, стало відомо, що Адміністративна перевірка розслідування щодо обставин спецпрокурора по Росії Роберта Мюллера щодо можливих зв'язків американського президента Дональда Трампа з Кремлем була перекваліфікована Міністерством юстиції США на кримінальну справу.
Поки незрозуміло, що саме є ймовірним складом злочину. Однак перекваліфікація справи дозволяє прокурорам направити фігурантам справи повістки з викликом для дачі свідчень, скликати велике журі присяжних для вирішення питання про оголошення обвинувачень, а також висувати звинувачення федерального характеру.
За розпорядженням Генпрокурора Вільяма Барра перевірку очолює федеральний прокурор Джон Дарем від штату Коннектикут. Він встановлює, чи були підстави для розслідування відносно Трампа, і вивчає роль, яку в ній зіграли різні країни. Крім того, аналізується, чи були використані методи і прийоми збору інформації законними.
В Мін'юсті США 18 квітня опублікували відредаговану версію доповіді спецпрокурора Мюллера, який розслідував втручання Росії в американські президентські вибори протягом близько двох років.
Мюллер дійшов до висновку, що Росія втручалася в американські президентські вибори 2016 року, однак доказів змови між штабом Трампа і РФ немає.
Докладніше про звіт Мюллера читайте в статті Олександра Хари "Чи вислизнув Трамп із-під ковпака Мюллера?" у тижневику "Дзеркало тижня. Україна".
