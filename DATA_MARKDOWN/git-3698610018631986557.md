
# Іран виключає перемовини зі США

Published at: **2019-11-03T17:57:00+00:00**

Author: ****

Original: [DT.ua](https://dt.ua/WORLD/iran-viklyuchaye-peremovini-zi-ssha-328339_.html)

Тегеран і надалі зберігатиме заборону на будь-які перемовини з Вашингтоном, заявив верховний лідер Ірану аятола Алі Хаменеї під час виступу у переддень 40-ї річниці захоплення американського посольства у столиці країни.
"Один зі способів блокувати політичну інфільтрацію Америки – заборонити будь-які переговори з Америкою. Це означає, що Іран не піддаватиметься тиску Америки", - цитує виступ Хаменеї "Радіо Свобода".
Виступаючи на державному телебаченні Ірану, лідер країни наголосив на тому, що не вважає діалог зі США вирішенням кожної проблеми.
"Ті, хто вважає переговори з США рішенням кожної проблеми, безумовно, помиляються. З діалогом зі США нічого не вийде, тому що вони точно не поступляться", - додав він.
4 листопада 1979 року іранські студенти захопили комплекс посольства США в Тегерані, вони вимагали від Вашингтона видати скинутого того ж року іранського шаха. Криза тривала понад рік і закінчилася зі звільненням 52 американців. Дві країни розірвали дипломатичні відносини у 1980 році.
Конфлікт між Тегераном і Вашингтоном загострився після того, як Іран відмовився від виконання частини зобов'язань в рамках ядерної угоди. США в 2018 році вийшли з цієї угоди в односторонньому порядку і запровадили санкції проти нафтового і банківського секторів іранської економіки. У відповідь на останні кроки Тегерана Вашингтон оголосив про введення санкцій проти металургійної та гірничодобувної галузей Ірану.
Іран пригрозив відмовитися від ще кількох пунктів ядерної угоди, включаючи обмеження по збагаченню урану, якщо за 60 днів країни ЄС не вирішать, як захистити Тегеран від американських санкцій. В ЄС відкинули ультиматум і закликали Іран повернутися до виконання пунктів ядерної угоди, а також пригрозили застосувати санкції в разі відмови Тегерана зробити це.
США відправили в регіон авіаносну групу на чолі з авіаносцем "Авраам Лінкольн" і групу бомбардувальників B-52. Також США наказали державним службовцям, які не виконують надзвичайних завдань, залишити Ірак, а американські війська в Іраку були приведені в стан підвищеної боєготовності. У відповідь на такі дії в Корпусі вартових ісламської революції заявили про готовність дати відсіч Вашингтону. Втім Верховний лідер Ірану аятолла Алі Хаменеї заявив, що війни Ірану зі США не буде.
