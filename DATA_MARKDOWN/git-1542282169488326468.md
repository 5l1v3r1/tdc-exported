
# Νέο κύμα κακοκαιρίας έως και την Τρίτη

Published at: **2019-11-03T16:41:47+00:00**

Author: **euronews **

Original: [euronews](https://gr.euronews.com/2019/11/03/ellada-neo-kyma-kakokairias-eos-thn-trith)

Νέα κακοκαιρία αναμένεται να πλήξει τη χώρα από το μεσημέρι της Κυριακής έως το πρωί της Τρίτης, με βροχές και καταιγίδες που κατά τόπους τη Δευτέρα θα είναι ισχυρές, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών.
Σήμερα βροχές και καταιγίδες θα σημειωθούν στο Ιόνιο, στα δυτικά ηπειρωτικά και από το απόγευμα στα νότια ηπειρωτικά και στα ορεινά της Μακεδονίας. Κατά τη διάρκεια της νύχτας και έως το μεσημέρι της Δευτέρας τα φαινόμενα τα επεκταθούν στην Κρήτη, στην Μακεδονία, στη Θράκη και στο Βόρειο Αιγαίο.
Από το πρωί της Δευτέρας βροχές και καταιγίδες αναμένονται στο σύνολο σχεδόν της χώρας, ενώ από το βράδυ αύριο έως το μεσημέρι της Τρίτης θα περιορισθούν κατά κύριο λόγο στο Ανατολικό Αιγαίο. Τη Δευτέρα τα φαινόμενα στα δυτικά και στη Θράκη θα είναι κατά τόπους ισχυρά.
Στο νομό Θεσσαλονίκης τα ισχυρότερα φαινόμενα αναμένονται το μεσημέρι και το απόγευμα της Δευτέρας, ενώ στο νομό Αττικής από απόψε τα μεσάνυχτα έως το μεσημέρι της Δευτέρας.
Οι άνεμοι θα πνέουν αρχικά από νότιες διευθύνσεις, τη Δευτέρα όμως στο Ιόνιο θα στραφούν σε δυτικούς. Η έντασή τους θα φτάνει τα 6 έως 7 μποφόρ την Κυριακή, τα 7 έως 8 τη Δευτέρα και δεν θα ξεπερνά τα 4 με 5 μποφόρ την Τρίτη. Η θερμοκρασία θα παρουσιάσει μικρή άνοδο τη Δευτέρα.
