
# Apple lansează un serial TV care o aduce pe poeta Emily Dickinson în atenţia unei noi generaţii de telespectatori

Published at: **2019-11-01T00:00:00+00:00**

Author: **Jurnal.md**

Original: [Jurnal.md](http://jurnal.md/ro/news/fb710d5210f5f907/apple-lanseaza-un-serial-tv-care-o-aduce-pe-poeta-emily-dickinson-in-atentia-unei-noi-generatii-de-telespectatori.html?utm_source=RSS&utm_medium=RSS&utm_campaign=RSS)


        Grupul Apple îşi lansează vineri propria platformă de streaming, iar una dintre primele sale producţii originale, "Dickinson", reprezintă un serial TV care o readuce în actualitate pe poeta Emily Dickison, cu ambiţia de a ajuta tânăra generaţie de telespectatori să descopere viaţa şi opera celebrei scriitoare americane, informează AFP.
      
Prin noul serial propus pe platforma cu abonament Apple TV+, care va fi lansată oficial vineri, 1 noiembrie, gigantul american din industria internetului nu este prima companie de producţie care abordează acest subiect - un serial dedicat poetei Emily Dickinson, decedată în 1886.
Recent, filmele "Emily Dickinson, a Quiet Passion" (2016) şi "Wild Night with Emily" (2018) au fost proiectate pe marile ecrane din America de Nord însă nu au avut succes la public, în pofida unor critici elogioase.
Pentru a-i seduce pe telespectatori atunci când a produs "Dickinson", Apple a mers împotriva curentului şi a ales să nu mai respecte formalismul obişnuit al filmelor şi serialelor de epocă.
Cu filmul său "Marie-Antoinette" (2006) şi coloana sonoră a acestuia în care abundă muzica rock, regizoarea Sofia Coppola a deschis calea către o prezentare lipsită de complexe a acestui gen de producţii.
Serialul "Dickinson" urmează această cale, folosind un limbaj foarte modern, mişcări de dans spectaculoase şi alegeri muzicale originale pentru coloana sonoră - de la Billie Eilish la Travis Scott.
Publicul ţintă este alcătuit din adolescenţi, întrucât ei o cunosc deja foarte bine pe protagonista noului serial, Hailee Steinfeld, o actriţă şi cântăreaţă de 22 de ani, cunoscută pentru rolurile sale interpretate în saga "Pitch Perfect" şi în "Bumblebee".
"Este o bună ocazie pentru tineri să descopere viaţa şi opera lui Emily Dickinson dintr-o perspectivă nouă, modernă", a declarat în timpul unei mese rotunde la New York, unde au participat mai mulţi jurnalişti, Jane Krakowski, care o interpretează pe mama poetei.
"Dacă am putea trata orice poveste în acest fel, cred că tinerii ar adora această materie la şcoală", a adăugat Jane Krakowski.
"Poveste contemporană"
În acest demers, alegerea poetei Emily Dickinson ca subiect al unui nou serial TV nu a fost întâmplătoare. Crescută în convenţiile unei familii burgheze din New England (Noua Anglie), ea a dovedit întotdeauna că a avut un spirit rebel.
Creatoarea serialului, Alena Smith, a dorit să propună telespectatorilor portretul "unei tinere artiste radicale, care şi-a devansat epoca" şi care ar fi relevantă în zilele noastre.
"În sala de scris (alături de ceilalţi scenarişti), le-am explicat că ceea ce nu este pertinent în zilele noastre nu îşi va găsi locul în serial", a precizat ea.
"Este o poveste incredibil de contemporană pentru tineri, cea a unei tinere poete cu sexualitate fluidă (queer), care se întreabă în legătură cu locul ei în această lume", a declarat Anna Baryshnikov, care o interpretează pe Lavinia, sora lui Emily.
"Dickinson" se sprijină mult pe relaţia plină de pasiune pe care a avut-o eroina cu Susan Gilbert, în care mulţi au văzut mai mult decât o prietenie, deşi nu există nicio probă formală care să fi atestat o legătură amoroasă între ele.
Cu un ton glumeţ şi digresiunile sale, noul serial doreşte să prezinte telespectatorilor bogăţia universului interior al poetei Emily Dickinson şi să surmonteze monotonia aparentă a vieţii sale.
Poeta americană şi-a petrecut într-adevăr întreaga viaţă în casa familiei sale, prizonieră într-un cotidian lipsit de relief, şi aproape toate textele sale au fost publicate abia după moartea ei - peste 1.000 de poezii.
