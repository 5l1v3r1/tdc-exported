
# Armani dere sve redom po Evroligi! Mesinina kaznena ekspedicija počistila i Baksoniju

Published at: **2019-11-07T00:00:00+00:00**

Author: ****

Original: [MozzartSport](https://mozzartsport.com/kosarka/vesti/armani-dere-sve-redom-po-evroligi-mesinina-kaznena-ekspedicija-pocistila-i-baksoniju/341914)

Armani iz Milana je lider Evrolige! Četa Etorea Mesine dere sve redom, a večeras je u Italiji deklasirana Baskonija – 81:74.
Dolazak trenerske legende poput Etorea Mesine na klupu popularnih Manekena se pokazao kao ključni potez koji je ovaj  klub godinama čekao lutajući sa raznim trenerskim promašajima. Oterao je prvu zvezdu tima Majka Džejmsa, sklopio tim po svom ukusu, promenio stil igre i rezultati su vidljivi posle dva meseca. Nakon poraza od Bajerna u prvom kolu Evrolige i nekih slabijih rezultata u prvenstvu, Armani je ušao u strašnu seriju i počeo da pobeđuje sve redom. Krenulo je pobedom nad Žalgirisom u Milanu, nastavile se trijumfima nad Panatinaikosem u Atini, Fenerbahčeom kući, Albom u gostima, Barselonom u Milanu i večerašnjom pobedom nad gostima iz Baskije.
Mesina je utegao odbranu i iz nje su se izrodili bolji napad i rezultati.
Iako je Baskonija došla u dobroj formi i posle prve četvrtine vodila pet poena razlike, Milano je sredinom drugog kvartala uspeo da preokrene i pređe u vođstvo koje do kraja nije ispuštao. Samo ga je postepeno povećavao. Na poluvremenu je bilo šest razlike, u trećoj četvrtini prva dvocifrena prednost (56:46), da bi u poslednjih 10 minuta Manekeni potpuno nokautirali Baskoniju i otišli na nedostižnih 18 poena prednosti. Na kraju su gosti uspeli da ublaže poraz kada je sve već bilo gotovo.
Preokret Armanija u drugoj četvrtini je došao uz sjajnu rolu Vladimira Micova koji je u tom periodu ubacio 11 poena uz samo jedan promašaj iz igre i nijedan sa linije penala. U drugom poluvremenu su se razigrali Serhio Rodrigez, Amedeo Dela Vale i Majkl Rol, odbrana je ostala na nivou i Baskonija je slomljena.
Dela Vale je sa 15 poena bio najefikasniji u Armaniju, Rodrigez je ubacio 13 iako je šutirao 2/5 i za dva i za tri poena. Micov i Rol su ubacili po 12 poena, a srpski košarkaš nije trošio mnogo lopti (2/3 za dva, 2/4 za tri). Nemanja Nedović je za 14 minuta ubacio samo dva poena, za dva poena je šutirao 1/3, a za tri 0/3. Na drugoj strani je najefikasniji bio Nik Stauskas sa 15 poena.

        EVROLIGA - 7. KOLO:
      

        Četvrtak
      
Zenit - Himki 73:87/Holins 25 - Buker 20/
Crvena zvezda - Real Madrid 60:75/Beron 17 - Ljulj 16/
Olimpijakos - Efes 67:86/Pol 15, Milutinov 10 - Micić 27/
Makabi - Alba 104:78/Dibartolomeo 19 - Siva 14/
Olimpija Milano - Baskonija 81:74/Dela Vale 15, Micov 12 - Stauskas 15/

        Petak
      

        
          18.45:  (1,25) Fenerbahče  (17,00)  Bajern (4,40) 
          
          19.00:  (2,55) Žalgiris  (14,50)  Barselona (1,60) 
          
          20.30:  (1,25) Panatinaikos  (17,00)  Valensija (4,40) 
          
          20.45:  (3,90) ASVEL  (16,00) CSKA (1,30) 
        
      
NAPOMENA: Kvote su podložne promenama
