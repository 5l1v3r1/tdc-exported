
# Bibras Natho ubio derbi! Partizan pokerom uništio bezopasnu Vojvodinu (VIDEO)

Published at: **2019-11-02T00:00:00+00:00**

Author: **Aleksandar Joksić**

Original: [MozzartSport](https://mozzartsport.com/fudbal/vesti/bibras-natho-ubio-derbi-partizan-pokerom-unistio-bezopasnu-vojvodinu-video/341409)

Oporavak. Mesec dana drmala je snažna temperatura fudbalere Partizana, pretio je grip da ih obori s nogu, da bi doktor iz Izraela prepisao pakovanje antibiotika i sa dve pilule smirio širenje virusa Humskom ulicom. Birbras Natho, za koga publika crno-beloj strani Topčiderskog brda kaže kako doktorskim potezima razigrava tim, hirurški precizno delio je lopte i sam sebe promovisao u ključnu fuguru derbija 15. superligaškog kola sa Vojvodinom - 4:0.
Na davno postavljenu dijagnozu kako osvajaču Kupa Srbije realizacija predstavlja uočljiv i ponekad teško rešiv problem, nekadašnji as moskovskog CSKA i Olimpijakosa odgovorio je tako što je maltene sam utabao stazu ka obaranju Novosađana, do ove runde najuspešnijeg tima elitnog karavana u gostima. Ne (samo) zbog golova, Natho je zdravstveni karton dopisao tri boda, za prekid krize posle čak četiri poraza, tri ligaška, u oktobru mesecu.
Ispostavilo se da je iskusni vezista usmerio Parni valjak ka prekidu loših rezultata u poslednje vreme, jer je dominantnim izdanjem u polju opravdao reči Sava Miloševića kako je lider ekipe i ponudio Grobarima razloge da veruju kako će u nastavku sezone, pre svega na evropskoj sceni, u njemu dobiti aduta sposobnog da rešava mečeve. Prvo uspešno realizovan jedanaesterac posle starta Mladena Devetka nad Bojanom Ostojićem, pa egzeklucija na pas Umara Sadika, koji je izdržao Sinišu Seničanina na leđima i asistirao za komotno vođstvo domaćina već u prvom delu.
Osim onoga što mu nije osnovni posao, mada je došao do čak šestog gola u sezoni, Bibras Natho je srca oko 2.000 Grobara zagrejao načinom na koji  je razigravao saigrače, obavezno gurao loptu napred, pronalazio pravovremena i tačna rešenja i po svim kriterijumima zaslužio snažan aplauz kad je Milošević u 59. rešio da ga sačuva za gostovanje Mančesteru.
Odmah posle Natha, po zaslugama, pozicionirao se Umar Sadik. Nigerijac je bio znatno pokretljiviji nego pre tri dana na Banovom brdu, igrao je za tim, propustio loptu baš na Nathov pas da bi je neobjašnjivo promašio Miletić (imao još jednu priliku glavom), istrčavao kontre - posle jedne se digla bura u Humskoj, ali je snimak pokazao da nije bilo faula Marka Đurišića - stigao da podeli dve asistencije, jer je posle Bibrasa ostavio loptu i Saši Zdjelaru za najlepši detalj derbiju, da bi odličnu partiju krunisao efektinim pogotkom pošto je okrenuo Đurića i savladao Rockova.
Baš taj fenomenalan pogodak Zdjelara, verovatno konkurent za najlepši u sezoni, zapečatio je sudbinu Lala i potvrdio da je ovu pobedu kreirao Partizanov vezni red, kojim je u završnih pola sata dirigovao Sejduba Suma. Upravo su između dva kaznena prostora crno-beli dobili bitku sa Novosađanima, nadsvisili Drinčića i Bojića, a napadače Ezea i Bojana Matića, kao i krilo Ognjena Đuričića ostavili skoro bez šanse.
Upravo je Đuričić u 57. minutu, posle greške Ostojića i istrčavanja Stojkovića, uputio prvi udarac ka golu crno-belih. I pogodio spoljni deo mrećže. Sve pre toga bilo je toliko bezopasno i neučinkovito da gosti iz Novog Sada mogu da pevaju što su primili samo četiri gola. Nisu dali nijedan, iako je tek u 76. minutu Nikola Drinčić, prepoznatljivom slobodnim udarcem, zagrejao Vladimira Stojkovića. Nedovoljno čak i za počasni pogodak.
Kao pre šest dana, opet je bilo 4:0 u Humskoj...
