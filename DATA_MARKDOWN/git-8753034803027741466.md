
# Eirik Jensen: – Jeg vil forklare meg annerledes

Published at: **2019-11-07T08:40:16+00:00**

Author: **NTB**

Original: [Aftenbladet](https://www.aftenbladet.no/innenriks/i/y3JyJa/eirik-jensen-jeg-vil-forklare-meg-annerledes)

Den narko- og korrupsjonstiltalte ekspolitimannen starter sin frie forklaring i Borgarting lagmannsrett ved 11-tiden torsdag.
– Jeg kommer til å endre på en del ting. Jeg vil gjøre det klarere hva påtalemyndigheten ikke har fokusert på, sier Jensen til NTB i et kort intervju i forkant av andre dag i andre runde av ankesaken.
Det dreier seg blant annet om ting som ikke er blitt fulgt opp og ting som «absolutt ikke stemmer», sier han.
– Påtalemyndigheten har laget en tidslinje som ikke er blitt brukt til å ettergå Cappelens påstander. Spesialenheten sier at Kripos har gjort dette, men de sier jo at det har de ikke gjort. Så i den tidslinjen ligger fasiten på veldig mange av Cappelens påstander, sier Jensen.
Blant politiets sterkeste bevis er over 1.300 tekstmeldinger mellom Cappelen og Jensen, som Spesialenheten mener indikerer et samarbeid om hasjinnførsel.
– Vi får se om de gjør det da, når vi får satt dem i kontekst, sier Jensen.
Den tredje runden i rettsmaratonen mot Eirik Jensen og medtiltalte Gjermund Cappelen startet onsdag og skal vare til slutten av mars neste år. I Oslo tingrett ble Jensen dømt til 21 års fengsel, mens Cappelen fikk 15 år. Mens Jensen har anket hele skyldspørsmålet, har Cappelen anket straffutmålingen.
