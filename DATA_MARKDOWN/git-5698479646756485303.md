
# بغداد غرق دود و آتش؛ نیروهای امنیتی عراق ۴ معترض دیگر را کشتند

Published at: **2019-11-07T17:51:04+00:00**

Author: **یورونیوز فارسی **

Original: [euronews](https://farsi.euronews.com/2019/11/07/iraqi-forces-kill-four-protesters-baghdad)

نیروهای امنیتی عراق چهار نفر دیگر را در جریان تظاهرات روز پنج‌شنبه مخالفان دولت در مرکز بغداد به ضرب گلوله کشتند.
معترضان در پایتخت عراق برای سیزدهمین روز متوالی در نقاط مرکزی بغداد تجمع کردند و ضمن ادامه تظاهرات خود علیه فساد، بیکاری و ضعف خدمات عمومی ارائه شده از سوی دولت با نیروهای نظامی و امنیتی درگیر شدند.
مطابق تایید پلیس و مراکز درمانی پایتخت عراق، افزون بر ثبت رسمی ۴ کشته در جریان اعتراض‌های روز پنجشنبه، ۳۵ تن از تجمع‌کنندگان در نزدیکی پل شهدای بغداد بر اثر خشونت پلیس و نیروهای امنیتی عراق زخمی شدند.
همزمان در جنوب عراق نیز معترضان خشمگین با آتش زدن لاستیک خودرو ورودی بندر اُم قصر را مسدود کردند و حمل و نقل کالا از طریق این بندر را مختل کردند.
با وجود گذشت بیش از یک ماه از آغاز اعتراض‌های خونین مردم علیه ناکارآمدی حکومت عراق، دولت این کشور هرگونه راه مسالمت‌آمیز برای فرونشاندن اعتراض‌ها را رد کرده است. در جریان این اعتراض‌ها تاکنون حداقل ۲۵۰ نفر کشته و هزاران نفر مجروح شده‌اند.

        بیشتر بخوانید:
        ویدیوی تکان‌دهنده از تیراندازی مستقیم پلیس به معترضان در بغداد
      
