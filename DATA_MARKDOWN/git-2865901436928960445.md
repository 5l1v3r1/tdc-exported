
# Napolijeva poslednja šansa

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/fudbal/vesti/napolijeva-poslednja-sansa/341376)


        (Od dopisnika MOZZART Sporta iz Rima) 
      
Jedanaesto kolo Serije A počinje najzanimljivijim i najvažnijim mečom: Roma - Napoli. Za tim Karla Ančelotija, posle dva uzastopna remija, pobeda na Olimpiku je pod obavezno, ako želi da i dalje gaji nade da može da ostane u trci za Skudeto. Đalorosi, sa svoje strane, žele da uknjiže treću uzastopnu pobedu i da pobegnu na četiri boda Azurima. Antonio Konte ima nameru da odmori nekoliko svojih igrača protiv Bolonje pošto Inter sledeće nedelje čeka odlučujući meč sa Borusijom Dortmund za plasman u osminu finala Lige šampiona. Siniša Mihajlović će posmatrati svoje momke preko televizora i pokušaće posle razbijanja tabua Ranijerija (nikada ga nije pobedio do prošle nedelje) da razreši još jedan: Bolonja na Dal’Ari nije pobedila Inter od 2002. godine. Pred derbi u Torinu sve ide na stranu Juvea: od statistike, Torino je pobedio samo jednom u poslednjih, gotovo, četvrt veka, do činjenice da Macari ne može da računa na Nkulua, Jaga Falkea i Rinkona, a Sariju se vraćaju na raspolaganje svi igrači osim Kjelinija i “pocrvenelog” Rabioa. 

        ROMA - NAPOLI 
      
Roma je vezala dve izuzetno važne pobede u poslednja dva kola protiv Milana i Udinezea, ali je u poslednje tri godine redovno gubila dvoboje sa Napolijem na Olimpijskom stadionu. Na ruku Đalorosih ide i činjenica da su na poslednjih 19 utakmica na svom stadionu izgubili samo jednom. Takođe, Roma je sa Paulom Fonsekom na klupi izgubila samo jednom: reč je o istom meču, protiv Atalante pre mesec dana. Paradoksalno, serija povreda koja je zadesila Đalorose primorala je Fonseku da promeni sistem igre i pruži šansu igračima za koje se mislilo da su potpuno izgubljeni, poput Pastorea, delimično kao Klajvert ili da su u stalnom traženju sebe kao Zaniolo. Njima treba dodati i Spinacolu i Veretua koji nisu baš najbolje počeli sezonu. 
Jedina novina u sastavu Rome za današnji meč u odnosu na onaj koji smo videli u Udinama je u defanzivnoj liniji i to samo zato što je Facio dobio crveni karton protiv Udinezea i ne može da igra. Fonseka je stavio do znanja da nema nameru da menja formaciju 4-1-4-1 koja se pokazala kao veoma solidna u odbrani i efikasna u napadu. To znači da će Mančini, uprkos odsustvu bivšeg igrača Sevilje,  igrati u novoj ulozi između defanzivne i vezne linije, kao Desai u Kapelovom Milanu ili Kouto u Eriksonovom Laciju. Od povrede se oporavio Huan Žesus i sada je na kormilaru Rome da odluči kome će pokloniti poverenje: iskusnom, ali nepouzdanom Brazilcu ili Turčinu Četinu za koga bi to bila prva utakmica u Seriji A u startnoj postavi Rome. Under će, po svoj prilici, čekati na klupi šansu da uđe na teren zajedno sa Perotijem. Van stroja su i dalje Mhitarjan, Pelegrini, Dijavara, Kristante, Kalinić, Zapakosta. 
Roma 4-1-4-1: Lopez; Spinacola, Četin (Huan Žesus), Smoling, Kolarov; Mančini; Zaniolo, Pastore, Veretu, Klajvert; Džeko. 
Napoli dolazi na Olimpiko sa dva uzastopna remija u prvenstvu koji su prilično smanjili šanse Ančelotijevog tima da učestvuje u trci za Skudeto. Utakmica protiv Rome je poslednji voz za Napoli da ne izgubi iz vida Juventus i Inter. Svaki rezultat osim pobede za Azure ne bi samo značio adio šampionskim snovima nego bi neizbežno otvorio i trku za treće, a ne samo za četvrto mesto na tabeli. Pre početka šampionata svi su davali Juve, Inter i Napoli kao sigurna tri učesnika u sledećem izdanju Lige šampiona. Posle četvrtine prvenstva Serije A, Napolijeva pozicija nije više tako sigurna. 
Napoli je u poslednje tri godine redovno odnosio ceo plen sa Olimpika i morali bismo da se vratimo u 2014. godinu, u Benitezovu eru, pa da nađemo tri vezane utakmice u kojima je Napoli ostao bez pobede u Seriji A. 
Napoli se žalio na odluku Disciplinske komisije da suspenduje Karla Ančelotija na jednu utakmicu i nada se da će žalba biti usvojena te da će Ančeloti voditi tim sa klupe na Olimpiku. U suprotnom, Napolijem će komandovati njegov sin Davide, s oca na sina, bila bi to apsolutno primicija u najvažnijoj sporednoj stvari na svetu. 
Napoli je na meču sa Atalantom izgubio Alana, ali se zato u tim vratio Manolas koji bi mogao ovog popodneva prvi put da igra protiv svog bivšeg kluba. Biće neizvesno do kraja da li će izbor pasti na rovitog Manolasa ili na našeg Maksimovića koji se takođe oporavio od povrede pre samo pet dana. Nije još uvek izvesno ni ko će biti na poziciji levog beka: Luperto ili Mario Rui. Mertens bi trebalo da se vrati među startere jer je Olimpiko stadion na kome pruža svoje najbolje partije dok je Milik prilično siguran za svoje mesto budući da je zatresao četiri puta mrežu na poslednja tri meča Serije A.
Napoli 4-4-2: Meret; Di Lorenco, Manolas, Kulibali, Mario Rui; Kaljehon, Zjelinski, Fabijan Ruiz, Insinje; Mertens, Milik. 

        BOLONJA - INTER 
      
Siniša Mihajlović je počeo svoju drugu avanturu na klupi Bolonje pobedom nad Interom, ali na San Siru i na klupi Nerazura tada je sedeo Lučano Spaleti. Na Dal’Ari Bolonja ne zna za pobedu protiv Intera već 17 godina. Poslednji put se tim iz Emilije radovao pobedi nad Nerazurima na svom stadionu 2002. godine . 
Veoma pozitivna vest za Mihu i njegovog zamenika Tanjgu, koji će voditi tim sa klupe, je povratak Medela na raspolaganje. Ako Pitbul ne bude spreman za 90 minuta, tu je Svanberg, kao alternativa. Osim Čileanca, još jedan bivši igrač Intera će biti oran za duel: Palasio. Argentinac je bio delimično pošteđen na meču sa Kaljarijem i večeras će biti na terenu od prvog sudijskog zvižduka. Bolonja i dalje ne može da računa na Tomijasua, Dajksa i Destra. 
Bolonja 4-2-3-1: Skorupski; Mbaje, Danilo, Densvil, Krejči; Poli, Medel; Orsolini, Sorijano, Sansone; Palasio. 
Inter nije nikada bolje startovao u prvenstvu u svojoj istoriji: osam pobeda, remi i poraz. Takođe se nikada nije dogodilo da Nerazuri zatresu mrežu na svih 13 utakmica na startu sezone (uključujući i Ligu šampiona), dok bi, ako pobede i večeras, prvi put u svojoj istoriji vezali šest uzastopnih pobeda na gostovanjima u Seriji A. 
Antonio Konte mora da misli i na meč sa Borusijom iz Dortmunda u sledećoj nedelji koji će odlučivati direktno ko će u osminu finala Lige šampiona. Zato je malo verovatno da ćemo videti Sensija od prvog minuta na Dal’Ari iako se vezni igrač vratio u grupu i obavio je ceo trening juče u Apijano Đentileu. Zbog meča u Ligi šampiona vrlo je verovatno da u Bolonji dobiju mali predah Kandreva i Godin dok je Asamoa primoran da preskoči meč zbog lakše povrede kolena. Austrijanac, afro-grčkog porekla, Lazaro bi trebalo da dobije šansu od prvog minuta. Bivši igrač Herte je propustio prve dve prilike koje je dobio protiv Slavije u Ligi šampiona i Sasuola u Seriji A, i ovo bi mogla da bude poslednja šansa da sačuva mesto u Interu, odnosno da ne bude poslat na pozajmicu u januaru. Umesto Godina, koga Konte želi svežeg i spremnog za Dortmund, igraće Bastoni. 
Inter 3-5-2: Handanović; Škrinjar, De Fraj, Bastoni; Lacari, Galjardini, Brozović, Barela, Biragi; Lukaku, Lautaru Martinez. 

        TORINO - JUVENTUS
      
Derbi dolazi u najnepovoljnijem momentu za Torino. Otkad je Urbano Kairo preuzeo Torino, Granate su samo jednom počeli gore sezonu. Reč je o šampionatu  2008/2009, Torino je tada izgubio šest od prvih 10 mečeva i na kraju te godine, što je zabrinjavajući signal za Toro, ispao je iz Serije A. To se ovoga puta neće dogoditi jer Torino ima dovoljno jak tim da obezbedi prvoligaški status, problem za Macarija je što Kairo veruje da mu je obezbedio tim kadar da se plasira u Ligu šampiona. 
Macarijev zadatak da spasi svoju klupu proitv Juvea ima ukus nemoguće misije jer je Torino uspeo samo jednom da pobedi Juve u poslednjih 26 derbija. Drugi balast za Macarija je što neće moći da pošalje na teren Nkulua (suspendovan zbog crvenog kartona protiv Lacija). Priliku da zaigra na Nkuluovom mestu bi mogao da dobije Brazilac našeg porekla Lijanko dok bi i Lukić trebalo da bude potvrđen u startnoj postavi pošto je Rinkon i dalje povređen. Problem za kormilara Torina je i nova povreda Jaga Falkea. Španca će zameniti Verdi. 
Torino 3-5-2: Sirigu; Ico, Lijanko, Điđi; De Silvestri, Bazeli, Lukić, Meite, Ansaldi; Verdi, Beloti. 
Svi brojevi su na strani Juvea a uz to u tim su se vratili i svi povređeni igrači, osim Kjelinija dok će nedostajati još samo Rabio, pocrveneo protiv Đenove. Bjankoneri ne igraju lepršavo, spektakularno i efikasno kako se očekivalo i zbog čega je Sari anagažovan, ali je Juve jedini neporaženi tim u Evropi i od Sarija je bolji start imao samo Fabio Kapelo. 
Na raspolaganje Sariju se vraćaju Pjanić i De Šiljo dok su Remzi i Daglas Kosta već odigrali nekoliko minuta protiv Đenove tako da bi mogli da se nađu od prvog minuta na terenu, posebno Remzi. Za stratega Juvea je od fundamentalnog značaja je povatak Pjanića bez koga Juveova igra gubi prilično na maštovitosti i raznovrsnosti. Među startere bi trebalo da se vrati i De Liht pošto Rugani, kao i Demiral ranije, nije uspeo da se nametne kao adekvatna alternativa. 
Juve 4-3-1-2: Ščešni; Kvadrado, Bonuči, De Liht, Aleks Sandro ( De Šiljo); Emre Dž, Pjanić, Matuidi; Bernardeski (Remzi); Dibala, Ronaldo 

        ITALIJA 1 - 11. KOLO: 
      

        Subota
      

        
          15.00: (3,05) Roma  (3,45)  Napoli (2,30) 
          
          18.00:  (3,90) Bolonja  (3,50)  Inter (1,95) 
          
          20.45:  (6,00) Torino  (3,80)  Juventus (1,60) 
        
      

        Nedelja
      

        
          12.30:  (1,33) Atalanta  (5,50)  Kaljari (8,50) 
        
        
        
          15.00:  (1,90) Đenova  (3,45)  Udineze (4,20) 
        
        
        
          15.00:  (2,70) Leće  (3,30)  Sasuolo (2,60) 
          
          15.00:  (2,25) Verona  (3,20)  Breša (3,35) 
          
          18.00:  (1,55) Fjorentina  (4,10)  Parma (6,00) 
          
          20.45:  (3,00) Milan  (3,30)  Lacio (2,40) 
        
      

        Ponedeljak
      

        
          20.45:  (2,65) SPAL  (3,10)  Sampdorija (2,80) 
        
      
NAPOMENA: Kvote su podložne promenama
