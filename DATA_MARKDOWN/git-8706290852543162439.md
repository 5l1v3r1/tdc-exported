
# Αυτές είναι οι αμοιβές των δικηγόρων για την προστασία πρώτης κατοικίας και τον εξωδικαστικό συμβιβασμό

Published at: **2019-11-06T03:31:00+00:00**

Author: ****

Original: [enikos.gr](http://www.enikos.gr/economy/682521/aftes-einai-oi-amoives-ton-dikigoron-gia-tin-prostasia-protis-kat)

Kαθορίστηκαν οι δικηγορικές αμοιβές για την διαδικασία εξωδικαστικού συμβιβασμού και προστασίας της πρώτης κατοικίας.
Συγκεκριμένα, ο πρόεδρος της ολομέλειας των προέδρων των δικηγορικών συλλόγων Ελλάδος και πρόεδρος του δικηγορικού συλλόγου Αθηνών, Δημήτρης Βερβεσός, συναντήθηκε με τους υπουργούς Οικονομικών και Ανάπτυξης και Επενδύσεων, Χρήστο Σταϊκούρα και 'Αδωνι Γεωργιάδη, καθώς και με τον ειδικό γραμματέα Διαχείρισης Ιδιωτικού Χρέους, Φώτη Κουρμούση, με αντικείμενο τη συμμετοχή των δικηγόρων στη νέα διαδικασία εξωδικαστικού συμβιβασμού και προστασίας πρώτης κατοικίας.
Σύμφωνα με ανακοίνωση της ολομέλειας, συμφωνήθηκε ότι:
α) Εάν στη σύνταξη της αίτησης του οφειλέτη για τη ρύθμιση των οφειλών του μέσω της ηλεκτρονικής πλατφόρμας της ειδικής γραμματείας Διαχείρισης Ιδιωτικού Χρέους συνέπραξε πληρεξούσιος δικηγόρος, τότε, ανεξάρτητα εάν η αίτηση υπογράφεται ή μη από τον πληρεξούσιο δικηγόρο, ο τελευταίος δικαιούται αμοιβής ύψους 120 ευρώ, πλέον ΦΠΑ, η οποία προκαταβάλλεται από την πιστώτρια τράπεζα, που είναι πρώτη στην υποθήκη τάξη επί της προς διάσωση κύριας κατοικίας.
β) Στην περίπτωση που ο οφειλέτης που αιτείται τη συναινετική ρύθμιση των οφειλών του εκπροσωπείται από πληρεξούσιο δικηγόρο, και επιτευχθεί ρύθμιση, η πιστώτρια τράπεζα που είναι πρώτη στην υποθήκη τάξη, καταβάλλει ως ελάχιστη δικηγορική αμοιβή στον πληρεξούσιο δικηγόρο του αιτούντος, το ποσό των 220 ευρώ, πλέον ΦΠΑ.
