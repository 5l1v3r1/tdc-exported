
# «Γονάτισαν» τους πρωταθλητές με σχεδόν «τριπλό» Γιάννη οι Μπακς - ΒΙΝΤΕΟ

Published at: **2019-11-03T09:34:00+00:00**

Author: ****

Original: [enikos.gr](http://www.enikos.gr/sports/681954/gonatisan-tous-protathlites-me-schedon-triplo-gianni-oi-baks-vide)

Με τον Γιάννη Αντετοκούνμπο σε τρελά κέφια δεν γινόταν να χάσουν οι Μπακς που πήραν σπουδαία νίκη κόντρα στους Ράπτορς με 115-105 και ανέβασαν το ρεκόρ τους στο 4-2, στο οποίο βρέθηκαν και οι πρωταθλητές μετά τη σημερινή τους ήττα.
Τα «ελάφια» κυριάρχησαν από την αρχή μέχρι και το τέλος του ματς, αν και είδαν να ψαλιδίζεται διαφορά 25 πόντων που είχαν αποκομίσει στη δεύτερη περίοδο.
Ωστόσο, ο «Greek Freak» ήταν σε μεγάλη βραδιά και δεν επέτρεψε νέο κάζο μετά από αυτό κόντρα στους Σέλτικς.
Ο Γιάννης πέτυχε 36 πόντους στα 36 λεπτά που έμεινε στο παρκέ, μάζεψε 15 ριμπάουντ, καταγράφοντας έτσι ακόμη ένα double double, ενώ είχε επίσης 8 ασίστ, 1 κλέψιμο και 4 μπλοκ.
Τον ακολούθησε ο Μπλέντσο με 14 πόντους, ενώ από 11 είχαν οι Μίντλεντον και Λόπεζ.
Για τους Ράπτορς ο Λόουρι είχε 36 πόντους και ο Σίακαμ 16.
