
# Найпопулярніший альтернативний транспорт для українців — аналітика

Published at: **2019-11-06T17:17:00+00:00**

Author: ****

Original: [Економічна правда](https://www.epravda.com.ua/news/2019/11/6/653411/)

Найчастіше українці шукають скутери, мотоцикли та мопеди, менш популярний екологічний транспорт — електросамокати та електроскутери.
Дослідження провів торговельний онлайн-майданчик ОLX.
Найбюджетніші засоби пересування у великих містах України - скутери, гіроскутери та гіроборди.
У столиці найпопулярнішим виявився мотоцикл - його шукали у 23% випадків. Середня ціна на байки склала 17 200 грн. Однак оголошень про продаж - всього 11%.
Також кияни активно цікавляться скутерами та електросамокатами: кожен п’ятий запит припав саме на ці ТЗ. Скутери пропонують купити в 60% оголошень. 
Обійдеться така покупка в середньому у 4 600 грн - скутер входить до топ-3 найдешевших засобів пересування. Найдорожчими виявились електровелосипед (19 000 грн) та електромотоцикл (38 000 грн). Однак їх шукають лише в 1% та 2% випадків відповідно, та оголошень про продаж цих ТЗ найменше.
За 3 450 грн в середньому можна стати щасливим володарем гіроборда, гіроскутер обійдеться у 3 400 грн - це найдешевші види персонального транспорту на OLX. Продають їх у 16% випадків. 
Найпопулярнішим видом транспорту у великих містах України виявився скутер: 36% запитів у Львові, 34% - у Харкові та 25% - у Дніпрі. Найдешевше його можна купити у Харкові (4 400грн) та Дніпрі (4 600 грн). У Львові середня ціна на скутер складе 4 800 грн.
Мешканці Одеси, Харкова, Дніпра та Львова - шукають мотоцикл у кожному п’ятому випадку. Наприклад, мешканцям Дніпра байки обійдуться у середньому в 11 000 грн, Харкова - 13 800 грн. У Львові за мотоцикл просять 15 000 грн, в Одесі на 600 грн більше - 15 600 грн. 
