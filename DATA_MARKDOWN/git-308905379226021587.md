
# Wanneer krijgt jouw Samsung Galaxy S10 of Note 10 variant ook Android 10?

Published at: **2019-11-01T12:48:00+00:00**

Author: **robertkroes**

Original: [Apparata](https://www.apparata.nl/nieuws/wanneer-krijgt-jouw-samsung-galaxy-s10-of-note-10-variant-ook-android-10-32985)

Eerder maakte Samsung al bekend welke toestellen wel en niet in aanmerking kwamen voor Android 10. Inmiddels zijn we weer een stap verder. De autoriteiten hebben de Samsung S10-lijn geautoriseerd voor het implementeren van Android 10. Wie denkt dat hij of zij daarmee binnen no-time van Android 10 kan genieten komt bedrogen uit.
Het ‘goede’ nieuws is dat Samsung aan Google beloofd heeft om in ieder geval de eerste modellen vóór het eind van het jaar te upgraden naar Android 10. Of die belofte gestand wordt gedaan is, zoals altijd afwachten, maar stel dat dit lukt dan gaat in ieder geval een deel van de bezitters van een Samsung Galaxy S10 (variant) pas in het nieuwe jaar genieten van Android 10.
De cijfers van de introductie van Android 9 Pie geven echter weinig hoop. De certificering werd toen midden november 2018 afgegeven en alleen de Samsung Galaxy S9 kreeg toen hetzelfde jaar nog de update. De Samsung Galaxy Note 9 kreeg de update toen begin januari. Nu de certificering iets eerder is zouden beide vlaggenschepen nog net vóór de jaarwisseling de update kunnen verwachten.
De andere toestellen kregen de update naar Android 9 toen pas in februari 2019. Nu Samsung het beta-testprogramma een maand eerder heeft gelanceerd dan voor Android 9 zouden de vlaggenschepen dus vóór de jaarwisseling en de andere toestellen dus uiterlijk in januari 2020 van Android 10 kunnen genieten.
Dat is inderdaad sneller dan bij voorgaande updates, maar opvallend traag in vergelijking met andere merken, zoals Xiaomi, waar de update al bijna 2 maanden geleden uitgerold werd.
Bron: Sammobile
