
# Avslører dødsårsaken til pornostjerna (43)

Published at: **2019-11-04T14:38:17+00:00**

Author: **Karoline Pedersen**

Original: [Dagbladet.no](https://www.dagbladet.no/kjendis/avslorer-dodsarsaken-til-pornostjerna-43/71781966)

Det var i september at pornostjerna Jessica Jaymes ble funnet død i sitt hjem i San Fernando Valley av ektemannen sin. Jaymes ble bare 43 år, men det var ingen mistanke om at noe kriminelt hadde skjedd.
I etterkant av dødsfallet meldte flere medier at Jaymes hatt flere anfall i løpet av de siste åra, uten at noen dødsårsak var kjent. Nå har derimot svaret kommet.

        Ifølge rettsmedisineren i Los Angeles County skal pornostjerna ha dødd av et massivt anfall. Det melder The Blast, som henviser til den offisielle rapporten fra rettsmedisinerens kontor.
      
Ifølge rapporten skal «kronisk misbruk av etanol», eller alkoholmisbruk, ha vært en medvirkende faktor i stjernas dødsfall.
Det er anslått at Jaymes har spilt i hundrevis av filmer, og hun har en lojal fanbase.
På Instagram har hun hele 909 000 følgere, som fram til midten av september har kunnet se 43-åringen dele lettkledde bilder og en titt bakom fasaden.
Det siste Instagram-bildet hun la ut ble publisert ei uke før hun døde. Til bildet skrev hun at hun hadde vært på ferie, og at hun derfor hadde vært litt fraværende. Kommentarfeltet er nå fullt av «hvil i fred»-hilsener fra kolleger og fans.
Jaymes ble født i Alaska i 1976. Den gang gikk hun under etternavnet Redding. Familien flyttet seinere til Arizona, der de etablerte seg. Som ung jobbet 43-åringen blant annet som barneskolelærer i noen år, før hun brått havnet i pornobransjen.

        Ifølge People har hun vært i bransjen siden 2002, men slo først gjennom to år seinere, da hun skrev under en stor kontrakt med Hustler Video.
      
Hun fikk seinere den høythengende tittelen «Hustler Honey of the Year», som kan sammenliknes med å bli utnevnt til «Playmate of the Year» i herrebladet Playboy.
Den avdøde stjerna skal ha tatt etternavnet Jaymes fordi hun den gang da hadde en elsker som het det.
