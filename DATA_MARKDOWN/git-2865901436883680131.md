
# Marko Marinović: Najvažnije je da pobeđujemo kod kuće

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/kosarka/vesti/marko-marinovic-najvaznije-je-da-pobedujemo-kod-kuce/341485)

U poslednjem susretu 5. kola KLS – a košarkaši Borca će na svom parketu ugostiti ekipu Tamiša (nedelja, 19 časova).
Ovaj meč dolazi nakon fenomenalnog izdanja pulena Marka Marinovića u susretu sa Rogaškom. Na tom meču Čačani su pokazali sav svoj raskošni talenat i potencijal. Takođe, na taj način su napravili sjajnu uvertiru za utakmicu domaćeg prvenstva protiv Tamiša.
Treba pomenuti i to da je trijumf nad Rogaškom bio dvadeseti od kada je Marinović seo na klupu Borca. Ako se ima u vidu da su za to vreme pretrpljena samo dva poraza, od reprezentacije Srbije i MZT – a, stvara se utisak da je Borac na odličnom putu da ostvari sve svoje ambicije.
Susret protiv Tamiša biće treći od ukupno pet, koliko će Borac u kontinuitetu igrati na parketu dvorane kraj Morave.
,,Već smo se polako privikli da igramo u paklenom ritmu. Dve utakmice nedeljno postale su naš standard. Doduše, imali smo sreću da je raspored odlučio da igramo čak pet vezanih utakmica kod kuće, što je zaista dobro, jer ne moramo dodatno da se umaramo dugačkim putovanjima. Dva duela smo već pobedili, ostala su još tri, a prvi na redu je Tamiš“, rekao je trener Marinović.
Šef struke Čačana naglašava da se u dvorani kraj Morave samo trijumf računa.
,,Još pred početak ove sezone sam naglasio, a to se ne menja ni sada, da nam je glavni cilj da sve utakmice kod kuće pobedimo. Neće biti lako, ali tek je početak. Ne mogu da se žalim, idemo korak po korak“, dodao je mladi stručnjak.
Pred meč sa gostima iz Pančeva, kormilar Borca poručuje:

        ,,Ne bežimo od uloge favorita kod kuće, što smo do sada često naglašavali. Samo odgovoran pristup utakmici može doneti dobar rezultat. A ako odigramo na nivou dosadašnjih izdanja, pobeda ne bi trebalo da dolazi u pitanje“.
      
Kao i uvek, Marinović poziva publiku u pomoć.
,,Posećenost na utakmici sa Rogaškom bila je nešto veća nego inače, na čemu se zahvaljujem vernim navijačima. Takođe, čačanski osnovci su taj meč posetili u velikom broju, što je meni posebno drago. Nadam se da će to postati lepa praksa i da će ubuduće dolaziti svaki put”, završio je Marko Marinović.
I naredne dve utakmice Borac igra u Čačku, dolaze Sutjeska pa Dunav.

        KOŠARKAŠKA LIGA SRBIJE – 5. KOLO
      
PetakDunav – Mladost Zemun 89:95/Kovačević 20 - Bibins 21/
SubotaOKK Beograd - Novi Pazar 79:80/Musić N. 27 - Vulić 21/
Zlatibor - Sloboda 94:85/Papić 25, Popović 15 (10 sk, 16 as) - Tadić 21, Nikolić 19/
Napredak - Dinamik 71:62/Ilkić 18 - Pašajlić, Glas 11/
Vršac - Metalac 79:71/Biler 19 - Stepanović 20/
Kolubara - Vojvodina 94:91/Simić 24 - Simović 22/

        Nedelja
        
        
          19.00: Borac – Tamiš
        
      
Pišu: Đurđe Mečanin/Nikola Minović

        
          
            Djurdje.mecanin@mozzartbet.com
          
        
      
