
# АМКУ розпочав розгляд справи проти Мінінфраструктури

Published at: **2019-11-04T16:42:00+00:00**

Author: ****

Original: [ZIK.UA](https://zik.ua/news/2019/11/04/amku_rozpochav_rozglyad_spravy_proty_miniinfrastruktury_1683411)


        Антимонопольний комітет розпочав розгляд справи проти Міністерства інфраструктури щодо надання аеропорту "Бориспіль" привілейованого становища порівняно з іншими аеропортами.
      
Як повідомляє пресслужба АМКУ, йдеться про наказ Міністерства інфраструктури України "Про встановлення Ставок плати за послуги з аеронавігаційного обслуговування повітряних суден у повітряному просторі України".
Згідно з яким, одинична ставка плати за послуги з аеронавігаційного обслуговування на підході та в районі аеродрому встановлюється у розмірі 210,0 євро для міжнародного аеропорту "Бориспіль" і – 411,0 євро для всіх інших аеропортів країни.
В АМКУ пояснюють, ця ставка сплачується за обслуговування повітряного судна Украероруху (організації, яка відповідальна за здійснення польотів над територією України), а розміри цих ставок своїм наказом встановлює та затверджує Міністерство інфраструктури України.
Раніше ці збори (ставки) були однакові для всіх авіакомпаній незалежно від того, де знаходиться аеропорт – в Києві, Борисполі, Львові або в Одесі. Однак Міністерство вирішило внести зміни до свого наказу, встановивши, меншу плату для аеропорту "Бориспіль".
"Ще на стадії розробки проекту наказу Комітет неодноразово застерігав Мінінфраструктури, що встановлення таких ставок має ознаки надання одному аеропорту пільг або переваг, які ставлять його у привілейоване становище порівняно з іншими аеропортами, що призводить до порушення антимонопольного законодавства", – зазначають в АМКУ.
Крім того, до Комітету звернулась Асоціація "Аеропорти України", учасниками якої є 20 аеропортів України, та поскаржилась, що Мінінфраструктури своїм наказом створює для аеропорту "Бориспіль" привілейоване становище порівняно з іншими аеропортами.
Однак, як наголошують в Антимонопольному комітеті, незважаючи на їх застереження, Мінінфраструктури затвердило наказ та ввело його в дію.
Нагадаємо, Верховна Рада ухвалила проєкт постанови №2306 про заслуховування звіту Голови Антимонопольного комітету України. Звіт має відбутися 14 листопада. 
 
