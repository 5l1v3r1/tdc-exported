
# Генерал США сказав, що саме допоможе стримати Росію від «жахливого рішення»

Published at: **2019-11-02T07:00:47+00:00**

Author: ****

Original: [ГЛАВКОМ](https://glavcom.ua/country/politics/general-ssha-skazav-shcho-same-dopomozhe-strimati-rosiju-vid-zhahlivogo-rishennja-637174.html)

У Сполучених Штатах впевнені, що в майбутньому на Україну чекає членство у НАТО.
Таку думку в коментарі Укрінформу в кулуарах Львівського безпекового форуму висловив генерал-лейтенант американської армії у відставці Бен Годжес.
«Щодо членства у НАТО, то ми хочемо, аби це трапилося, я не знаю коли, але з часом це буде. Тому важливою складовою безпеки є міцні двосторонні відносини між Україною та США, Румунією, Туреччиною, Грузією», – сказав Годжес.
Він закликав Україну «завжди робити все можливе для самозахисту». «Україні важливо тісно співпрацювати із двома сусідами: Грузією та Румунією – над покращенням збору розвідувальних даних, раннього попередження, співпраці військово-морських сил. Подібне допоможе стримати Росію від ухвалення жахливого рішення», – зазначив генерал-лейтенант, коментуючи слова ексглави МЗС Павла Клімкіна про можливий напад на Україну з півдня.
Як повідомлялося, ексміністр закордонних справ України Клімкін 31 жовтня заявив, що «абсолютно впевнений» у військовому ударі Росії по півдню України.
Міністр оборони України Андрій Загороднюк, однак, спростував цю інформацію. «Нам дуже цікаво, звідки у пана Клімкіна такі дані. Якщо він може донести їх до нашої розвідки, ми будемо дуже вдячні. Ми постійно моніторимо ситуацію з того боку: як в Росії, так і на тимчасово окупованих територіях. Наразі у нас такої інформації немає», – запевнив міністр. Він наголосив, що ЗСУ готові до будь-яких сценаріїв.
