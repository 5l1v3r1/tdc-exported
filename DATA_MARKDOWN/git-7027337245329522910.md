
# آتش زدن منزل ۳ نماینده پارلمان عراق/ برخورد با یورش معترضان به ساختمان استانداری کربلا و بصره

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697061/%D8%A2%D8%AA%D8%B4-%D8%B2%D8%AF%D9%86-%D9%85%D9%86%D8%B2%D9%84-%DB%B3-%D9%86%D9%85%D8%A7%DB%8C%D9%86%D8%AF%D9%87-%D9%BE%D8%A7%D8%B1%D9%84%D9%85%D8%A7%D9%86-%D8%B9%D8%B1%D8%A7%D9%82-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%DB%8C%D9%88%D8%B1%D8%B4-%D9%85%D8%B9%D8%AA%D8%B1%D8%B6%D8%A7%D9%86-%D8%A8%D9%87-%D8%B3%D8%A7%D8%AE%D8%AA%D9%85%D8%A7%D9%86-%D8%A7%D8%B3%D8%AA%D8%A7%D9%86%D8%AF%D8%A7%D8%B1%DB%8C-%DA%A9%D8%B1%D8%A8%D9%84%D8%A7-%D9%88-%D8%A8%D8%B5%D8%B1%D9%87)


        شب دوشنبه سه معترض در همین شهرستان کشته شدند. آنها قصد داشتند به منزل حمید الغزی منشی کابینه یورش ببرند.
      
معترضان عراقی روز سه‌شنبه منزل سه نماینده پارلمان عراق در شهرستان الشطره در استان ذی قار در جنوب کشور را آتش زدند.
به گزارش ایسنا، یک منبع امینی عراق گفت،‌ معترضان منازل نمایندگان ناجی السعیدی از ائتلاف "سائرون" وابسته به مقتدی صدر و منی الغرابی از ائتلاف "الفتح" به رهبری هادی العامری و نیز زینب الخزرجی از ائتلاف "دولت قانون" به رهبری نوری مالکی را آتش زدند.
به گفته این منبع، این حملات و آتش سوزی تلفات جانی نداشت و همچنان تیم اطفای حریق در حال خاموش کردن آتش هستند.
شهرستان الشطره صحنه درگیری‌های خشونت‌آمیز در جریان تظاهرات‌های چند روزه بوده است.
همچنین شب دوشنبه سه معترض در همین شهرستان کشته شدند. آنها قصد داشتند به منزل حمید الغزی منشی کابینه یورش ببرند.
در همین حال به گفته دو منبع امنیتی عراق، نیروهای ضد شورش مانع از حمله تظاهرکنندگان به ساختمان‌های استانداری کربلا و بصره در جنوب شدند. این عملیات بازداشتن منجر به زخمی شدن ۳۰ تظاهرکننده شد.
یک منبع در پلیس کربلا گفت، صدها تن ساختمان استانداری کربلا را محاصره کردند و سعی داشتند آنجا را به آتش بکشند در حالیکه نیروهای واکنش سریع با استفاده از گاز اشک آور و شلیک تیر هوایی آنها را متفرق کردند.
این منبع تصریح کرد: بیش از پنج تظاهرکننده در این حین زخمی شدند.
در استان بصره نیز صدها تظاهرکننده قصد داشتند از موانع بتونی کار گذاشته شده مقابل ساختمان استانداری بصره عبور کنند که نیروهای واکنش سریع با استفاده از گاز اشک آور مانع آنها شدند.
یک منبع در فرماندهی پلیس بصره گفت، صدها معترض مقابل استانداری تلاش داشتند وارد استانداری شوند که پلیس اجازه نداد.
همچنین خبرگزاری رویتز به نقل از منابع پزشکی و امنیتی مدعی شده تعداد تلفات روزهای دوشنبه و سه‌شنبه به ۱۳ تن رسید.
این خبرگزاری افزود، بیش از ۲۶۰ تظاهرکننده از ابتدای تظاهرات‌ها از اوایل اکتبر جان خود را از دست داده‌اند.
