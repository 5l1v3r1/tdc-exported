
# Il film di Superman è finito in un pezzo di vetro. Ecco Project Silica di Microsoft

Published at: **2019-11-04T18:37:00+00:00**

Author: **Sergio Donato**

Original: [DDay.it](https://www.dday.it/redazione/32940/project-silica-microsoft-film-superman-vetro)

Il film “Superman” del 1978 è finito in pezzettino di vetro. No, non si tratta della zona fantasma che ha imprigionato il generale Zod e i suoi scagnozzi, ma del Project Silica: un progetto di Microsoft Research che ha copiato il film con Christopher Reeve, nei panni del superuomo di Krypton, codificandolo su scala nanometrica in un pezzo di vetro delle dimensioni di un sottobicchiere. La tecnologia servirà per il futuro dell’archiviazione cloud.
75 mm x 75 mm e con uno spessore di soli 2 mm, ecco le dimensioni esatte del vetrino in cui è stato “compresso” il film della Warner Bros, che ha collaborato con Microsoft per la realizzazione del progetto.
 
La “memoria di massa” usata dal progetto è il Silica Glass, che può sopportare di essere bollito in acqua calda, cotto in forno, al microonde, bagnato, raschiato, smagnetizzato e una serie di altre minacce ambientali che in molti altri casi possono distruggere preziosi archivi storici o tesori culturali.
I laser a infrarossi di Project Silica codificano i dati in "voxels", l'equivalente tridimensionale dei pixel che compongono un'immagine piatta. A differenza di altri supporti ottici che scrivono dati sulla superficie di qualcosa, Project Silica memorizza i dati all'interno del vetro stesso creando strati di reticoli e deformazioni su scala nanometrica tridimensionale a varie profondità e angolazioni. Un pezzo di vetro di 2 mm di spessore, ad esempio, può contenere più di 100 strati di voxel.
I dati vengono codificati in ogni voxel cambiando la forza e l'orientamento degli intensi impulsi laser che deformano fisicamente il vetro. È un po' come creare iceberg capovolti a livello di nanoscala, con profondità e dimensioni e scanalature diverse in base ai dati che devono essere copiati.
Per leggere i dati, gli algoritmi di apprendimento automatico decodificano i modelli creati quando la luce polarizzata attraversa il vetro. A differenza della memorizzazione su nastro, per esempio - che richiede tempo per raggiungere il punto che si desidera leggere - gli algoritmi possono raggiungere in tempo zero qualsiasi punto all'interno del quadrato di vetro, riducendo il tempo di ritardo nel recupero delle informazioni.
Quando si parla di Silica Glass, si intende qualcosa di davvero resistente. Il gruppo di ricerca ha provato a cuocere un vetro già carico di dati in un forno a 500 gradi, poi con le microonde, poi ha provato a bollirlo, poi lo ha grattato con la lana d'acciaio. Quando il team ha riprovato a rileggere di nuovo i dati, erano ancora tutti lì: intatti e perfettamente leggibili.
Nel caso di “Superman”, però, né Warner né Microsoft hanno fornito altre informazioni sulla scrittura dei voxels e soprattutto se la stessa è avvenuta senza perdita di informazioni o con una perdita contenuta. Si sa che sono stati registrati dati per 75,6 GB.
 
La Warner ha in atto piani di “ridondanza” per gestire molteplici scenari avversi: un terremoto o un uragano che colpisce una delle coste, un incendio in cui i sistemi di soppressione non intervengono, o un guasto al controllo del clima che permette all'umidità di accumularsi e rovinare soprattutto lo stock di pellicole dei film più vecchi.
L'obiettivo finale è quello di avere tre copie d'archivio di ogni materiale video e audio conservato in luoghi diversi in tutto il mondo: due copie digitalizzate separate, insieme alla copia fisica originale su qualsiasi supporto sia stato creato un contenuto cinematografico o televisivo oppure un cartone animato.
Sebbene i negativi su pellicola originale dureranno per secoli se conservati nelle giuste condizioni, la copia fisica originale di alcuni programmi televisivi più vecchi ha una durata di conservazione limitata che richiede la migrazione verso formati più recenti. E per i film e gli spettacoli televisivi di oggi girati in digitale, la terza copia di qualità archivistica ha un ciclo di migrazione molto breve di tre-cinque anni, che è difficile da gestire.
A oggi, per le uscite nelle sale cinematografiche girate in digitale, la Warner crea una terza copia d'archivio convertendola di nuovo in pellicola analogica. Suddivide il filmato finale in tre componenti a colori - ciano, magenta e giallo - e trasferisce ciascuno su negativi in bianco e nero che non sbiadiscono come le pellicole a colori.
Questi negativi sono messi in un archivio di conservazione frigorifera. In queste camere blindate, la temperatura e l'umidità sono strettamente controllate, con anche “annusatori d'aria” artificiali che scandagliano l’ambiente alla ricerca di segni di decomposizione chimica delle pellicole.
Si tratta di un processo costoso, e al mondo sono rimasti solo pochi laboratori cinematografici in grado di farlo. "Il processo, inoltre, non è ideale da un punto di vista qualitativo", ha detto Brad Collar, vicepresidente senior della Warner Bros: “Quando riprendiamo qualcosa in digitale - con zeri e uno che rappresentano i pixel sullo schermo - e lo stampiamo su un supporto analogico come la pellicola, si distruggono i valori originali dei pixel. È un processo che dà buoni risultati, ma non è reversibile.”
Ecco perché Warner Bros è così interessata alla ricerca di Project Silica: perché vuole creare un’archiviazione fisica permanente per memorizzare i contenuti digitali e fornire copie di backup durevoli. Tra l’altro, il vetro era stato già utilizzato dai tecnici delle Warner nella metà del secolo scorso per registrare le serie radiofoniche di Superman. Ma i pezzi di vetro erano di dimensioni abnormi. Nonostante ciò, Warner è riuscita a trovare dei lettori per queste “vetrate” e a digitalizzare gli episodi.
Project Silica è un investimento di Microsoft Azure al fine sviluppare tecnologie di archiviazione costruite specificamente per i modelli di cloud computing.
Le informazioni nella cloud vengono memorizzate fisicamente su hardware in una posizione remota, consentendovi di accedervi da più dispositivi, ma la quantità di dati che l'umanità sta cercando di memorizzare - dalle cartelle cliniche ai video dei gattini - è in crescita esponenziale.
I costi di archiviazione a lungo termine sono aumentati a causa della necessità di trasferire ripetutamente i dati su supporti più recenti prima che le informazioni vadano perse. Le unità disco rigido possono usurarsi dopo tre o cinque anni. Il nastro magnetico può durare solo da cinque a sette anni. I formati di file diventano obsoleti e gli aggiornamenti sono costosi.
L'archiviazione su vetro ha il potenziale per diventare un'opzione a basso costo, perché si scrivono i dati sul vetro solo una volta. I laser a femtosecondi cambiano permanentemente la struttura del vetro, in modo che i dati possano essere conservati per secoli.
“Una delle attività che volevamo eliminare è questo costoso ciclo di spostamento e riscrittura dei dati alla generazione successiva. Vogliamo qualcosa che si può mettere sullo scaffale per 50 o 100 o 1.000 anni e dimenticare fino a quando non ne se ne ha bisogno", ha detto infine Ant Rowstron, vice direttore del laboratorio di Microsoft Research Cambridge, che ha collaborato con l'Università di Southampton per sviluppare il progetto Silica.
