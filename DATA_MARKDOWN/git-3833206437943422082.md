
# Путин награди с орден Николай Малинов, който бе набеден за шпионин

Published at: **2019-11-05T07:23:00+00:00**

Author: ****

Original: [Plovdiv24.bg](https://www.plovdiv24.bg/novini/mejdunarodni/Putin-nagradi-s-orden-Nikolai-Malinov-koito-be-nabeden-za-shpionin-911184)

Руският президент Владимир Путин връчи награда на обвинения за шпионаж председател на Национално движение "Русофили“ Николай Малинов, който е със забрана да напуска страната.
По-рано от движение "Русофили“ съобщиха, че президентът на Руската федерация е връчил орден "Дружба“ на Николай Малинов, като церемонията се е състояла в Кремъл. 4 ноември Русия отбелязва като Ден на народното единство. Указът за награждаването на Малинов е от 13 май 2019 г., уточняват от “Русофили" и казват, че орденът е държавна награда на Руската федерация от 1994 г. и се връчва на чуждестранни граждани "за особени заслуги за укрепване на мира, дружбата, сътрудничеството и взаимното разбиране между народите“.
Николай Малинов е със забрана да напуска страната във връзка с обвинение в шпионаж, което българската прокуратура му повдигна на 10 септември т.г. Председателят на "Русофили“ е в Москва с разрешение за пътуване в чужбина, постановено от съда.
От прокуратурата съобщиха, че след сигнал от наблюдаващия прокурор от Специализираната прокуратура по досъдебното производство с обвиняемия Николай Малинов, главният прокурор Сотир Цацаров е отправил сигнал до Инспектората към Висшия съдебен съвет и административния ръководител на Специализирания наказателен съд за това, че съдия е разрешил на Малинов да напусне страната, при положение, че той има забрана за напускането на България
