
# Praha chce stabilnější tramvajovou síť. Hledá místa na smyčky v centru

Published at: **2019-11-05T11:21:00+00:00**

Author: **Michael Bereň**

Original: [Pražský deník](https://prazsky.denik.cz/zpravy_region/praha-tramvajova-sit-smycky-centrum-vyluky-dopravni-podnik-scheinherr-20191105.html)

Co to znamená? Dopravní podnik hlavního města (DPP) má nyní vytipovat místa, kde by bylo nejlepší vybudovat odstavná kolejiště a nová obratiště. Nové tramvajové smyčky by měly pomoci v případě plánovaných výluk či mimořádných událostech - hlavně nehodách, poruchách trakčního vedení nebo závadách na tramvajových vozech.
Dispečeři podle radního Scheinherra teď často náročně hledají optimální řešení odklonů a pokud jezdí dotčené linky jinou trasou, několik tramvajových zastávek zůstane neobslouženo. V přilehlých oblastech navíc obvykle nastává dopravní kolaps.
„Právě s tím pomůže budování nových obratišť a odstavných kolejí přednostně v lokalitách, kde tato infrastruktura zcela chybí, nebo je nedostatečná. Jedná se například o oblast Smíchova, Malé Strany, Nového Města, Žižkova a Vinohrad,“ oznámil na webu magistrátu Scheinherr.
Podle magistrátu patří tramvajová síť k celosvětově nejrozsáhlejším, v intenzitě provozu spojů v centrálních úsecích a křižovatkách (Spálená x Národní, Lazarská či Karlovo náměstí) drží dokonce absolutní prvenství. Současné vedení Prahy navíc plánuje v příštích letech síť ještě zahustit, což však nepůjde bez budování podpůrné infrastruktury.
Zatím jediným dosud využitelným obratištěm v centru města je pouze smyčka Těšnov nedaleko Florence. Břevnovský Dlabačov, Výstaviště Holešovice, Palmovka či Podolská vodárna se nachází už přece jen trochu dál. Podle náměstka by dopravní podnik měl studii zpracovat do konce příštího roku. „Ihned po jejím vyhotovení by dopravní podnik mohl zpracovávat projektovou dokumentaci,“ uvedl pro Blesk.cz Scheinherr.
