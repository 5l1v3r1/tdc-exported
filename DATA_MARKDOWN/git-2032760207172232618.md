
# Za moje väznenie v USA môže protiruský rasizmus, vyhlásila agentka Maria Butina

Published at: **2019-11-03T17:35:24+00:00**

Author: **Webnoviny**

Original: [Denník politika](http://dennikpolitika.sk/archiv/88577)

3.11.2019 (Webnoviny.sk) – Maria Butina, mladá Ruska, ktorú deväť mesiacov väznili v Spojených štátoch po tom, ako sa priznala, že je zahraničnou agentkou, viní za svoje uväznenie údajný „protiruský rasizmus“ v USA. „Vráťme sa do roku 2016, do času okolo volieb. Pamätáte sa, ako v tom čase americké médiá písali o Rusku? Všetko bolo toxické. Povedzte mi, že tu neexistuje rasizmus proti Rusom,“ povedala Butina v nedeľňajšom rozhovore pre americkú televíziu CNN.
Mariu Butinu prepustili 25. októbra z väznice v meste Tallahassee na americkej Floride a hneď nasledujúci deň sa vrátila do Ruska. Celý prípad bol od začiatku dosť nejasný, o pôsobení tejto ženy v USA sa vie len to, že sa ako fanúšička zbraní snažila o blízky kontakt s významnými predstaviteľmi Národnej asociácie vlastníkov zbraní (NRA), čo je nesmierne vplyvná organizácia bojujúca proti snahám obmedziť vlastníctvo zbraní.
Veľkým podporovateľom NRA je aj americký prezident Donald Trump a tesné vzťahy s ňou má množstvo vysokopostavených členov Trumpovej Republikánskej strany. Práve k významným predstaviteľom republikánov sa chcela Butina cez kontakty v NRA údajne prepracovať.
Rusku zajali Američania v júli 2018 a v novembri, po tom, ako sa priznala k spiknutiu a k tomu, že je zahraničnou agentkou, ju odsúdili na 18-mesačné väzenie. Časť z neho si „odkrútila“ už vo vyšetrovacej väzbe, ďalšiu časť jej odpustili za vzorné správanie vo väzení.
O prípad sa minulý rok intenzívne zaujímal aj ruský prezident Vladimir Putin, ktorý poprel, že by žena konala na príkaz či s vedomím Moskvy, a jej zatknutie a väznenie ostro kritizoval.
„Nie je vôbec jasné, z čoho bola obvinená alebo akého zločinu sa dopustila. Zatkli ju a dali túto ženu do väzenia. Ale nemali na ňu nič, takže, aby nevyzerali úplne hlúpo, dali jej 18 mesiacov, aby ukázali, že je z niečoho vinná,“ komentoval túto kauzu minulý rok Putin.
Informácie pochádzajú z webstránky ruskej verzie Rádia Slobodná Európa/Rádia Sloboda (RFE/RL) a z archívu agentúry SITA.
Viac k témam: americký prezident, ruský prezident, zahraničný agentZdroj: Webnoviny.sk – Za moje väznenie v USA môže protiruský rasizmus, vyhlásila agentka Maria Butina © SITA Všetky práva vyhradené.
