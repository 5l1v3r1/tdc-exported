
# Fudbaleri Inđije napustili teren posle osmog penala protiv njih: Ako smo tipovani za ispadanje, neka to javno kažu... (VIDEO)

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/fudbal/vesti/fudbaleri-indije-napustili-teren-posle-osmog-penala-protiv-njih-ako-smo-tipovani-za-ispadanje-neka-to-javno-kazu-video/341558)


        Na prvi pogled i pre svega "po livescore-u", izgledalo je da su Inđija i Javor danas odigrali vrlo interesantan meč (2:3), ali čim su se pojavili prvi snimci iz Srema postalo je jasno da je fudbal još jednom ostao u drugom planu. Iz Inđije grme nedeljama unazad kako su nezadovoljni suđenjem, da bi danas preduzeli jedan radikalniji korak u toj svojoj borbi sa vetrenjačama - napustili su teren.
      
Nakon što je arbitar Bojan Nikolić u 90. minutu dosudio penal za goste iz Ivanjice (iz ugla koji imamo, ruku na srce, deluje opravdano), momci u zelenim dresovima odlučili su da se povuku sa igrališta. Pauza je potrajala nekoliko minuta, Bojan Nikolić strpljivo čekao i dočekao da se domaći vrate na teren. Usledila je sigurna egzekucija Nikole Petkovića za potpuni preokret i slavlje Javora od 3:2. 
Podsetimo, Inđija je vodila sa 2:1 od 49. minuta. Potom su im isključena dvojica igrača sredinom drugog dela (Dimitrovi i Bosančić), da bi u 80. minutu Petković prvo izjednačio, a potom i preokrenuo rezultat u potpunosti..."Odavno u Inđiji nije viđeno perfidnije suđenje. Taman se pomislilo da ne može gore od Novice Anđelovskog (i da nepominjemo ostale), ali čovek u crnom iz Kragujevca danas je demantovao na najgori mogući način. Odavno publika (inače pozorišna) u Inđiji nije ovako burno reagovala na klasičnu pljačku. Ime sudije nije vredno pomena, nadamo se da će neko pocrveneti bar u Fudbalskom savezu Srbije. Ako je Inđija tipovana za ispadanje, neka se to javno kaže, a ne ovako da iz utakmice u utakmicu to izgleda kao horor predstava. Javor je ispao taj tim srećnik koji ni po čemu nije učestvovao u ovoj raboti, nego su se Ivanjičani borili za boje svog kluba, a ne nekog trećeg", stoji na sajtu Inđije umesto klasičnog izveštaja.
A evo i najzanimljivijih momenata sa današnjeg susreta:
