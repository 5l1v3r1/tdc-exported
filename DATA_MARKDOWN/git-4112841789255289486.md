
# TOP 10: Títo mladí slovenskí interpreti aktuálne stoja za pozornosť

Published at: **2019-11-03T08:26:00+00:00**

Author: **Viktor Kniš**

Original: [REFRESHER](https://refresher.sk/70138-TOP-10-Tito-mladi-slovenski-interpreti-aktualne-stoja-za-pozornost)


        Pripravili sme si pre teba výber desiatich interpretov, ktorí síce nepatria medzi nováčikov, určite by si však mal mať prehľad o ich tvorbe aj budúcich projektoch.
      
Slovenský rap sa za posledných pár rokov výrazne zmenil a nabral výrazne odlišné kontúry. Dobrou správou je, že v porovnaní s obdobím okolo roku 2016 sa mu chce venovať menej príživníkov a zároveň to viac mladých interpretov myslí naozaj vážne. Uvedomili si dôležitosť toho odlíšiť sa od svojich kolegov, ktorí už na scéne pôsobia a našli si svoju cestu, ktorá je síce ešte nevyšlapaná, určite však má zmysel. 
V nasledujúcich riadkoch si zhrnieme 10 podľa nášho názoru najperspektívnejších slovenských raperov súčasnosti. Niektorí z nich síce vekom nie sú najmladší, do úvahy však berieme hlavne to, ako dlho sa tvorbe venujú a koľko nám jej už priniesli. Do úvahy sme teda nebrali napríklad ani Haha Crew, ktorí sú služobne najstaršími v rámci celej pomyselnej novej vlny. 
Každý z nasledujúcich interpretov dáva svojej cieľovej skupine niečo iné, či už hudobne, alebo lyricky. Ide o náš subjektívny výber, zároveň budeme radi, keď nám v komentároch napíšeš, akých služobne mladších interpretov sleduješ ty a prečo sa s nimi dokážeš stotožniť. 
AstralKid22 prenikol na rapovú scénu z tej producentskej, keďže pôvodne si jeho tvorbu mohol sledovať pod pseudonymom Conspiracy Flat. Po odchode z Pil Cho Comebackgangu vytvoril spoločne s ďalšími interpretmi novú platformu, ktorá dáva možnosť aj ďalším v ich vlastnom štúdiu tvoriť vlastnú hudbu, práve Astral sa však stal pomyselným lídrom, ktorý mal možnosť spolupracovať napríklad už aj na Nik Tendovom najnovšom počine. Jeho tvorba sa nesie v duchu nového zvuku, je veľmi dobre zvládnutá hudobne a má všetko, čo mladý poslucháč v dnešnej dobe očakáva. 
