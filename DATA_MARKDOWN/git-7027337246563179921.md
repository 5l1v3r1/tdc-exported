
# آتش‌سوزی در انبار یک نشر(+عکس)

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696556/%D8%A2%D8%AA%D8%B4%E2%80%8C%D8%B3%D9%88%D8%B2%DB%8C-%D8%AF%D8%B1-%D8%A7%D9%86%D8%A8%D8%A7%D8%B1-%DB%8C%DA%A9-%D9%86%D8%B4%D8%B1-%D8%B9%DA%A9%D8%B3)


        این‌که چرا این آتش‌سوزی اتفاق افتاده برای من هم  جای سوال دارد؛ این‌که آیا اتصال برق بوده، یا کار انسانی بوده،  هنوز برای من نامشخص است. انبار ما در نزدیکی زندان زنان قرچک واقع شده است؛
      
فرهاد تیمورزاده از آتش‌سوزی انبار انتشاراتش و برآورد خسارت حدود ۲۵ میلیارد تومانی این نشر خبر داد.
 
سوله مجاور ما ساعت ۵ صبح متوجه می‌شود که انبار ما آتش گرفته است. این‌ را که آتش‌سوزی از چه ساعتی آغاز شده و منشأ آن چیست نمی‌دانیم. چیزی که آتش‌نشان‌ها مطرح می‌کنند، اتصال برق است.
 
اما این مانند حرف پزشکانی است که درد بیمار را تشخیص نمی‌دهند و می‌گویند عصبی است. با توجه به چیزی که انباردار سوله مجاور می‌گوید از صدای شکستن شیشه متوجه آتش‌سوزی شده‌اند، اگر موضوع اتصال برق بوده باشد یکی دو ساعت قبل آن، این اتفاق آغاز شده است. در عین حال انباردار من سیستم برق را قطع کرده و خارج شده بود.
تیمورزاده درباره برآورد خسارت ناشی از این اتفاق، بیان کرد: نزدیک ۲۴ میلیارد تومان و نیم کتاب و پوستر در انبار داشتیم. موارد دیگری مانند قفسه‌، کارت‌خوان‌، نایلکس و چیزهای دیگر هم بود. حتی زینک‌های ما نیز در آن‌جا بود. البته هرچه زینک که می‌شد باطل کرد، فروخته بودیم.
 
اما زینک‌هایی که می‌توانست مورد استفاده قرار بگیرد مانند کتاب‌های کودک‌ و نوجوان، پوسترها و کتاب‌های عمومی همه آن‌جا بودند که در آتش‌سوزی منهدم شده‌اند. بدون درنظر گرفتن ارزش خود زینک‌ها، نزدیک ۲۵ میلیارد تومان به بهای پشت جلد کتاب‌ها خسارت دیده‌ایم. البته شاید حدود سه‌ میلیارد تومان از کتاب‌ها (به قیمت پشت‌ جلد) را در یک ماه آینده روانه خمیرسازی می‌کردیم، اما ۲۱ میلیارد تومان از کتاب‌ها در ارزش قبلی خودشان بودند.
این ناشر  در ادامه گفت: درست است که الان صفر شده‌ایم اما هنوز بنیه فعالیت داریم. خدا را شاکریم که این بلا به جان کسی از نزدیکان و همکاران‌مان نخورده است و ما هنوز می‌توانیم فعالیت کنیم. اعتبار انتشارات تیمورزاده سرجای خودش است  و تجربه این‌ سال‌ها نیز وجود دارد. ما برنامه بلندمدت پنج‌ساله‌ای را برای‌ این‌که به نقطه اول بازگردیم درنظر گرفته‌ایم.
 
همچنین برنامه میان‌مدت یک‌ساله و برنامه کوتاه‌مدت چهار ماه تا نمایشگاه کتاب امسال داریم که بتوانیم ۱۵۰ عنوان از محصولات پزشکی دانشگاهی، پزشکی عمومی و کودک و نوجوان و پوستر را به نمایشگاه برسانیم. امیدواریم تا یک سال آینده یک‌سوم این‌ها را به نتیجه برسانیم.
 
ظرف پنج سال هم در عین این‌که کارهای نو و جدید داشته باشیم، به نقطه اول بازگردیم؛ البته اگر خدای عالم این مشیت را کرده باشد. تأکید خودمان بر حرکت و فعالیت است. «ما زنده به آنیم که آرام نگیریم / موجیم که آسودگی ما عدم ماست».
