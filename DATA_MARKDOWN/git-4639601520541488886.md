
# Παπαγγελόπουλος : Ζητά εξαίρεση 4 βουλευτών από την Προανακριτική

Published at: **2019-11-07T08:02:00+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/07/politics/papaggelopoulos-zita-eksairesi-4-vouleyton-apo-tin-proanakritiki/)

Δυναμιτίζεται η  πολιτική αντιπαράθεση ανάμεσα στην κυβέρνηση και τον ΣΥΡΙΖΑ με αφορμή την Προανακριτική για την Novartis , μετά και τη δήλωση του  πρώην αναπληρωτή υπουργού Δικαιοσύνης Δημήτρη Παπαγγελόπουλου ότι θα ζητήσει την εξαίρεση βουλευτών της Νέας Δημοκρατίας αλλά και του Κινήματος Αλλαγής από τις εργασίες της Προανακριτικής Επιτροπής της Novartis.
Στη συνέχεια, ο συνήγορος του κ. Παπαγγελόπουλου, Δημήτρης Τσοβόλας, σε τοποθέτησή του στον Alpha 98,9, τόνισε πως θα καταθέσει αίτημα και υπόμνημα εξαίρεσης τεσσάρων μελών της Προανακριτικής Επιτροπής για τη Novartis.

        Προανακριτική για Novartis : Τι ετοιμάζουν Πολάκης – Τζανακόπουλος στη συνεδρίαση
      
Σύμφωνα με τον κ. Τσοβόλα το αίτημα θα στρέφεται κατά των βουλευτών της ΝΔ και του ΚΙΝ.ΑΛ., Θανάση Πλεύρη, Κώστα Καραγκούνη, Κωνσταντίνου Κυρανάκη και Βασίλη Κεγκέρογλου, αντίστοιχα.
«Η απόφαση για εξαίρεση Πολάκη – Τζανακόπουλου είναι αυθαίρετη”, δήλωσε ο κ. Τσοβόλας και πρόσθεσε “είναι παράνομη και θα οδηγήσει σε ακύρωση της διαδικασίας. Δεν είναι δυνατόν η επιτροπή που λειτουργεί ως εισαγγελέας να κάνει αίτηση εξαίρεσης των μελών της και να αποφασίζει η ίδια που κάνει την αίτηση. Αυτό μπορεί να δημιουργήσει πρόβλημα για να μην προχωρήσει η διαδικασία».
Μετά και από αυτή την εξέλιξη, με ιδιαίτερο ενδιαφέρον αναμένεται η σημερινή συνεδρίαση της Προανακριτικής για Novartis καθώς θα φανεί εάν ο ΣΥΡΙΖΑ και ειδικότερα οι βουλευτές Παύλος Πολάκης και Δημήτρης Τζανακόπουλος – οι οποίοι έχουν εξαιρεθεί από μέλη της επιτροπής – θα επιχειρήσουν να τινάξουν τη διαδικασία στον αέρα.
Λίγες ώρες μετά την απόφαση της Προανακριτικής να εξαιρέσει τους δύο βουλευτές του ΣΥΡΙΖΑ, η αξιωματική αντιπολίτευση με οργισμένες αντιδράσεις απειλούσε ότι Πολάκης και Τζανακόπουλος δεν πρόκειται να αποχωρήσουν.
Ωστόσο, τις τελευταίες ώρες ο ΣΥΡΙΖΑ φαίνεται να ρίχνει τους τόνους. Είναι χαρακτηριστικό ότι χθες, ο Δημήτρης Τζανακόπουλος αναφερόμενος στο θέμα είπε πως «εμείς δεν πρόκειται να κάνουμε εξαλλοσύνες».
Το βέβαιο είναι ότι οι δύο βουλευτές θα παρευρεθούν στη συνεδρίαση της Προανακριτικής και μένει να δούμε πως θα χειριστούν το θέμα και οι δύο πλευρές. Ο πρόεδρος του ΣΥΡΙΖΑ τις τελευταίες ημέρες στήριξε τους δύο βουλευτές κάνοντας λόγο για αντιδημοκρατική απόφαση από την πλευρά της πλειοψηφίας των μελών της Προανακριτικής να τους εξαιρέσει.
Το ερώτημα είναι εάν οι δύο βουλευτές προχωρήσουν σε μία ολιγόλεπτη καταγγελία της διαδικασίας και αποχωρήσουν ή αν θα αρνηθούν να φύγουν όπως έχει αποφασίσει η πλειοψηφία τινάζοντας έτσι τη διαδικασία στον αέρα.
Από την πλευρά του ο πρόεδρος της Βουλής Κώστας Τασούλας έχει διαμηνύσει ότι η Επιτροπή θα συνεχίσει απρόσκοπτα το έργο της.

        Μάθιου Πάλμερ : «Ζημιογόνος και προκλητική» η επέκταση τουρκικών γεωτρήσεων σε ελληνική υφαλοκρηπίδα και ΑΟΖ
      
