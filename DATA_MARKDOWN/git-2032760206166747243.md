
# Nemecká vláda chce zakázať konverznú terapiu homosexuálov, každý rok ju podstúpi asi tisíc ľudí

Published at: **2019-11-04T13:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88642)

4.11.2019 (Webnoviny.sk) – V Nemecku zverejnili návrh zákona, ktorým chce vláda zakázať takzvanú konverznú terapiu homosexuálov. Cieľom zákona je podľa nemeckých médií zastaviť skupiny ponúkajúce takéto služby maloletým osobám. Za porušenie zákona by hrozila pokuta alebo až rok odňatia slobody.
Plnoleté osoby budú môcť o konverznú terapiu naďalej požiadať, no podľa návrhu zákona budú musieť dokázať, že tak nerobia z donútenia, pod hrozbou alebo na základe podvodu.
Opatrenie oznámil nemecký minister zdravotníctva Jens Spahn, ktorý sa podľa denníka Deutsche-Welle vyjadril, že z konverznej terapie sú ľudia chorí a nie naopak.
Podľa politika z Kresťanskodemokratickej únie (CDU) nemeckej kancelárky Angely Merkelovej, ktorý je sám gej, by zákaz mohol vyslať dôležitú správu „všetkým, ktorí majú ťažkosti s ich homosexualitou„. „Je v poriadku byť tým, kým ste,“ povedal Spahn. Minister pritom plány na zákaz takýchto terapií oznámil už v júni.
Konverzná terapia je akákoľvek forma takzvanej liečby, ktorej cieľom je zmeniť sexuálnu orientáciu človeka alebo zmenšiť jeho príťažlivosť k osobám rovnakého pohlavia. Podľa odborníkov je to však zavádzajúce, pretože pre to neexistuje žiaden vedecký podklad.
Niektoré formy konverznej terapie zahŕňajú hypnózu a elektrošoky. Podľa ľudskoprávnej organizácie Nadácia Magnusa Hirschfelda v Nemecku každý rok podstúpi konverznú terapiu približne tisíc ľudí.
Viac k témam: homosexuáli, návrh zákonaZdroj: Webnoviny.sk – Nemecká vláda chce zakázať konverznú terapiu homosexuálov, každý rok ju podstúpi asi tisíc ľudí © SITA Všetky práva vyhradené.
