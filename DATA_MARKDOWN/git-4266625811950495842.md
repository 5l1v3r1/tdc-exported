
# Головред ресурсу «Букви» Рошук: Ми помітили, що Яременко часто листується у мережах знайомств

Published at: **2019-11-01T15:58:00+00:00**

Author: ****

Original: [ZIK.UA](https://zik.ua/news/2019/11/01/golovred_resursu_bukvy_roshuk_my_pomityly_shcho_yaremenko_chasto_lystuietsya_u_1681691)


        Ми не мали на меті спостерігати у Верховній Раді за народним депутатом Богданом Яременком, але так сталося, що на початку вересня наш парламентський кореспондент помітив, що він «ходить» по сайтах знайомств. Спершу ми не звернули на це увагу, але згодом помітили, що це носить системний характер.
      
Про це в ефірі інформаційно-аналітичного проєкту «Чудова четвірка» на телеканалі ZIK повідомила Катерина Рошук, головний редактор ресурсу «Букви».
Ведучий поцікавився, чим Яременко привернув увагу видання, що вони так пильно за ним стежили. У відповідь вона сказала, що мета роботи парламентського кореспондента – дивитися, що роблять усі народні депутати у Верховній Раді. Пані Рошук сказала, що у видання не було на меті спостерігати за кимось конкретним, наприклад, Яременком чи кимось іншим.
«Так сталося на початку вересня наш парламентський кореспондент помітив, що Яременко «ходить» по сайтах знайомств, дуже активно користується соцмережею Tinder, веде листування з різними жінками. Раз побачили – подумали може це епізод, буває, що цікаво людині, що це за нові соцмережі. Ми не дуже звернули на це увагу. Потім ще раз побачили, потім знову і зрозуміли, що це носить системний характер і почали вже більш ретельно за ним дивитися, і побачили те, що побачили усі», - розповіла журналістка.
Також у неї поцікавились, чи сприймаєте вона заяву Яременка, що тому, хто оприлюднив його листування, загрожує від 3 до 7 років, як погрозу. Пані Рошук відповіла, що це його право на таку реакцію.
«Якщо він вважає, що видання «Букви» вчинили злочин проти пана Яременка, він має право звернутися до правоохоронних органів та до суду. Якщо він так вирішить, то ми до цього готові. Ми готові захищати свою роботу у будь-яких судах. Це дуже тривожна заява, тому що це тиск не тільки на видання але і на усіх українських журналістів», - вважає головред «Букв».
За її словами, юристи одностайно говорять, що народний депутат у час, коли він знаходиться в сесійній залі, не є приватною особою, він людина, яка знаходиться на роботі в українського народу і повинна займатися своєю роботою.
«Вони одностайні у думці, що журналісти не порушили закон», - констатувала Катерина Рошук.
Нагадаємо, голова фракції «Слуга народу» у Верховній Раді Давид Арахамія підтримує відставку народного депутата Богдана Яременка з посади голови Комітету ВРУ з питань зовнішньої політики та міжпарламентського співробітництва.
"Я вважаю, що є три шляхи вирішення цього питання. Можуть бути, потенційних. Перший шлях - пан Яременко йде з посади глави комітету. Другий шлях, більш суворий - пан Яременко йде з фракції. Третій шлях, зовсім суворий - пан Яременко складає мандат. 3 можуть бути потенційних рішення. Не може бути такого: давайте зробимо вигляд, що нічого не було", - зазначив Арахамія.
На особисту думку Арахамії, доцільним є варіант, щоб Яременко пішов з посади голови комітету.
Нагадаємо, партія "Опозиційна платформа – За життя" у своїй заяві наголосила, що Богдан Яременко повинен піти у відставку з поста голови комітету та скласти депутатські повноваження.
