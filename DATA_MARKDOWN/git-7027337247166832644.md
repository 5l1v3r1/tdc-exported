
# دستگیری ادمین سایت شرط بندی در ایلام

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696483/%D8%AF%D8%B3%D8%AA%DA%AF%DB%8C%D8%B1%DB%8C-%D8%A7%D8%AF%D9%85%DB%8C%D9%86-%D8%B3%D8%A7%DB%8C%D8%AA-%D8%B4%D8%B1%D8%B7-%D8%A8%D9%86%D8%AF%DB%8C-%D8%AF%D8%B1-%D8%A7%DB%8C%D9%84%D8%A7%D9%85)

رئیس پلیس فتا استان ایلام از شناسایی و دستگیری عامل تبلیغات سایت‌های شرط بندی در فضای مجازی خبر داد.
سرهنگ علی جمالی در گفت و گو با خبرنگار تسنیم در ایلام، از دستگیری ادمین سایت شرط‌بندی در ایلام خبر و اظهار داشت: در پی رصد و پایش فضای سایبری توسط کارشناسان پلیس فتا در فضای مجازی، صفحه‌ای در شبکه اجتماعی اینستاگرام با موضوع تبلیغ سایت‌های قمار و شرط بندی شناسایی شد.
وی افزود: بررسی‌های نشان می‌داد، شخصی با راه اندازی صفحه‌ای در اینستاگرام اقدام به تبلیغ سایت‌های شرط بندی و ترغیب افراد به خصوص جوانان و نوجوانان می‌کرد و با طرح موضوعاتی چون درآمد ماهیانه بالا، اقدام به جذب مخاطب می‌کرد.
وی ادامه داد: بعد از هماهنگی‌های لازم با مقامات قضایی اقدامات لازم در جهت شناسایی گرداننده صفحه مورد نظر آغاز و با انجام اقدامات فنی و بررسی‌های تخصصی گرداننده صفحه مورد نظر شناسایی و دستگیر شد.
این مقام مسئول بیان کرد: از تحقیقات به عمل آمده از متهم مشخص شد، وی به انگیزه کسب درآمد مالی دست به چنین کاری زده که در نهایت پس از تکمیل تحقیقات، متهم جهت سیر مراحل قانونی تحویل مراجع قضایی داده شد.
رئیس پلیس فتا ایلام توصیه کرد: با توجه به اینکه سایت های شرط بندی و قمار غیر قانونی می باشند، کاربران حوزه فضای سایبر از ورود و عضویت در سایت های شرط بندی خودداری تا از بروز مشکلات بعدی جلوگیری کنند.
سرهنگ جمالی گفت: شهروندان عزیز می‌توانند برای کسب اطلاعات بیشتر در خصوص تهدیدات و آسیب‌های فضای سایبری به سایت پلیس فتا به آدرس www.cyberpolice.ir مراجعه کنند.
