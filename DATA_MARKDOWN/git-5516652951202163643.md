
# Μαθητές από την Κάλυμνο σχεδίασαν το drone που σώζει ζωές

Published at: **2019-11-02T18:15:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425050/mathhtes-apo-thn-kalymno-sxediasan-to-drone-poy-swzei-zwes)


        Η τεχνολογία κάνει τη ζωή μας πιο εύκολη, αλλά και αρκετά πιο ασφαλή.
      
Στα αναρίθμητα παραδείγματα πρωτοποριακής αξιοποίησης των high-tech εργαλείων και εφαρμογών απ’ όλο τον κόσμο, προστέθηκε πρόσφατα και η καινοτόμα ιδέα μιας ομάδας μαθητών από την Κάλυμνο.
Ο Γεράσιμος Μάγκος και ο Αντώνης Τρουμουλιάρης, που συμμετείχαν το 2017 στα εργαστήρια STEM, συνέλαβαν μια ευφυή ιδέα που μπορεί να βοηθήσει την καθημερινότητα κατοίκων και επισκεπτών του νησιού τους, αλλά και κυριολεκτικά να σώσει ζωές. Η κατασκευή που πρότειναν είναι ένα τηλεχειριζόμενο μη επανδρωμένο τετρακόπτερο, το οποίο θα βασίζεται σε ειδικά προγραμματιζόμενη πλακέτα arduino.
Το τετρακόπτερο που στέλνει βοήθεια από ψηλάΑν αναρωτιέσαι πώς ένα μη επανδρωμένο drone μπορεί στ’ αλήθεια να σώσει μια ζωή, οι Καλύμνιοι μαθητές μάς θυμίζουν ότι το πανέμορφο νησί τους είναι εδώ και χρόνια ένας από τους σημαντικότερους αναρριχητικούς προορισμούς στον κόσμο. Κάθε χρόνο στην Κάλυμνο συρρέουν πολλοί ντόπιοι αλλά και ξένοι τουρίστες προκειμένου να επιδοθούν στο σπορ της αναρρίχησης και της ορειβασίας σε μοναδικής ομορφιάς διαδρομές.
Επειδή, όμως, δεν τηρούν όλοι τους κανόνες ασφαλείας και αυτοπροστασίας, υπάρχει ο κίνδυνος απρόοπτων και ατυχημάτων. Σε αυτές τις περιπτώσεις, και δεδομένου ότι η πρόσβαση σε δύσβατες και βραχώδεις περιοχές δεν είναι καθόλου εύκολη, οι μαθητές σκέφτηκαν να επιστρατεύσουν τις high-tech πρώτες βοήθειες.
Όπως λένε οι ίδιοι, η ταχεία μεταφορά και παράδοση φαρμακευτικού και ιατρικού υλικού (γάζες, ενέσεις κ.ά.) έως ότου φτάσουν στο σημείο οι νοσηλευτές ή οι διασώστες, μπορεί πραγματικά να αποδειχθεί σωτήρια. Παρουσίασαν, για παράδειγμα, τη δυνατότητα αερομεταφοράς ενός ενέσιμου αντίδοτου για τσίμπημα φιδιού ή σκορπιού, σε ορειβάτη που εξέπεμψε σήμα για βοήθεια.
Χρηστικές εφαρμογές, πολύτιμη εμπειρίαΗ ιδέα των μαθητών από την Κάλυμνο μπορεί να αποδειχθεί εξίσου χρήσιμη και σωτήρια για ψαράδες, για όσους ασχολούνται με θαλάσσια σπορ, αλλά και για οποιονδήποτε έχει ανάγκη από επείγουσα ιατρική βοήθεια και βρίσκεται σε δυσπρόσιτο σημείο. Μπορεί επίσης να δώσει έμπνευση σε αντίστοιχες εφαρμογές που αξιοποιούν το στίγμα GPS του κινητού, ώστε να ειδοποιούν για βοήθεια και έκτακτη ανάγκη.
Όπως μας είπε η Γεωργία Τσιριγώτη, καθηγήτρια που επέβλεψε τις προσπάθειες σχεδιασμού του πρωτότυπου drone, «τα οφέλη των παιδιών από τα εργαστήρια STEM είναι πολύ σημαντικά.
Οι μαθητές αναγκάζονται να έρθουν σε επαφή με τα πραγματικά προβλήματα της τοπικής κοινωνίας, να σκεφθούν και να προτείνουν τρόπους επίλυσης.
Μπορεί οι κατασκευές τους να είναι σε πρωταρχικό-εκπαιδευτικό επίπεδο, αλλά τους βοηθούν να κατανοήσουν τον τρόπο λειτουργίας των αντίστοιχων εφευρέσεων, ενώ οπλίζονται με αυτοπεποίθηση ότι μπορούν να γίνουν στο μέλλον οι ίδιοι σχεδιαστές της τεχνολογίας.»
Πηγή: kalymnos-news.gr
