
# Diagnosticat a Madrid el primer cas de dengue transmès per via sexual a Europa

Published at: **2019-11-07T20:24:00+00:00**

Author: **Redacció 324**

Original: [CCMA](https://www.ccma.cat/324/diagnosticat-a-madrid-el-primer-cas-de-dengue-transmes-per-via-sexual-a-europa/noticia/2961767/)

L'Hospital Ramón i Cajal va notificar al setembre el primer contagi de dengue per transmissió sexual a Espanya i Europa. Va ser entre dos homes residents a Madrid. Segons la investigació, un d'ells va contraure la infecció en un altre país i li va transmetre a un autòcton.
El primer cas que es va detectar va ser d'un home que no havia sortit d'Espanya en els 45 dies previs al començament dels símptomes. La seva parella havia tingut un quadre semblant deu dies abans i havia viatjat a Cuba i la República Dominicana durant el període d'incubació, per la qual cosa es va considerar que es tractava d'un cas importat.
Els afectats van tenir relacions sexuals sense protecció a principis de setembre. Les mostres de semen van donar positiu i el brot del virus que es va trobar en totes les mostres és idèntica i coincideix amb la que està circulant ara mateix a Cuba.
Aquest cas és el primer de probable transmissió sexual del virus del dengue en una zona sense presència de mosquits vectors i el primer entre homes que tenen sexe entre ells.
Segons la Direcció General de Salut Pública de la Comunitat de Madrid, es tracta d'una via poc freqüent i de baixa rellevància epidemiològica, per la qual cosa el risc per a la població es considera molt baix.
El dengue és una malaltia causada per un virus que habitualment es transmet a través de la picada d'un mosquit i és endèmica en països d'Amèrica, el sud-est asiàtic i a Àfrica.
Els símptomes són malestar generalitzat, febre alta, mal de cap i una erupció a la cara que s'estén pel coll, el tòrax i les extremitats.
