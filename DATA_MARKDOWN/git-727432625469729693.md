
# Se om noen har søkt deg opp i skattelistene

Published at: **2019-11-07T18:00:00+00:00**

Author: **Eilin Lindvoll**

Original: [Dinside](https://www.dinside.no/okonomi/se-om-noen-har-sokt-deg-opp-i-skattelistene/71792135)

Skattelistene for inntektsåret 2018 er offentliggjort, noe som kommer tydelig fram i alle sakene og rangeringene om dagen hvor det står hva næringslivstoppene og kjendisene tjente og betalte i skatt i fjor.
Men, du er kanskje mer nysgjerrig på hva en søster, fetter, nabo eller kollega tjente i fjor?
De kan du også søke opp i skattelistene, men husk at de kan se at du har søkt dem opp, på samme måte som du kan se hvem som har søkt deg opp.
Stortinget har nemlig besluttet at det skal logges hvem som søker i skattelistene. Innlogging gjør at Skatteetaten kan begrense hvor mye informasjon én person kan hente, i tillegg til opplysninger om hvem som har søkt på hvem.
Når du har logget inn for å søke i skattelistene, kan du klikke på «søkestatistikk» og se hvem som har søkt på deg.
Du får se navn, fødselsår, postnummer og poststed på den som har søkt deg opp, samt tidspunktet for søket, skriver Skatteetaten.
Listen over hvem som har søkt og sett på dine opplysninger oppdateres én gang i timen.
For å søke i skattelistene må du, som sagt, logge deg inn. Det er 16 års aldersgrense for å få søke i skattelistene.
Du kan se på skattelisteopplysninger for inntil 500 personer per kalendermåned.
Det er forskjell på søk og visninger. Når du søker etter en person, får du opp en treffliste med personer som passer til søkeopplysningene dine. Først når du klikker på én person for å se skattelisteopplysningene, telles det som en visning.
Hvis du klikker på et navn, men ikke får opp noe, har du brukt opp dine 500 visninger. Du kan fortsatt søke, men får ikke vist skattelisteopplysningene. Den første dagen i ny måned nullstilles antall visninger.
Når du har 50 eller færre visninger igjen, varsles det på skjermen.
