
# برداشت 400 تن گل زعفران از مزارع قوچان

Published at: **2019-11-05T15:08:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545189.html/%D8%A8%D8%B1%D8%AF%D8%A7%D8%B4%D8%AA-400-%D8%AA%D9%86-%DA%AF%D9%84-%D8%B2%D8%B9%D9%81%D8%B1%D8%A7%D9%86-%D8%A7%D8%B2-%D9%85%D8%B2%D8%A7%D8%B1%D8%B9-%D9%82%D9%88%DA%86%D8%A7%D9%86)

رئیس اداره جهادکشاورزی قوچان گفت: از 800 هکتار سطح زیر کشت زعفران در این شهرستان بیش از 400 تن گل زعفران برداشت می شود.
به گزارش شبکه اطلاع رسانی راه دانا؛ به نقل از صبح توس، احمد کنعانی، مدیر جهاد کشاورزی قوچان ظهر امروز در جمع خبرنگاران گفت: در 800 هکتار از مزارع این شهرستان زعفران کشت شده است که پیش بینی می شود حدود 400 تن گل زعفران برداشت شود.
وی با بیان اینکه کشاورزان زعفران کار قوچانی امسال حدود 4 تن سرگل زعفران تولید می کنند، ادامه داد: طی حدود 20 روز از برداشت گل زعفران در این شهرستان برای بیش از 40 هزار نفر بصورت مستقیم و غیرمستقیم اشتغال ایجاد می شود.
وی با اشاره به برخی مشکلات پیش روی زعفران کاران و ضوررت حمایت بیشتر از کشاورزان زعفران کار قوچانی افزود: کشورهای هدف صادرات زعفران برای کیفیت زعفران اهمیت ویژه ای قائل هستند که این موضوع می بایست در فرایند تولید و فراوری این محصول بیش از پیش مورد توجه قرار بگیرد.
کنعانی با بیان اینکه در آینده ای نزدیک شرکت تعاونی زعفران کاران در این شهرستان تشکیل خواهد شد، خاطر نشان کرد: باتوجه به آغاز خرید حمایتی زعفران در استان و با توجه به پیگیری های انجام شده از سوی مسئولین ذیربط از جمله فرمانداری، جهاد کشاورزی و شرکت تعاون روستایی، مرکز خرید حمایتی زعفران در این شهرستان به زودی ایجاد می شود.
مدیر جهاد کشاورزی قوچان در پایان با بیان اینکه خرید حمایتی زعفران فقط از کشاورزان زعفران کار انجام خواهد شد، گفت: این مرکز حداکثر از 18 آبان ماه تا پایان ماه جاری نسبت به خرید سرگل زعفران اقدام خواهد کرد.
انتهای پیام/
