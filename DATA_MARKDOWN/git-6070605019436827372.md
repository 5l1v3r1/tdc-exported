
# Una cinquantena de personalitats firmen la proposta de diàleg dels comuns

Published at: **2019-11-07T10:22:03+00:00**

Author: ****

Original: [Ara.cat](https://www.ara.cat/politica/eleccions-generals-10-novembre-2019_0_2339766108.html)

Una cinquantena de personalitats de diferents àmbits han firmat la proposta de diàleg que van presentar fa dues setmanes els comuns, acompanyats del líder d'Unides Podem, Pablo Iglesias. Entre els firmants hi ha l'eurodiputada dels Verds Ska Keller, l'exfiscal en cap de Catalunya, Josep Maria Mena, i l'exconseller de Justícia Josep Maria Vallès, tots tres presents en la roda de premsa d'aquest matí. "Aquestes firmes haurien de fer reflexionar la resta de partits, especialment ERC i el PSC", ha afirmat el candidat d'En Comú Podem, Jaume Asens. L'exconseller d'Educació i Universitats Joan Manuel del Pozo, el catedràtic de dret constitucional Javier Pérez Royo i la catedràtica de dret penal Mercedes García Arán. 
"Davant la falta d'ambigüitat del PSC, creiem que és l'hora d'assumir el compromís amb el diàleg", ha afegit el candidat dels comuns. "No és un problema judicial, és un problema polític i el primer pas és seure junts i parlar l'un amb l'altre, mirar-se a la cara i no posar-se l'un sobre l'altre", ha explicat Keller, que ha retret als líders independentistes algunes frases "que no ajuden a solucionar la situació". "El govern hauria d'utilitzar les eines que té a la mà per alliberar els presos", ha defensat.
Els comuns proposen dues meses de diàleg per abordar la qüestió catalana, les quals haurien d'acabar amb una nova proposta d'encaix de Catalunya a l'Estat que hauria de votar la ciutadania. "Només el diàleg pot desbloquejar la situació", ha afirmat Keller. En Comú Podem ha fet d'aquesta proposta de diàleg un dels pilars de la campanya, en què es volen erigir com l'únic partit que defensa un diàleg "sense exclusions", com ha dit Iglesias en diverses ocasions. En aquestes meses de diàleg, tant els comuns com Unides Podem proposarien una reforma federal de l'estat espanyol. 
Aquesta setmana la candidata d'En Comú Podem per Girona, Laura López, ha qualificat l'expresident Carles Puigdemont de " vivales" en una entrevista al Diari de Girona. Asens s'ha desmarcat de les afirmacions, que ha considerat "desafortunades". "No em sembla que sigui la millor fórmula per dirigir-se a un adversari polític", ha afirmat Asens en la roda de premsa d'aquest matí a la seu del partit. 

        La candidata d'En Comú Podem per Girona diu que Puigdemont és un "vivales"
      
En l'entrevista, López també es mostrava contrària a una amnistia per als presos independentistes perquè assegurava que implicava continuar "enganyant" la ciutadania. Asens no s'ha desmarcat d'aquestes paraules perquè considera que és el mateix que defensen els comuns. "És una solució desitjable però molt poc viable [...]. La ciutadania es mereix que es digui la veritat", ha assegurat, després de tornar a subratllar que no hi ha la correlació de forces necessària perquè una llei d'amnistia tiri endavant. Una llei que, per a Asens, hauria de controlar el TC i "està hegemonitzat per la dreta".
