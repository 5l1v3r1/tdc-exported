
# La modalità stereo arriva anche su Google Home e Home Mini di prima generazione

Published at: **2019-11-01T10:32:00+00:00**

Author: **Sergio Donato**

Original: [DDay.it](https://www.dday.it/redazione/32923/accoppiamento-stereo-prima-generazione-speaker-google-home-mini)

Il nuovo Nest Mini ha portato in Italia con sé la possibilità di accoppiarsi con un suo simile per diffondere un suono stereo. Gli utenti della prima generazione di Google Home e Home Mini però erano stati esclusi da questa opzione, almeno finora. Google ha infatti iniziato a rendere disponibile l’accoppiamento stereo anche per i dispositivi Home della prima generazione.
Non c’è una comunicazione ufficiale da parte di Google, ma la distribuzione del firmware e l’aggiornamento dell’app Home per i Google Home e gli Home Mini sembra essere già iniziata in sordina, almeno negli Stati Uniti.
La scoperta è stata infatti dei colleghi di Android Police che hanno ricevuto la piacevole sorpresa di poter effettuare l’accoppiamento stereo per il Google Home e l’Home Mini.
La funzione dovrebbe apparire all’interno delle impostazioni del dispositivo nell’app Google Home, trovando posto dopo la Modalità Notturna. Selezionando l’accoppiamento stereo, l’app chiederà con quale altro altoparlante Google effettuare l’operazione. A questo punto il LED dell’altoparlante scelto lampeggerà e l’app chiederà a quale canale stereo abbinare il diffusore: destro o sinistro.
Una volta abbinato, l’app prevede la creazione di un nuovo nome, una casa e di una stanza per la coppia di altoparlanti. Questo perché, tra i dispositivi elencati, la coppia avrà un’identità tutta sua che potrà essere scelta qualora si abbia la necessità di ascoltare il suono stereo da una sorgente audio compatibile.
In modalità di riproduzione stereo, tuttavia, il canale destro perderà l’ascolto sempre attivo dei comandi vocali, per impedire che i due altoparlanti possano sovrapporsi nella funzione di Assistente Google.
