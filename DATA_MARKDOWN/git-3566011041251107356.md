
# آمریکا از رهبری و هویت فرهنگی مردم ایران اطلاعی ندارد

Published at: **2019-11-01T17:51:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543920.html/%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%B1%D9%87%D8%A8%D8%B1%DB%8C-%D9%88-%D9%87%D9%88%DB%8C%D8%AA-%D9%81%D8%B1%D9%87%D9%86%DA%AF%DB%8C-%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D8%A7%D8%B7%D9%84%D8%A7%D8%B9%DB%8C-%D9%86%D8%AF%D8%A7%D8%B1%D8%AF)

امام جمعه مشهد گفت: آمریکا درک درستی از اسلام و اطلاعی از هویت فرهنگی مردم و رهبری ایران نداشته و ندارد.
به گزارش شبکه اطلاع رسانی راه دانا؛ آیت‌الله سیداحمد علم‌الهدی ظهر امروز در خطبه‌های نماز جمعه مشهد که در حرم مطهر رضوی برگزار شد، ضمن اشاره به اهمیت مسئله توسعه اقتصادی اظهار کرد: اگر درآمد افزایی انسان بی‌ضابطه باشد جامعه نیز فاقد امنیت و اخلاق خواهد شد؛ درآمد افزایی یکی از مصادیق تقوا، کسب مال حلال و اجتناب از کسب مال حرام است و اگر این مهم، بی‌ضابطه باشد، حدودوثغور اخلاق افراد را از میان می‌برد و عفت نیز در این جامعه وجود نخواهد داشت.
نماینده ولی‌فقیه در خراسان رضوی افزود: خداوند رزق و روزی انسان را از طریق مال حلال مقدر کرده و درواقع برای انسان رزق طیب مشخص‌شده است.
وی با اشاره به اینکه «رزق حلال» از معیارهای تقوای عملیاتی است ادامه داد: زیربنای کسب حلال، باور داشتن به خداوند متعال است.
امام‌جمعه مشهد در ادامه به دو ماه عزاداری به ساحت ولایتمدار سیدالشهدا (ع) و یاران مظلومش اشاره کرد و گفت: از این‌همه احساس، عاطفه و عشقی که از شما خواهران و برادران به محضر ولایت ابراز شد و از حضور پربرکت زائران دلداده و دل‌آکنده علی ابن موسی‌الرضا (ع) نیز در ایام شهادت حضرت باید تشکر کرد.
وی با اشاره به‌روز استکبارستیزی تصریح کرد: از روزی که جوانان مؤمن ما و دانشجویان پیرو خط امام، سفارت و جاسوس خانه آمریکا را تصرف کردند، ۴۰ سال می‌گذرد، برخی در گوشه و کنار عنوان می‌کنند بیش از ۴۰ سال دائم گفتیم «مرگ بر آمریکا» و نتیجه مرگ بر آمریکا به کجا رسید؟
آیت‌الله علم‌الهدی در خصوص نتیجه «مرگ بر آمریکا» گفتن مردم ایران بیان کرد: از روزی که جوانان ما لانه جاسوسی را تسخیر کردند، نفرین ما بر آمریکا یک مرگ زجرکش را برای آن رقم‌زده و آن‌ها روزبه‌روز بیشتر افول می‌کنند تا اینکه روزی براندازی شده و دچار فروپاشی کامل و نابودی شود.
نماینده ولی‌فقیه در خراسان رضوی عنوان کرد: ۴۰ سال پیش وقتی‌که جوانان مؤمن لانه جاسوسی را تسخیر کردند، آمریکا روی کره زمین هیبتی داشت و برابر اقدام انقلابی دانشجویان، دولت وقت استعفا داد.
وی در این خصوص افزود: دولت بازرگان، دولت موقت انقلاب بود و در مقابل این اقدام عملی جوانان انقلابی که در جهت استکبارستیزی بوده است، استعفا دادند و گفتند که وقتی بنا به چنین جنگی با آمریکا شد، یک جریان هژمونی مسلط است و نمی‌توانیم کشور را اداره کنیم. البته از اول هم نمی‌توانستند و این‌کاره نبودند اما شرایط به‌گونه‌ای شد که این دولت چند صباحی روی کار بیاید، وگرنه توانایی اداره یک کشور انقلابی را نداشتند.
نماینده ولی‌فقیه در خراسان رضوی تصریح کرد: از آن روز تا امروز، ۴۰ سال می‌گذرد و آمریکا بیش از ۴۰ بار و بلکه ۴۰۰ بار علیه ما برنامه‌ریزی کرده، اما در هر توطئه که در این ۴۰ سال داشت، شکست خورد و بیشتر آبرویش رفت.
آیت‌الله علم‌الهدی بابیان اینکه امروز اقمار آمریکا به این کشور بی‌اعتماد شده‌اند، بیان کرد: آن روز اراده آمریکا حاکم بود اما امروز اراده ملت‌ها است که غالب شده و نمونه این ذلت را در جریان جنگ یمن و حکومت سعودی شاهد هستید؛ آمریکا قصد نابودی یمن را داشت اما سعودی در حال نابودی است.
وی با بیان اینکه در دنیا کشوری پیدا نمی‌کنید که پرچم آمریکا را آتش نزنند، ادامه داد: شخصیت‌های سیاسی آمریکا در هیچ سرزمینی قدم نمی‌گذارند و در این صورت با دشنام مردم روبه‌رو می‌شوند.
امام‌جمعه مشهد با اشاره به اینکه بخشی از فلاکت امروز آمریکا ناشی از اختلال در درک ایران بود، تصریح کرد: آمریکا درک درستی از اسلام و دین نداشت؛ قرآن برایش با انجیل تحریف‌شده و مسجد و کلیسا فرقی نداشت؛ تصورش بر آن بود که می‌تواند سفره اسلام را جمع کند و از فرهنگ حاکم بر مردم ایران، هویت فرهنگی مردم و رهبری ایران اطلاعی نداشته و ندارند.
آیت‌الله علم‌الهدی بابیان تفاوت میان روحانیت شیعه و کشیش‌های مسیحی، اظهار کرد: روحانیت شیعه در مسیر بصیرت افزایی مردم تا پای جان ایستاده‌اند، آمریکا از جوان ایرانی درک نداشت و فکر می‌کرد می‌تواند با شهوت‌رانی و عیاشی او را نابود کند، اما جوان ایرانی، همان جوان هشت سال دفاع مقدس و مدافع حرم است.
عضو مجلس خبرگان رهبری با اشاره به دو عنصر توکل و توسل در سرمایه معنویت، بیان کرد: ما با توسل، خود را با اولیای خدا پیوند داده و با توکل همه‌چیزمان را به خدا واگذار می‌کنیم.
آیت‌الله علم‌الهدی با اشاره به اینکه آمریکایی‌ها ماده‌پرست هستند، ادامه داد: آن‌ها نمی‌دانستند ارتش و سپاه امروز ایران در درک و بینش به یکدیگر آمیخته هستند و از تمام عنصر ایثار و شهادت در جامعه ما خبر نداشتند. مقابل چشمان آمریکا، فقط پول و قدرت و شهوت است اما مقابل مردم ما و چشم آن‌ها، خدا و بهشت و سعادت ابدی است.
وی بابیان اینکه اروپا و اسرائیل هم نمی‌فهمند گفت: لائیک‌هایی که هر روز یکجا صف‌آرایی می‌کنند تا به‌ نظام ما لطمه بزنند این‌ها هم نمی‌فهمند که این کشور دلدادگان علی (ع) و زهرا (س) است این رمز بدبختی آمریکا است.
 
انتهای پیام/
