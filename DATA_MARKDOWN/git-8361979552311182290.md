
# Кінець епохи офшорів

Published at: **2019-11-01T08:04:00+00:00**

Author: ****

Original: [НВ](https://nv.ua/ukr/biz/markets/kinec-epohi-ofshoriv-50049876.html)


        
          Офшори під прицілом
        
      
Офшори користувались високим попитом в епоху агресивної податкової оптимізації і засекреченості бенефіціарних власників бізнесу. Сьогодні це майже утопія, але ще недавно реальні власники бізнесу могли сховатися за ланцюгом компаній-нерезидентів, приховуючи свою особистість і використовуючи безподаткові гавані. В кінці цього ланцюга обов’язково значилася офшорна юрисдикція, де відсутні податки, звітність, відсутній публічно доступний реєстр акціонерів і бенефіціарів компаній.
Офшорні компанії виконували для власників бізнесу функції «особистого гаманця», — на них акумулювалися активи і доходи. Звичайно, такі особисті доходи не декларувалися, не оподатковувалися, тобто були нелегальними.
У ланцюжку від України до офшорної компанії зазвичай використовували юрисдикцію з більш солідною репутацією. Переважно це був Кіпр, але також поширеним було використання Нідерландів, Великої Британії та ін. Вибір цих юрисдикцій був обумовлений наявністю двосторонніх конвенцій з Україною про уникнення подвійного оподаткування, які передбачають низькі ставки на репатріацію пасивних доходів (відсотки, дивіденди, роялті) і дозволяють не оподатковувати в Україні репатріацію доходів від продажу, наприклад, цінних паперів і корпоративних прав.
Таким чином, використання офшорів дійсно дозволяло мінімізувати оподаткування компаній. Але в частині особистих доходів ця схема виглядала як суцільне ухилення від податків, оскільки дохід фізичних осіб залишався персоніфікованим, не задекларованим, а значить, мав непідтверджені джерела.

        
          Офшорні схеми більше не працюють
        
      
Боротьба з ухиленнями від оподаткування набула загальносвітового тренду. Держави не хочуть миритися зі зменшенням податкових надходжень, а тому поступово впроваджують у свої правові системи інструменти боротьби зі схемами їх мінімізації.
На офшорних схемах ставлять хрест такі заходи:

        
          1. Обмін податковою інформацією
        
      
Держави збирають інформацію про фінансові операції компаній і направляють її в країну податкової резиденції бенефіціарів. Учасниками обміну на сьогодні є понад 100 країн. Наше Міністерство фінансів повідомило, що Україна приєднається до обміну з 2020 р. Тобто фіскальні органи України регулярно, в автоматичному режимі, без окремих запитів отримуватимуть від іноземних податкових органів інформацію про всі іноземні компанії, що належать українцям, їх рахунки в іноземних банках і проведені транзакції.

        
          2. Закони про контрольовані іноземні компанії (КІК)
        
      
КІК — це іноземна компанія, контрольована податковим резидентом певної держави. У кожній державі існують власні правила щодо КІК, але головний принцип завжди однаковий — доходи КІК підлягають оподаткуванню в державі, податковим резидентом якої є особа, яка її контролює. Зазначені правила вже діють в Європі, США і навіть в РФ.
Ухвалення закону в Україні є питанням часу. Слідуючи глобальному тренду, Україна змусить платити податки з доходів іноземних компаній.

        
          3. Впровадження стандартів боротьби з розмиванням оподатковуваної бази і ухиленням від податків
        
      
Україна вже взяла на себе зобов’язання імплементувати План BEPS. Це глобальний проект боротьби з ухиленням від оподаткування та виведенням грошей в офшори, який передбачає системні заходи, спрямовані, зокрема, на боротьбу зі зловживаннями, пов’язаними з використанням спеціальних режимів оподаткування та застосуванням конвенцій про уникнення подвійного оподаткування.

        
          4. Відкриття інформації про бенефіциарних власників компаній
        
      
Україна однією з перших в світі зробила публічний реєстр бенефіціарів.

        
          5. Поступове нівелювання поняття «банківська таємниця»
        
      

        
          6. Посилення процедур контролю за використанням конвенцій про уникнення подвійного оподаткування
        
      
Останнім часом існує очевидна тенденція — стрімке збільшення кількості перевірок правомірності застосування пільгової ставки податку на репатріацію доходів нерезидентів в операціях з виплати відсотків, дивідендів і роялті. Також збільшується кількість перевірок бенефіціарності нерезидента, який отримує дохід з України.
Податкові органи активно направляють запити в іноземні юрисдикції з метою перевірити, чи є нерезидент бенефіціарним власником доходу з України і, як результат, чи вправі українська компанія застосовувати пільгову ставку при репатріації такого доходу.

        
          7. Обмеження з боку банків
        
      
Стає очевидною неможливість практичного використання офшорних компаній у зв’язку з істотним посиленням банками процедур compliance. Банки відверто відмовляються працювати за наявності будь-яких ознак компаній-оболонок (shell-company), а саме:
— штучність, коли компанія існує тільки на папері, не веде реальної господарської діяльності і, головне, не платить податки;
— відсутність власного офісу та персоналу (номінального директора та секретаря недостатньо);
— відсутність фінансової звітності;
— неможливість встановити реального бенефіціара (банки вже не довіряють інформації, яку надають номінали).

        
          8. Закони про трансферне ціноутворення
        
      
Цей механізм запобігає перерозподілу прибутку на користь компаній, зареєстрованих в юрисдикціях з низьким рівнем оподаткування. В Україні такий механізм вже діє і передбачений Податковим кодексом України.
Резюмуючи всі наведені фактори, можна з упевненістю сказати, що використання офшорної компанії в структурі бізнесу вже є токсичним, а згодом стане неможливим.

        Альтернатива — створення персонального корпоративного інвестиційного фонду (КІФ).
      
