
# Był przekonany, że znajomy śpi. Usłyszał zarzut znieważenia zwłok

Published at: **2019-11-05T15:42:45+00:00**

Author: **tam/ks/kwoj**

Original: [TVN24](https://www.tvn24.pl/wroclaw,44/swidnica-od-miesiaca-odwiedzal-niezyjacego-znajomego-uslyszal-zarzuty,983093.html)

Mieszkańcy jednego z bloków w Świdnicy poinformowali służby o tym, że od dłuższego czasu nie widzieli swojego 71-letniego sąsiada. Mieszkanie mężczyzny było zamknięte. Gdy strażakom udało się wejść do środka, odkryli zwłoki lokatora.
- Zwłoki znajdowały się w znacznym stadium rozkładu. Sekcja zwłok nie wykazała w obrębie kości obrażeń ciała wskazujących na działanie osób trzecich, ale biegły - ze względu na stan zwłok - nie był w stanie podać przyczyny zgonu - mówi Marek Rusin z Prokuratury Rejonowej w Świdnicy.
Udało się natomiast ustalić przybliżony czas śmierci 71-latka. Śledczy zakładają, że mężczyzna zmarł co najmniej miesiąc przed znalezieniem zwłok.
- W trakcie wykonywanych przez nas czynności okazało się, że w okresie, w którym pokrzywdzony już nie żył, w jego mieszkaniu regularnie zapalano światło i słychać było otwieranie drzwi - relacjonuje prokurator.
Z zeznań innych lokatorów budynku wynikało, że 71-latka odwiedzał jego znajomy. I to właśnie on usłyszał zarzuty.
- Jest podejrzany o znieważenie zwłok. Naszym zdaniem wiedział o zgonie mężczyzny i nie poinformował o tym ani rodziny, ani instytucji odpowiedzialnej za pochówek - podkreśla Rusin.
Co więcej, jak twierdzą śledczy, takie działanie 58-letniego znajomego zmarłego "doprowadziło do rozkładu gnilnego, zeszkieletowania i zalęgnięcia się owadów w ciele zmarłego". - Uważamy, że takie działanie, poprzez zaniechanie, jest znieważeniem zwłok. Gdyby prawidłowo zareagował, nie doszłoby do takiej sytuacji - mówi prokurator.
58-letni podejrzany nie przyznaje się do zarzucanych mu czynów. Śledczym powiedział, że rzeczywiście odwiedzał swojego znajomego. - Jednak - jak twierdzi - był przekonany, że mężczyzna śpi. Sam zresztą także nocował w mieszkaniu zmarłego - informuje Rusin.
58-latkowi grozi kara do dwóch lat więzienia. Zastosowano wobec niego dozór policyjny.

        Do zdarzenia doszło w Świdnicy:
      
Mapy dostarcza Targeo.pl
