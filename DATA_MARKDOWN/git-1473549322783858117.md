
# Kłęby pary, strugi wody, auta w wielkich wyrwach. Asfalt roztopił się jak ser na ogniu

Published at: **2019-11-06T20:37:23+00:00**

Author: **tas//rzw**

Original: [TVN24](https://www.tvn24.pl/wiadomosci-ze-swiata,2/w-centrum-kijowa-pekla-rura-z-goraca-woda,983487.html)

"Przeklęte skrzyżowanie" - komentował wtorkową awarię portal kyiv.depo.ua. Napisał, że "asfalt w miejscu pęknięcia rury roztopił się jak ser na ogniu", a "skrzyżowanie ulic Szoty Rustawelego i Saksahanskiego przypomina garnek z ukropem".
Do awarii sieci ciepłowniczej w Kijowie doszło we wtorek po godzinie 16 czasu lokalnego (godz. 15 w Polsce). W  powstałe w jezdni wyrwy wpadły dwa samochody.
Państwowa firma Kyivteploenergo, odpowiadająca za dostawy ciepłej wody i energii, podała, że pękła rura o średnicy 700 milimetrów. Naprawa awarii ma potrwać do piątku.
Firma zapewniła też, że kierowcy samochodów, które zapadły się wraz z jezdnią, nie odnieśli obrażeń, ale świadek zdarzenia opowiadał, że widział poparzone nogi jednego z mężczyzn.
Kursujące w okolicy trolejbusy i autobusy zmieniły trasę. Na ulicach utworzyły się korki.
Ukraińskie media przypomniały, że podobna awaria na skrzyżowaniu ulic Szoty Rustawelego i Saksahanskiego zdarzyła się rok temu.
