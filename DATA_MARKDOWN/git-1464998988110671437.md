
# വിദ്യാര്‍ഥികള്‍ക്കെതിരായ യു എ പി എ: തിരുത്തല്‍ ആവശ്യപ്പെട്ട് സിപിഎം സംസ്ഥാന സെക്രട്ടറിയറ്റ്

Published at: **2019-11-03T19:54:00+00:00**

Author: **Sreehari**

Original: [Anweshanam | Part of A.N.N News Private Limited](http://anweshanam.com/index.php/kerala/news/cpim-state-secretariat-against-uapa-against-students)

തിരുവനന്തപുരം: മാവോയിസ്റ്റ് ബന്ധമാരോപിച്ച്‌ കോഴിക്കോട് രണ്ടു വിദ്യാര്‍ഥികളെ യുഎപിഎ ചുമത്തി അറസ്റ്റ് ചെയ്ത നടപടിക്കെതിരേ സിപിഎം സെക്രട്ടേറിയറ്റ്. അറസ്റ്റ് ചെയ്യപ്പെട്ടവര്‍ക്ക് യുഎപിഎ ചുമത്തരുതെന്ന നിലപാടാണ് സിപിഎമ്മിനുള്ളതെന്ന് പ്രസ്താവനയില്‍ വ്യക്തമാക്കി. യുഎപിഎ കേസിലെ വിമര്‍ശനങ്ങള്‍ രാഷ്ട്രീയ ലക്ഷ്യത്തോടെയാണെന്ന് സിപിഎം പുറത്തുവിട്ട പ്രസ്താവനയില്‍ വിശദീകരിക്കുന്നുണ്ട്.
എല്‍ ഡി എഫ് ഭരണത്തില്‍ ഒരു നിരപരാധിക്ക് എതിരെയും യു എ പി എ ചുമത്തുന്നത് അംഗീകരിക്കാനാകില്ല. എല്‍ ഡി എഫ് സര്‍ക്കാര്‍ അധികാരത്തില്‍ വന്നതിന് ശേഷം യു എ പി എ ചുമത്താന്‍ അനുമതി നല്‍കിയിട്ടില്ല. എന്നാല്‍ പോലീസിന്റെ നടപടി ഇപ്പോള്‍ സര്‍ക്കാറിനെതിരായി തിരിച്ചുവിടാനുള്ള പ്രചരണങ്ങള്‍ രാഷ്ട്രീയ ലക്ഷ്യത്തോടു കൂടിയുള്ളതാണെന്നും ഇവര്‍ പറഞ്ഞു.
വിഷയത്തില്‍ പൊലിസിനോട് മുഖ്യമന്ത്രി വിശദീകരണം തേടി. വിദ്യാര്‍ഥികള്‍ക്കു നിയമസഹായം നല്‍കില്ലെന്നു വ്യക്തമാക്കി സി.പി.ഐ.എം കോഴിക്കോട് ജില്ലാ സെക്രട്ടറി പി. മോഹനന്‍ രംഗത്തെത്തിയതിനു പിന്നാലെയാണ് സംസ്ഥാന നേതൃത്വം നിലപാട് വ്യക്തമാക്കിയത്. 
