
# НАЗК виявило понад сотню порушень законодавства у сфері запобігання корупції за жовтень

Published at: **2019-11-07T08:22:00+00:00**

Author: ****

Original: [ZIK.UA](https://zik.ua/news/2019/11/07/nazk_vyyavylo_ponad_sotnyu_porushen_zakonodavstva_u_sferi_zapobigannya_koruptsii_1685593)


        Національне агентство з питань запобігання корупції у жовтні 2019 року зафіксувало ознаки 104 порушень законодавства у сфері запобігання корупції.
      
Про це повідомляє пресслужба агентства.
Зазначається, що уповноважені особи Національного агентства склали та направили до суду 70 протоколів про адміністративні правопорушення.
«З них: 9 адмінпротоколів за недотримання вимог щодо запобігання та врегулювання конфлікту інтересів, 1 адмінпротокол – щодо порушення обмежень стосовно сумісництва та суміщення з іншими видами діяльності, та 2 адмінпротоколи – щодо невиконання законних вимог Національного агентства», – сказано у повідомленні.
Також за порушення термінів подання декларацій складено 6 адмінпротоколів, за несвоєчасне подання або неподання повідомлень про суттєві зміни у майновому стані – 6 адмінпротоколів, 4 адмінпротоколи – за декларування недостовірних відомостей на суму від 100 до 250 прожиткових мінімумів для працездатних осіб.
Крім того, за порушення порядку подання звіту політичної партії Національне агентство направило до суду 35 адмінпротоколів, за порушення порядку надання або отримання внеску на користь політпартії – 5 адмінпротоколів. Крім того, за невиконання законних вимог Національного агентства направлено до суду 2 адмінпротоколи.
«Національне агентство затвердило 26 обґрунтованих висновків про виявлені ознаки правопорушень, пов’язаних з корупцією. З них: за результатами перевірок у 20 деклараціях виявлено недостовірні відомості на суму понад 250 прожиткових мінімумів для працездатних осіб – загалом на понад 193 млн грн, а також встановлено ознаки умисного неподання 6 декларацій», – додали в агентстві.
У НАЗК повідомили, що в жовтні затверджено 102 рішення про результати повних перевірок декларацій.
Національне агентство також направило 8 приписів. З них: 5 приписів внесено за результатами моніторингу дотримання законодавства про конфлікт інтересів та інших обмежень щодо запобігання корупції, 3 приписи – за результатами перевірок державних органів.
«Загалом з початку року Національне агентство зафіксувало 2497 порушень антикорупційного законодавства», – підсумували у відомстві.
Раніше повідомлялося, що Національне агентство з питань запобігання корупції нагадало керівнику Офісу президента України, яким наразі є Андрій Богдан, про своєчасне подання декларації.
