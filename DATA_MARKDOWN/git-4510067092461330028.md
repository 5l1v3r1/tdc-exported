
# Una dintre propunerile PNL a trecut: Adina Vălean a fost acceptată pentru funcţia de comisar european

Published at: **2019-11-06T18:35:00+00:00**

Author: ****

Original: [Bihoreanul](https://www.ebihoreanul.ro/stiri/ultima-or-31-35/una-dintre-propunerile-pnl-a-trecut-adina-valean-a-fost-acceptata-pentru-functia-de-comisar-european-152613.html)


        Preşedinta Comisiei Europene, Ursula vor der Leyen, a acceptat-o, miercuri după amiaza, pe Adina Vălean, una dintre cele două propuneri făcute de PNL pentru funcţia de comisar european.
      

        PNL-ista Adina Vălean va prelua portofoliul Transporturilor în cadrul Comisiei Europene, alocat României.
      
Premierul Ludovic Orban a anunţat miercuri după şedinţa de guvern că face două nominalizări pentru această funcţie, mai precis europarlamentarii Siegfried Mureşan şi Adina Vălean. 
"România a numit azi doi candidaţi pentru postul de comisar. Amândoi candidaţii au susţinut interviuri cu preşedintele ales şi au performat bine. Preşedintele-ales al Comisiei Europene a decis ca Adina Vălean să preia portofoliul Transporturilor. Vălean este un experimentat europarlamentar, care a condus deja Comisia ENVI şi este în prezent preşedintele Comisiei ITRE. În cariera sa, ea a adunat experinţă pe teme legate de portofoliul Transporturi. A fost raportor pentru "Connecting Europe Facility", care susţine infrastructura în domeniile transport, energie şi servicii digitale", a declarat, pentru G4Media.ro, un purtător de cuvânt al Comisiei Europene. 
Potrivit G4Media.ro, marţi seară, liderul grupului socialiştilor din Parlamentul European, al doilea ca număr de mandate după PPE, a avertizat-o pe Ursula von der Leyen că grupul va vota împotriva Comisiei Europene dacă nominalizarea României pentru postul de comisar european nu va fi femeie.
Votarea noii Comisii Europene este prevăzută să aibă loc în sesiunea plenară de la Strasbourg, pe data de 27 noiembrie.
Adina Vălean (51 de ani), este membru al Parlamentului European din 2007, odată cu aderarea României la Uniunea Europeană. Portalul Votewatch.eu a plasat-o pe locul 4 în topul celor mai influenţi europarlamentari în ultima legislatură. A fost vicepreşedinte al Parlamentului European şi a contribuit, în 2009, la diminuarea tarifelor pentru traficul de internet în regim de roaming.
Ea este soţia fostului preşedinte al PNL, Crin Antonescu.
Adina Vălean a fost deputat în Parlamentul României în legislatura 2004-2008, ales pe listele PNL, dar la data de 30 noiembrie 2007 a demisionat pentru a pleca la Bruxelles.  
Până în 1997, Adina Vălean a fost profesor de matematică. Potrivit Adevărul.ro, în 1997, a devenit director pentru relaţia cu Direcţiile Judeţene pentru Tineret şi Sport  în Ministerul Tineretului şi Sportului, condus la acea vreme de Crin Antonescu, care ulterior i-a devenit soţ. Din 1999 până în 2001 a lucrat în organizaţii non-guvernamentale, ca director de programe al Asociaţiei Române pentru Libertate şi Dezvoltare şi ca director general al Fundaţiei "Institutul pentru Liberă Iniţiativă".
Europarlamentarul este membru PNL din 1999.
