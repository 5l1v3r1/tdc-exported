
# تصویر واقعی مردم تبریز/ گل‌آلودی آب به نفع کیست؟

Published at: **2019-11-05T15:24:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545185.html/%D8%AA%D8%B5%D9%88%DB%8C%D8%B1-%D9%88%D8%A7%D9%82%D8%B9%DB%8C-%D9%85%D8%B1%D8%AF%D9%85-%D8%AA%D8%A8%D8%B1%DB%8C%D8%B2--%DA%AF%D9%84-%D8%A2%D9%84%D9%88%D8%AF%DB%8C-%D8%A2%D8%A8-%D8%A8%D9%87-%D9%86%D9%81%D8%B9-%DA%A9%DB%8C%D8%B3%D8%AA-)

معدود طرفدارنماهای تیم‌های تبریزی که در این چند روز کل هوادارن را به لامذهبی و ضد ایرانی بودن نشان داده‌اند نه نماینده هوادارانند و نه نماینده مردم تبریز و آذربایجان.
به گزارش شبکه اطلاع رسانی راه دانا؛ به نقل از آناج؛ یک بازی حساس، هیجانی و پرچالش تاریخی؛ دست در دست هم می‌دهد که بازی تراکتور با تیم تهرانی چون استقلال نه تنها رکورد هوادار و حساسیت را بزند بلکه به سرتیتر چندروزه خبرگزاری‌ها تبدیل شود اما ادامه دار بودن خبرها تنها به خود بازی مربوط نیست بلکه به حواشی پس از آن باز می‌گردد.
مشخص است که در ابتدای کار نباید مشکلات و حواشی به وجود آمده را تنها در تبریز جست‌وجو و فقط هواداران ترک زبان را متهم کرد، بلکه نقش برخی از تماشاگرنماهای تهرانی که همواره در مقابل تیم های شهرستانی قصد ایجاد اختلاف و تشنج دارند نیز می بایست تعیین و برخورد مقتضی با آن ها صورت پذیرد.
آنچه در بازی چند روز قبل تراکتور و استقلال موجب ایجاد موج فزاینده نگرانی در شبکه های اجتماعی شد را نیز باید در همین تنش‌ها و تحریکات موجود در تهران و تبریز جست‌وجو کرد. عده‌ای قلیل، که تعدادشان شاید به 150 هم نرسد در برابر بیش از 80هزار تماشگر پرشور، با احساس و معتقد دست به برخی شعارها زدند که نه‌تنها در مقاطع کوتاهی از بازی این اتفاق رخ داد بلکه با عدم استقبال دیگر هواداران رفته رفته به سکوت ختم شد.
اما چندروزی است که برخی از رسانه‌ها که اتفاقا در ندیدن بسیاری از اشتباهات هوادارنماهای تهرانی ید بیضایی دارند، شعار چند منحرف و هیجان زده را به کل ورزشگاه، هواداران و مردم آذربایجان تعمیم می‌دهند.
تصویر واقعی مردم تبریز و آذربایجان
یکی از فعالین مجازی در استوری خود به کنایه خطاب به برخی از مدعیان که در پی دامن زدن به حواشی هستند نوشت: «آذربایجان و تبریز را با شعار چند تماشگرنما آنهم در فضای هیجانی نسنجید. تنها روایت یک بُعد از چهره آذربایجان برای تنویر افکار کافی است و آن اینکه؛ در 5 سال گذشته آذربایجان شرقی رتبه اول کمک به جبهه مقاومت جهانی را داشته است. این تصویر واقعی تبریز و آذربایجان است، بقیه تصاویر نه ماندگارند و نه واقعی.»
 
حتی بسیاری از آن تعداد معدود هوادارنمایی که تحت تاثیر جو استادیوم و حواشی و تحریکات قبل از بازی، اقدام به سر و صدا هنگام پخش قرآن یا سرود ملی می‌کنند نیز ریشه محکم اعتقادی است. اکثر جوانان تبریزی و آذربایجانی با امام حسین(ع)، اهل بیت و قرآن، از همان کودکی مانوس و همراهند و شاید هیچگاه در فضایی عادی و بدور از هیجانات، کوچکترین جسارتی را به مقدسات خود برنتابند.
دلیل اصلی شکاف قومی و اعتقادی
نکته بسیار مهم در شکاف‌های قومی و عقیدتی، سلیقه‌ای شدن پرداخت و برخورد با کسانی است که به افزایش این شکاف ها دامن زده و احساس این موضوع توسط ساکنین غیرمرکز نشین، ناخودآگاه موجب تحریک و افزایش گسست‌های اعتقادی و قومی گردیده است.
بسیاری از رسانه‌های مرکز نشین، همانطورکه در بالا گفته شده، به راحتی و بی هیچ پرداخت و مطالبه‌ای از کارهای زشت، تحریک آمیز و منزجرکننده محدود تماشاگرنماهای تهرانی در مواجهه با تیم‌های شهرستانی به جزئیات محدود حواشی در ورزشگاه‌های شهرستانی توجه می‌کنند، غافل از اینکه یکی از اصلی ترین عوامل ایجاد شکاف و تهییج شهرستانی‌ها در وهله اول اقدامات اندک هوادارنماهای تیم های معروف تهرانی و بعد از آن عدم پرداختن و پیگیری این کارهای زشت و همچنین عدم مقابله و برخود با برهم زنان امنیت روانی و سیاسی کشور است.

        آب گل آلود
      
بارها تجربه شده است که تحریک و تهییج هوادارنماهای تهرانی در ورزشگاه آزادی در کنار عدم پیگیری رسانه‌ای و انتظامی، نتیجه خود را در تبریز یا دیگر شهرستان ها بخوبی نشان داده و افراد همیشه در صحنه منتظر برای گرفتن ماهی از آب گل آلود را به مقصود خود رسانده است.
 
یکی دیگر از کاربران مجازی نیز با انتشار استوری زیر، از بی توجهی رسانه‌های مرکز نشین به اتفاقات پیرامون خود و پررنگ نشان دادن حواشی کوچک شهرستان ها گله کرده است.

        قضاوت ممنوع
      
این حواشی و اتفاقات نیز هرچه بود گذشت، مانند بسیاری دیگر از حواشی گذشته اما یادآوری دو نکته بسیار مهم و ضروری است، اولا ریشه بسیاری از حواشی را نه در شهرستان‌ها بلکه در جای دیگر باید جست‌وجو کرد و دوم اینکه، معدود طرفدارنماهای تیم‌های تبریزی که در این چند روز کل هوادارن را به لامذهبی و ضد ایرانی بودن نشان داده‌اند نه نماینده هوادارانند و نه نماینده مردم تبریز و آذربایجان.
اسماعیلی، سخنگوی قوه قضاییه نیز در همین راستا گفته است: مردم آذربایجان از زمره دلدادگان به کشور هستند؛ اینکه در یک جمعیت چند هزار نفری چند نفر تخلفی انجام دادند را نباید به تمام افراد تسری داد. 
سابقه مردم تبریز هم در وطن پرسی و هم در اعتقادات، سابقه روشن و درخشانی است. در لابه لای کتاب تاریخ صدساله ایران اسلامی، صفحات متعددی از اقدام مردم غیور ترک برای دفاع از کشور و اعتقادات و مذهب شیعی به چشم خورده و خواهد خورد پس نباید به همین راحتی قضاوت کرد.
انتهای پیام/ 
