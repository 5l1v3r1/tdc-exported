
# Киян попереджають про сильний вітер та просять не паркуватись під деревами

Published at: **2019-11-04T10:08:00+00:00**

Author: ****

Original: [DT.ua](https://dt.ua/UKRAINE/kiyan-poperedzhayut-pro-silniy-viter-ta-prosyat-ne-parkuvatis-pid-derevami-328373_.html)

Погіршення погодних умов та посилення вітру очікують у Києві сьогодні, 4 листопада. Як повідомило управління з питань цивільного захисту КМДА з посиланням на дані Українського гідрометцентру, у столиці очікуються пориви вітру 15-20 м/с. що відповідає жовтому рівню небезпеки.
В КМДА закликали мешканців міста бути обережними, щільно закрити усі вікна будинків, прибрати з балконів і лоджій предмети, які можуть випасти назовні, триматися подалі від рекламних щитів, ліній електропередачі, дерев, уникати перебування поблизу великих дерев, особливо тополь, а також не паркувати поруч із ними автотранспорт.
Також про ускладнення погодних умов попередили в ДСНС України. Сильні пориви вітру можливі по всій країні, а вдень на Закарпатті та в Карпатах очікується значний дощ.
Зазначимо, що на вихідних холодне повітря почало  відступати з України на схід, а з південного заходу Європи перемістилася велика тепла повітряна маса.
