
# Uluslararası Af Örgütü'nden Barış Pınarı Operasyonu raporu

Published at: **2019-11-01T01:01:13+00:00**

Author: **Euronews **

Original: [euronews](https://tr.euronews.com/2019/11/01/uluslararas-af-orgutu-turkiye-muhalifleri-susturmak-icin-baris-pinar-operasyonunu-kullandi)

Türkiye'de Barış Pınarı Harekatı aleyhine sosyal medyada paylaşımlar yapan çok sayıda kişi gözaltına alındı. Konuya ilişkin "Şikayet Edemiyoruz" adlı rapor hazırlayan Uluslararası Af Örgütü, baskı politikasının Barış Pınarı Operasyonu'yla harmanlandığını savunuyor.
Raporda, "terör" suçlarının yöneltildiği gazetecilerin, aktivistlerin ve sosyal medya kullanıcılarının keyfi gözaltılara, cezai soruşturmalara ve seyahat yasaklarına maruz kaldığı ve suçlu bulunmaları halinde uzun hapis cezaları ile karşı karşıya kalabilecekleri uyarısında bulunuldu.
"Tanklar Suriye'nin kuzeyine doğru ilerlerken iktidar da durumdan faydalanıp, basındaki, sosyal medyadaki hatta sokaktaki muhalif sesleri susturma fırsatı yakaladı. Kürtler konusunda hak ve politikalar üzerine kritik tartışmalar çizgiyi aşma olarak görüldü" diyor örgütün Avrupa Sorumlusu Marie Struthers.
Askeri operasyona dair kullanılan dilin sıkı gözlem altına alındığını ifade eden Struthers, harekatla ilgili eleştirilerini dile getirenler hakkında terörle mücadele kapsamında soruşturma başlatıldığını da söylüyor.
10 Ekim günü, operasyonun başlamasından bir gün sonra, Radyo Televizyon Üst Kurumu (RTÜK), "Türk milletinin ve şanlı Türk ordusunun moral ve motivasyonunu olumsuz etkileyecek, terörün amacına hizmet eden eksik ya da yalan ve taraflı bilgilerle vatandaşlarımızı yanlış yönlendirebilecek yayınlar konusunda asla müsamahamız olmayacaktır" açıklamasıyla basın mensuplarını ve kuruluşlarını uyarmıştı.
Aynı gün iki gazeteci gözaltına alındı. BirGün gazetesinden Hakan Demir, gazetenin sosyal medya hesabında yaptığı Barış Pınarı Harekatı ile ilgili, NBC'ye dayandırılan bir haber yüzünden ifade vermek zorunda kaldı.
Diken internet sitesinin yazı işleri müdürü Fatih Gökhan Diler de "Suriye Demokratik Güçleri'nin iddiası: İki sivil hayatını kaybetti" başlıklı haber nedeniyle "halkı kin ve düşmanlığa tahrik etme" iddiasıyla gözaltına alındı.
Haklarında yürütülen soruşturma devam eden ve yurt dışına çıkması yasaklanan iki gazeteci serbest bırakıldı.
Rapor, 19 Ekim günü sabah saat 05.00'te polisin evine baskın düzenlediği gazeteci Nurcan Baysal'ın sözlerine de yer veriyor. "Sosyal medyada barış çağrısı yaptığım için 30 ağır silahlı ve maskeli güvenlik personelinin evimi basıp çocuklarımı korkutması bile Türkiye'de ifade özgürlüğü ihlalinin seviyesini gösteriyor."
"Şikayet edemiyoruz" adlı rapor ayrıca Özlem Oral ve Nurcan Kaya'nın gözaltına alınmasına da değiniyor.
Araştırmada bahsi geçenlerden bir diğeri de Fransa'da haftalık yayımlanan Le Point dergisi. Cumhurbaşkanı Recep Tayyip Erdoğan kendisi için "yok edici" ifadelerini kullanan Fransız dergiyi mahkemeye vermiş, yayın direktörü Etienne Gernelle ve yazarı Romain Gubert hakkında suç duyurusunda bulunmuştu.
