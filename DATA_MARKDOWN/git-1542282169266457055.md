
# ΣτΕ: Ακυρώνει την οικοδομική άδεια για εννιαώροφο ξενοδοχείο στη Μακρυγιάννη

Published at: **2019-11-01T16:12:58+00:00**

Author: **euronews **

Original: [euronews](https://gr.euronews.com/2019/11/01/ste-akyrwnei-oikodomiki-adeia-enniaorofo-ksenodoxeio-makrygianni)

Δικαιώθηκαν από την Ολομέλεια του Συμβουλίου της Επικρατείας, με την υπ΄ αριθμ. 2103/2019 απόφασή της, οι 14 κάτοικοι της περιοχής του Μακρυγιάννη, οι οποίοι ζητούσαν να ακυρωθεί η προέγκριση οικοδομικής άδειας της υπηρεσίας δόμησης του Δήμου Αθηναίων για την ανέγερση εννιαόροφου ξενοδοχείου με τρία υπόγεια και δώμα, καθώς και την επισκευή διώροφου διατηρητέου κτιρίου, στην συμβολή των οδών Τσάμη Καρατάσου και Μισαραλιώτου.
Αναλυτικότερα, η Ολομέλεια του ΣτΕ έκανε μερικά δεκτή την αίτηση των 14 περιοίκων της περιοχής του Μακρυγιάννη και ακύρωσε την σχετική προέγκριση οικοδομικής άδειας.
Όπως αναφέρεται στην απόφαση, στην προκειμένη περίπτωση, πριν την προέγκριση της οικοδομικής άδειας είχε χορηγηθεί έγκριση του υπουργού Πολιτισμού, μετά από γνωμοδότηση του ΚΑΣ. Μεταγενεστέρως όμως, η έγκριση αυτή ανακλήθηκε, μετά νεώτερη γνωμοδότηση του ΚΑΣ, για λόγους νομιμότητας.
Τελικά, η Ολομέλεια του ΣτΕ ακύρωσε την προέγκριση της οικοδομικής άδειας, καθώς «απώλεσε το νόμιμο έρεισμά της».
