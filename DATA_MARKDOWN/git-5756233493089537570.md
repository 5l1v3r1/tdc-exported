
# آگهی عجیب: بدون ضامن و سفته ۱۲۰ میلیون وام بگیرید!

Published at: **2019-11-05T04:01:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619941/%D8%A2%DA%AF%D9%87%DB%8C-%D8%B9%D8%AC%DB%8C%D8%A8-%D8%A8%D8%AF%D9%88%D9%86-%D8%B6%D8%A7%D9%85%D9%86-%D9%88-%D8%B3%D9%81%D8%AA%D9%87-%DB%B1%DB%B2%DB%B0-%D9%85%DB%8C%D9%84%DB%8C%D9%88%D9%86-%D9%88%D8%A7%D9%85-%D8%A8%DA%AF%DB%8C%D8%B1%DB%8C%D8%AF)


        در یک آگهی عنوان شده که افراد دارای خط‌های ۰۹۱۲ می‌توانند روی خط خود بدون ضامن و چک وام بگیرند.
      

        آفتاب‌‌نیوز :
      
«وام بدون ضامن، چک و سفته به دارندگان خطوط ۰۹۱۲» شاید باورتان نشود اما در یکی از سایتهای بازاریابی آنلاین این جمله درج شده بود؛ برای اطلاع از جزئیات بیشتر این آگهی با شماره تلفن درج شده تماس گرفتیم.
پاسخ دهنده در واکنش به کنجکاوی ما گفت: «در عرض ده دقیقه قرارداد می‌نویسیم و پول به حساب شما واریز می‌شود. همچنین به سفته، چک یا ضامن نیازی نیست.»
البته ماجرا به همین سادگی نبود؛ این فرد یک شرط مهم برای درخواست کنندگان وام مطرح می‌کند؛ «سند خط تلفن همراه خود را به نام من بزنید، اما خط دست صاحب شماره می‌ماند، پس از پایان اقساط مجددا سند به نام صاحب خط زده می‌شود.» او درباره میزان وام نیز می گوید: «به اندازه ۸۰ تا ۹۰ درصد ارزش خط، به شما وام می‌دهیم. به کد‌های ۱ تا ۵ وام تعلق می‌گیرد که حداقل شروع مبلغ وام برای کد یک، ۱۰ میلیون تومان است.»
او البته توضیح بیشتری نداد که با توجه به اینکه تنها به اندازه ۸۰ درصد ارزش خط، وام می‌دهد چه تضمینی است که پس از پایان پرداخت اقساط دوباره سند سیم کارت را به نام صاحب اصلی، بزند.
او ادامه داد: به کد‌های بالای پنج وام نمی‌دهیم، تنها در صورتی که کد شش، بسیار رند و ارزشی باشد، به آن وام داده می‌شود.
از او خواستیم درباره مقدار وام به کد ۴ توضیح دهد، او افزود: حداقل میزان وام ۲ میلیون تومان است، اما این مبلغ تا ۱۵ میلیون قابل افزایش است.
این آگهی دهنده درباره نحوه بازپرداخت گفت: اقساط ۴ تا ۱۲ ماهه با سود ماهیانه ۳ درصد دریافت می‌شود.
او درباره بیشترین میزان مبلغ گفت: تاکنون به یک خط کد یک، ۱۲۰ میلیون تومان وام داده ام.
