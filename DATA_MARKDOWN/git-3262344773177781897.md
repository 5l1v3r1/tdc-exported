
# Il malware Android viaggia via NFC. A rischio milioni di dispositivi

Published at: **2019-11-04T10:40:00+00:00**

Author: **Pasquale Agizza**

Original: [DDay.it](https://www.dday.it/redazione/32933/malware-android-nfc-patch-aggiornamento-ottobre-2019)

Milioni di smartphone Android sono a rischio malware a causa di un problema del servizio NFC. L’allarme viene dal ricercatore di sicurezza Yakov Shafranovich. Seppur Google sia già intervenuta con le patch di sicurezza di ottobre, resta altissimo il numero di telefoni vulnerabili a causa delle politiche di aggiornamento dei produttori. In particolare perché tali aggiornamenti di sicurezza non coprono tantissimi smartphone e tablet.
Il colpevole è il servizio Android Beam, la modalità che consente a un dispositivo Android di inviare file a un altro dispositivo nelle vicinanze utilizzando onde radio NFC. Tramite questa trasmissione, è possibile installare malware sul telefono della vittima, senza che la vittima non debba far null’altro che premere su una notifica.
Per capire bene i pericoli di questo bug dal punto di vista tecnico, bisogna fare un salto indietro al rilascio di Android 8 Oreo, che sostituiva l’opzione centralizzata per dare i permessi di installare app da fonti sconosciute con una gestione demandata alle app. Praticamente adesso possiamo scegliere app per app quali possono installare file da fonti sconosciute.
Il bug consentiva ad Android Beam di avere la massima priorità e tutti i permessi attivati, compreso quello di installare file da fonti sconosciute. Bastava, quindi, che un malintenzionato si trovasse a pochi centimetri dalla vittima per far partire il trasferimento e l’installazione del malware. Il tutto, come detto, segnalato solo da una notifica, ma senza possibilità di bloccare il processo.
Google, messa al corrente di questo comportamento anomalo di Android Beam, è subito intervenuta revocando al servizio il permesso di installare app. La correzione è stata diffusa con le patch di sicurezza di ottobre 2019, ma milioni di smartphone sono ancora in pericolo a causa delle politiche di aggiornamento dei vari produttori.
Il suggerimento è quello di disabilitare il servizio Android Beam se il produttore dello smartphone non ha ancora rilasciato le ultime patch di sicurezza. Disabilitando il servizio sarà comunque possibile continuare a pagare con lo smartphone in tutta sicurezza. 
