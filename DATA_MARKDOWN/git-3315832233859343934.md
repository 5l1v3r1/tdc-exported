
# Brexit: Boris Johnson îşi prezintă scuzele

Published at: **2019-11-03T00:00:00+00:00**

Author: **Jurnal.md**

Original: [Jurnal.md](http://jurnal.md/ro/news/351be9144c40e949/brexit-boris-johnson-isi-prezinta-scuzele.html?utm_source=RSS&utm_medium=RSS&utm_campaign=RSS)


        Premierul britanic Boris Johnson şi-a cerut scuze duminică pentru că nu a realizat Brexitul la 31 octombrie, aşa cum promisese, şi şi-a susţinut acordul de ieşire din Uniunea Europeană criticat de preşedintele american Donald Trump, informează France Presse.
      

        Întrebat dacă îşi va cere scuze de la membrii Partidului Conservator care l-au adus la putere pentru că nu şi-a respectat cuvântul, "Bineînţeles!", a răspuns premierul jurnalistei care îl intervieva pe Sky News.
      
Sosit la putere în iulie cu promisiunea unui Brexit "oricât ar costa" la 31 octombrie, Boris Johnson jurase că ar prefera să fie mai degrabă "mort în fundul unei gropi" decât să ceară o nouă amânare.
Dar el a trebuit să facă un pas înapoi şi să ceară un nou termen până la 31 ianuarie, acordul său negociat cu Bruxellesul nereuşind să treacă de parlament.
Şeful guvernului britanic şi-a exprimat duminică "profundele sale regrete".
Liderul conservator l-a criticat de altfel pe preşedintele american Donald Trump, prietenul şi aliatul său, care a apreciat joi la postul de radio britanic LBC, că acordul negociat cu Uniunea Europeană nu ar permite încheierea "unui acord comercial cu Regatul Unit", scrie Agerpres.
"Nu doresc să-l denigrez pe preşedinte, dar în această privinţă el comite o eroare evidentă. Oricine priveşte acordul nostru poate constata că este un acord excelent", a declarat Boris Johnson.
"Motivul pentru care este atât de dureros să ai această amânare nu este din cauza promisiunilor sau a ego-ului meu ori a altcuiva, ci din cauza incertitudinii pe care acesta îl semnifică pentru toată ţară. Companiile nu pot face prognoze, familiile nu-şi pot face planuri, oamenii nu ştiu când va avea loc Brexitul", şi-a exprimat regretul Boris Johnson.
Explicând temerile de o întârziere mai mare dacă laburiştii, principalul partid de opoziţie ar ajunge la putere în urma alegerilor din 12 decembrie, el a caracterizat drept "nebunească" propunerea acestui partid de a renegocia un acord de ieşire şi de a-l supune votului britanicilor.
Boris Johnson a mai declarat că el nu vede "niciun motiv" pentru a prelungi perioada de tranziţie după Brexit dincolo de data prevăzută în decembrie 2020, apreciind că negocierile comerciale "ar trebui să fie extrem de simple".
