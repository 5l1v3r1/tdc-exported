
# בית וגג לא הצליחה לגייס רוב להארכת הקרן עד 2023

Published at: **2019-11-04T00:00:00+00:00**

Author: **דותן לוי**

Original: [כלכליסט - www.calcalist.co.il](https://www.calcalist.co.il/real_estate/articles/0,7340,L-3773031,00.html)

הקרן להתחדשות עירונית - "בית וגג", לא הצליחה לגייס את הרוב הדורש על מנת להאריך את חיי הקרן בשנתיים נוספות עד 2023, מעבר למועד הנוכחי שמוגדר עד לאפריל 2021. 
הקרן שהוקמה על ידי איתי הוז, גידי מוזס ואלונה בר און בשנת 2010 ומנוהלת על ידי רונן עקביה שלחה ביום חמישי האחרון מכתב למשקיעים ובו הסבירה את כישלון ההצבעה האחרונה להארכת תקופת הפעילות של הקרן.
תוצאות ההצבעה הראו כי 77.1% מהמשקיעים בעלי זכות ההצבעה הצביעו בעד חלופת הארכת תקופת הקרן והיתרה- כ-23% הצביעו נגד מתוכם 3 משקיעים שלא הצביעו כלל ונספרו "נגד".
בהסבר הקרן למשקיעים נכתב, כי "לפי הוראות הסכם השותפות חלק מהשינויים הנדרשים לתיקון ההסכם דורשים רוב מיוחס (85%) כך שחסרים היו אחוזים בודדים להעברת ההחלטה. משמעות הדבר היא שהגם שההחלטה לא עברה, הרי שקיימת תמיכה מובהקת של מרבית המשקיעים בהארכת פעילות הקרן".

        "נבחר מספר אפשרויות חליפיות"
      
בקרן לא מתייחסים לתוצאות ההצבעה כאל תרחיש אפוקליפטי וכתבו למשקיעים, כי יבחנו יחד עם משקיעי הקרן מספר אפשרויות חליפיות כולל הכנסה של משקיעים חדשים אשר הביעו עניין להשקיע בבית וגג, ויניחו במהרה תכנית מעודכנת שתוצג למשקיעי הקרן לצורך החלטתם.
משקיעי קרן בית וגג מורכבים מגופים מוסדיים וממשקיעים פרטיים. המשקיע העיקרי של הקרן הוא פועלים שוקי הון אשר גייסה את הפניקס השקעות ופיננסים ואקסלנס נשואה גמל ופנסיה כמשקיעי עוגן בקרן. שלוש הגופים השקיעו יחד כ־150 מיליון שקל, ויתר המשקיעים אשר כללו גם גופים מוסדיים נוספים השקיעו כ-100 מיליון שקל נוספים.
בהצבעה הנוכחית, הצביעו 3 המוסדיים הגדולים על הארכת התקופה ומי שהצביעו נגד היו מספר משקיעים פרטיים וכן משקיע מוסדי אחד. בקרן אף התייחסו לנושא הרווחיות, והתחייבו בפני המשקיעים למימוש מיטבי של נכסי הקרן.
אמירות אלה מתייחסות ככל הנראה לטענות של אחד המשקיעים שהתנגד להארכת התקופה ולפיהן הדוחות הכספיים של הקרן עד כה הציגו הפסדים וזאת בניגוד להבטחות. בכירי הקרן מסבירים למשקיעים בימים אלה כי בסיום התקופה ב-2021 היא תציג רווח חד-ספרתי גבוה במונחי IRR. על פי הערכות שמסרה הקרן למשקיעים הארכת תקופת הקרן תניב להם רווח נוסף של כ-100 מיליון שקל, מכיוון שיש מספר פרויקטים משמעותיים שצפויים להתסיים בתקופה הנוספת.
כיום לקרן יש כ-10 פרויקטים בבניה 50 בניינים בשלבי ייזום שונים וכ-15 פרויקטים שאוכלסו. הפרויקטים של הקרן ממוקמים בת"א (5 פרויקטים), רמת גן (14), ברעננה (3)  ובערים ראשון לציון (1) והרצליה (1).
