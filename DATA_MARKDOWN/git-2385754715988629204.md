
# Την ίδια μέρα με Τριμερή η ενημέρωση του ΣΑ για έκθεση καλών υπηρεσιών ΓΓ ΟΗΕ

Published at: **2019-11-02T08:22:00+00:00**

Author: **Γιώτα Αποστολίδου**

Original: [SIGMALIVE](https://www.sigmalive.com/news/kypriako/595365/tin-idia-mera-me-trimeri-i-enimerosi-tou-sa-gia-ekthesi-kalon-ypiresion-gg-oie)

Στις 25 Νοεμβρίου, ημέρα κατά την οποία θα πραγματοποιηθεί η τριμερής συνάντηση του ΓΓ του ΟΗΕ με τον Πρόεδρο της Δημοκρατίας, Νίκο Αναστασιάδη, και τον Τ/κ ηγέτη, Μουσταφά Ακιντζί, στο Βερολίνο, θα διεξαχθεί και η ενημέρωση του Συμβουλίου Ασφαλείας για την έκθεση των καλών υπηρεσιών του ΓΓ των Ηνωμένων Εθνών στο Κυπριακό.
Σύμπτωση χαρακτήρισε το γεγονός η Βρετανίδα Προεδρεύουσα του Συμβουλίου Ασφαλείας, Κάρεν Πίαρς.
Η έκθεση του ΓΓ, που θα υποβληθεί στο Συμβούλιο Ασφαλείας μέχρι τις 15 Νοεμβρίου, θα συνοδεύεται και από τα σημειώματα, που απέστειλαν οι ηγέτες των δύο κοινοτήτων, στα οποία ενημερώνουν για τις ενέργειες, που έχουν αναλάβει για την επίτευξη συνολικής διευθέτησης του Κυπριακού.
Την ελπίδα ότι κατά την τριμερή συνάντηση θα επικρατήσει η λογική από πλευράς των Τ/κ εξέφρασε από τη Θεσσαλονίκη ο Πρόεδρος της Δημοκρατίας μιλώντας ενώπιον Κυπρίων, που ζουν στη Βόρεια Ελλάδα.
Αναμένει, είπε, την πενταμερή τον Δεκέμβριο, με την συμμετοχή και των εγγυητριών δυνάμεων, για να συζητηθούν τα ζητήματα της διεθνούς πτυχής. 
Την ύπαρξη χωριστής κυριαρχίας στην κατεχόμενη Κύπρο επιχειρεί να περάσει εκ νέου το κατοχικό καθεστώς, μέσω επιστολής, που απέστειλε δια του Μονίμου Αντιπροσώπου της Τουρκίας στον ΟΗΕ, Φεριντούν Σινιρλίογλου, στα Ηνωμένα Έθνη, σε απάντηση επιστολής διαμαρτυρίας της Κυπριακής Δημοκρατίας προς τον ΟΗΕ, με την οποία καταγγέλλονται οι τουρκικές παραβιάσεις στον κυπριακό εναέριο χώρο.
Το κατοχικό καθεστώς αναφέρεται σε «κυρίαρχο εναέριο χώρο» τονίζοντας ότι μόνο αρμόδιο Σώμα για τον έλεγχό του είναι οι «Αρχές πολιτικής αεροπορίας της ΤΔΒΚ».
Η επιστολή, η οποία κινείται στη λογική των δύο κρατών και της συνομοσπονδίας και ουσιαστικά καταδεικνύει τις πραγματικές προθέσεις της τουρκικής πλευράς, αναμένεται να απαντηθεί από τις Αρχές της Κυπριακής Δημοκρατίας τις προσεχείς μέρες.
