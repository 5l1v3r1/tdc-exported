
# Real Madrid deklasoval Galatasaray, tínedžer Rodrygo sa blysol hetrikom a loptu si odložil

Published at: **2019-11-07T13:35:15+00:00**

Author: **Webnoviny**

Original: [Denník politika](http://dennikpolitika.sk/archiv/88955)

7.11.2019 (Webnoviny.sk) – V španielskom futbalovom klube Real Madrid môžu po stredajšom zápase Ligy majstrov proti tureckému protivníkovi Galatasaray Istanbul pokojnejšie spávať. Tím kormidelníka Zinedina Zidana „sfúkol“ hostí po triumfe 6:0 a priblížil sa k postupu do vyraďovacej fázy. Účasť v nej si už v A-skupine zabezpečili hráči francúzskeho Paríža St. Germain, ktorí v stredu zvíťazili nad belgickým družstvom FC Bruggy (1:0) a po štyroch vystúpeniach majú na konte plný počet 12 bodov.
Madridskí „Los Blancos“ od úvodného hvizdu ponúkali príťažlivé ofenzívne divadlo. Výsledkovo bolo rozhodnuté už v 14. min, keď kapitán domácich Sergio Ramos premeneným pokutovým kopom zvýšil na 3:0. Pred ním sa do streleckej listiny dvakrát zapísal iba 18-ročný brazílsky krídelník Rodrygo, ktorý v nadstavenom čase druhej časti zavŕšil hetrik.
V produktivite nezaostával ani Karim Benzema. Francúz sa dvomi zásahmi dostal na úroveň 50 gólov v LM, keď predbehol legendárneho Alfreda Di Stéfana (49).
V zápase strhol na seba najväčšiu pozornosť spomenutý tínedžer Rodrygo. Funkcionári Realu dohodli jeho prestup z FC Santos už na konci sezóny 2017/2018, no museli počkať, kým bude mať osemnásť.
V úvode aktuálneho ročníka nechceli v Madride nič uponáhľať, a tak bol striedavo k dispozícii okrem A-tímu aj rezerve. Postupne sa však začlenil do Zidanovho kádra a v ostatných dueloch bol pravidelne v základnej zostave 13-násobného európskeho šampióna.
„Má iba osemnásť, ale sme s ním veľmi spokojní. Keď dostane príležitosť nastúpiť, vždy si počína dobre. Proti Galatasarayu to ukázal vo všetkých smeroch. Avšak musíme byť trpezliví, nesmieme naňho vyvíjať tlak. Je veľmi talentovaný. Možno jediné, čo ma na ňom prekvapilo, boli tie tri góly, ktoré dnes strelil,“ povedal Zidane na oficiálnom klubovom webe.
Šéf madridskej lavičky bol spokojný s výkonom mužstva, šiestimi strelenými gólmi, čistým kontom a dokonca aj s nasadením hráčov za rozhodnutého stavu.
„Logicky musíme byť spokojní. Dali sme šesť gólov, neinkasovali sme a rešpektovali súpera až do konca. Niekedy, keď mužstvo vedie po prvom polčase o štyri góly, vo zvyšku stretnutia poľaví, ale nám sa to nestalo. Kedykoľvek sme prišli o loptu, pritlačili sme na protivníka, aby sme ju získali naspäť,“ dodal 47-ročný „Zizou“.
Rodrygo sa vo veku 18 rokov a 301 dní stal druhým najmladším Brazílčanom s hetrikom v európskych pohárových súťažiach. Maximum stále patrí Ronaldovi, ktorý v Pohári UEFA 1994/1995 ako hráč holandského PSV Eindhoven skóroval trikrát proti Bayeru Leverkusen, keď mal 17 rokov a 356 dní.
Jedného rekordu sa však dočkal aj Rodrygo – stal sa prvým hráčom v dejinách LM, ktorý strelil dva góly v úvodných siedmich minútach. Z pohľadu klubových štatistík Realu Madrid sa stal druhým najmladším autorom troch zásahov v jednom zápase po Raúlovi Gonzálezovi.
„Dnes som si splnil jeden veľký sen. Každým dňom napredujem rýchlejšie, ako som predpokladal. Snažím sa však usilovne pracovať a trénovať. Všetko je navyše omnoho jednoduchšie, keď hráte vedľa takého útočníka ako Karim Benzema. Mám veľkú radosť, že s ním môžem hrať v útoku. Vzal som si na pamiatku loptu zo stretnutia. Odložil som si ju do skrinky, aby mi ju neskôr spoluhráči mohli podpísať,“ povedal Rodrygo podľa oficiálnej stránky Európskej futbalovej únie (UEFA).
Viac k témam: Liga majstrovZdroj: Webnoviny.sk – Real Madrid deklasoval Galatasaray, tínedžer Rodrygo sa blysol hetrikom a loptu si odložil © SITA Všetky práva vyhradené.
