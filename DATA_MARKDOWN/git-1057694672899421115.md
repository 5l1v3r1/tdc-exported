
# Βράβευση της Έλεν ΝτεΤζένερις για την καριέρα της στην τηλεόραση

Published at: **2019-11-04T18:20:02+00:00**

Author: ****

Original: [News.gr](https://www.news.gr/lifestyle/article/2019100/vravefsi-tis-elen-ntetzeneris-gia-tin-kariera-tis-stin-tileorasi.html)

Η Έλεν ΝτεΤζένερις θα βραβευθεί για την 25χρονη καριέρα της στην αμερικανική τηλεόραση στην τελετή των Χρυσών Σφαιρών, τον Ιανουάριο, έγινε γνωστό από τους διοργανωτές σήμερα.
Η 61χρονη ΝτεΤζένερις, όπως αναφέρει το Αθηναϊκό Πρακτορείο Ειδήσεων, θα είναι το δεύτερο πρόσωπο που θα τιμηθεί με το βραβείο Κάρολ Μπέρνετ, το οποίο έχει απονεμηθεί μονάχα στην ίδια την Αμερικανίδα ηθοποιό.
Η ΝτεΤζένερις ξεκίνησε την καριέρα της με τη stand up κωμωδία, προτού μετακομίσει στην τηλεόραση. Σήμερα είναι η οικοδέσποινα του καθημερινού τοκ σόου "The Ellen DeGeneres Show."
«Επιπλέον της επιτυχίας της στην τηλεόραση, υπερασπίζεται τα ανθρώπινα δικαιώματα κι έχει αναπτύξει φιλανθρωπική δράση, δανείζοντας τη φωνή της σε εκείνους που δεν έχουν δική τους και μοιράζοντας ευγένεια και χαρά μέσω της ισχύος του βήματός της», είπε ο Λορέντζο Σόρια, ο πρόεδρος της Ένωσης Ανταποκριτών Ξένου Τύπου του Χόλιγουντ (HFPA), που απονέμει τις Χρυσές Σφαίρες.
Η ΝτεΤζένερις έχει ήδη βραβευθεί με δύο από τις υψηλότερες τιμητικές διακρίσεις στις ΗΠΑ, το προεδρικό Μετάλλιο της Ελευθερίας και το Βραβείο Μαρκ Τουέιν για το Αμερικανικό Χιούμορ.
Το βραβείο Κάρολ Μπέρνετ απονέμεται ως αναγνώριση της νέας Χρυσής Εποχής της τηλεόρασης στις ΗΠΑ, όπου περισσότερα από 500 σόου τον χρόνο προβάλλονται σε παραδοσιακά και streaming δίκτυα.
Η τελετή απονομής των βραβείων των Χρυσών Σφαιρών θα διεξαχθεί στο Μπέβερλι Χιλς, την 5η Ιανουαρίου του 2020.
