
# Пристайко назвав нову дату можливого розведення на Донбасі

Published at: **2019-11-04T14:11:16+00:00**

Author: ****

Original: [ГЛАВКОМ](https://glavcom.ua/news/pristayko-nazvav-novu-datu-mozhlivogo-rozvedennya-na-donbasi-637587.html)

Розведення сил у Петрівському, яке мало розпочатися у понеділок, 4 листопада, відтерміновується через зафіксовані раніше обстріли.
Про це заявив міністр закордонних справ Вадим Пристайко під час спільного з главою МЗС Естонії Урмасом Рейнсалу брифінгу.
«Що стосується нерозведення в зоні Петрівського. Ви знаєте, що за нашими оцінками, розведення мало початися сьогодні якраз, але декілька днів назад були обстріли в районі розведення, не просто в районі десь там, а в конкретній зоні розведення, що було зафіксовано також СММ ОБСЄ. Тому ми вимушені були перенести це розведення на той період, коли знову, як ми домовилися в 2016 році, буде досягнуто семиденного періоду тиші», - сказав Пристайко.
За його словами, як тільки буде досягнуто семи днів тиші, українська сторона буде готова до наступного етапу розведення.
Водночас міністр підкреслив, що із розведенням сил у Петрівському буде завершено виконання всіх передумов для проведення зустрічі лідерів країн «нормандського формату».
«Розраховуємо, що Російська Федерація усе ж таки знайде цього разу час для того, щоб чотири лідери зустрілися», - додав Пристайко та запевнив, що німецька, французька та українська сторони готові до зустрічі.
Нагадаємо, наразі окупанти поширюють фейкові заяви про розведення біля Петрівського.
Як повідомлялося, у Золотому-4 завершився етап розведення сил і засобів з обох сторін.
3 листопада скасували режим обмежень на переміщення в районі розведення в Золотому.
Зазначимо, раніше з’явилось відео, як депутат російської Держдуми, голова партії «Родіна» Олексій Журавльов відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».
Народна депутатка Ірина Геращенко готує запит в СБУ щодо візиту російського депутата у Золоте.
