
# Віктор Медведчук: Провали в економіці наростають, а прем’єр не відрізняє кредити від інвестицій

Published at: **2019-11-06T10:36:00+00:00**

Author: ****

Original: [ZIK.UA](https://zik.ua/news/2019/11/06/viktor_medvedchuk_provaly_v_ekonomitsi_narostayut_a_premier_ne_vidriznyaie_1684743)


        Держказначейство повідомляє про черговий великий провал із наповненням українського бюджету. У жовтні 2019 року до державного бюджету України надійшло 70,9 млрд грн, що на 9,9% менше запланованого. До того ж, це навіть на 2,3% менше, ніж у жовтні минулого року.
      
Про це заявив голова політради партії "Опозиційна платформа – За життя", народний депутат України Віктор Медведчук, повідомляє сайт політсили.
За його словами, такий значний бюджетний провал мав би стати предметом обговорення Кабміну і парламенту, адже фінансування соціальних, оборонних та інших програм держбюджету, що мають стратегічне значення, під загрозою. Крім того, потрібно було б визначитися, що стало причиною формування таких негативних трендів і що невідкладно повинен зробити уряд для їх подолання.
Однак, зазначає Віктор Медведчук, уряд не лише зберігає спокій, який можна було б назвати кричущою бездіяльністю, а й намагається сформувати в суспільстві неадекватну оцінку щодо економічної ситуації в Україні.
Народний депутат додає, що днями всі українці дізналися від прем’єра Олексія Гончарука, що "зараз у нашої країни є величезна можливість почати дуже швидко рости".
"Виникає закономірне питання: а де ж зростання? За рахунок чого рости? Поки що у III кварталі поточного року, за даними НБУ, бачимо відчутне зниження темпів економічного зростання у порівнянні з попереднім кварталом ‒ з 4,6 до 3,5%", – наголошує голова політради партії "Опозиційна платформа – За життя" Віктор Медведчук.
І додає: "Може, зростання закладене у тих десятках законопроектів, які нинішня парламентська більшість наштампувала з лякаючою поспішністю? На жаль, незалежні економічні експерти такого оптимізму не поділяють і, навпаки, передбачають подальше падіння економіки країни".
Також Віктор Медведчук, коментуючи повідомлення прем’єра Гончарука про те, що 2019 рік стане рекордним за обсягами інвестицій ЄБРР в Україну, заявив, що, очевидно, прем’єр-міністр просто не знає про те, що ЄБРР ‒ це банк, а не інвестиційний фонд і видає кредити, або прем’єр взагалі не бачить різниці між кредитами та інвестиціями.
"Якщо співставити такі прогалини в базових економічних знаннях прем’єра з його обіцянкою залучити $50 млрд інвестицій, то стає просто страшно за майбутнє України... Це і є той "економічний гуру", якого обіцяв Україні президент Зеленський?", – запитує голова політради партії "Опозиційна платформа – За життя" Віктор Медведчук.
Нагадаємо, голова політради партії "Опозиційна платформа – За життя", народний депутат України Віктор Медведчук заявив, що влада намагається на піар-рівні виправдати ті чи інші свої дії, адже одна справа – обіцяти зростання ВВП на 40% і інша – пояснювати, чому у 2020 році воно сягне всього 3,7%. Особливо на фоні альтернативного проєкту держбюджету від «Опозиційної платформи – За життя», де пропонувались реальні шляхи забезпечення вдвічі більшого приросту валового внутрішнього продукту.
 
