
# Popularul festival de bere Oktoberfest, un mare generator de emisii de metan

Published at: **2019-11-02T22:00:00+00:00**

Author: **Ana Obretin**

Original: [DESCOPERĂ](https://www.descopera.ro/dnews/18509622-popularul-festival-de-bere-oktoberfest-un-mare-generator-de-emisii-de-metan)

Nivelul de metan generat de participanţii la festivalul Oktoberfest din Munchen, Germania, este de zece ori mai mare decât cel dintr-un oraş cu aproximativ 700.000 de oameni, precum Boston, din SUA, potrivit unui studiu citat de The Guardian.
Unul dintre cele mai mari festivaluri populare din lume, Oktoberfest este o celebrare a berii, trupelor muzicale şi "bratwurst-ului" (un tip de cârnat german), potrivit agenţiei de presă Mediafax.
Anul acesta, însă, specialiştii în mediu de la Universitatea Tehnică din Munchen au publicat rezultatele primei analize a emisiilor de metan generate în timpul celor 16 zile de festival.
Anul trecut, autorii studiului s-au plimbat şi au mers pe bicicletă în jurul spaţiului unde a avut loc festivalul, măsurând nivelul emisiilor de metan. Potrivit datelor colectate, evenimentul a generat aproape 1.500 de kilograme de metan, de zece ori mai mult decât oraşul Boston, din statul american Massachusetts, în aceeaşi perioadă.
Cercetătorii au atribuit aceste emisii de metan scurgerilor şi arderilor incomplete înregistrate la aparatele de gătit şi pentru încălzire.
Dar aproximativ zece procente din această cantitate au fost atribuite vizitatorilor, fiind generate de gaze intestinale (meteorism şi râgâit).
Jia Chen, specialistă în gazele cu efect de seră din mediile urbane, a declarat că acele concentraţii de metan nu pot fi explicate doar de surse biogenice.
"Sunt dovezi puternice că metanul emanat de aparatele de încălzire şi pentru gătit sunt sursele majore", a mai spus acesta.
După dioxidul de carbon, metanul este al doilea cel mai comun gaz cu efect de seră generat de activităţile omului. Deşi este de scurtă durată, contribuie mai mult la ridicarea temperaturilor atmosferei decât dioxidul de carbon. Metanul este responsabil de 20% din fenomenul de încălzire globală provocat de emisiile de gaze cu efect de seră produse de activităţile omului din 1750 până în prezent. În ultimii ani, nivelul gazelor cu efect de seră a crescut şi din motive pe care cercetătorii nu le pot explica pe deplin.
Anual, peste 6 milioane de persoane participă la Oktoberfest, consumând, în medie, şapte milioane de litri de bere, o jumătate de milion de pui şi un sfert de milion de cârnaţi.
Anul trecut, fiecare metru pătrat din spaţiul în care s-a desfăşurat evenimentul a generat 6,7 micrograme de metan pe secundă.
Autorii studiului, publicat în Atmospheric Chemistry and Physics, cred că analiza îi poate ajuta pe organizatorii festivalului să pună la punct politici de reducere a emisiilor de metan.
Nivelul de metan generat de festivalurile mari este suficient de ridicat pentru a fi luat în considerare de administraţiile locale ca sursă de gaze cu efect de seră, concluzionează autorii cercetării.
