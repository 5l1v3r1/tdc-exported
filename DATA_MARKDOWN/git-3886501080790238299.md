
# SSP: Ko je i na osnovu čega amnestirao Ljubomira Markovića, ubijenog u mafijaškom obračunu

Published at: **2019-11-02T11:30:03+00:00**

Author: ****

Original: [Novinska agencija Beta](https://beta.rs/vesti/politika-vesti-srbija/118781-ssp-ko-je-i-na-osnovu-cega-amnestirao-ljubomira-markovica-ubijenog-u-mafijaskom-obracunu?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Stranka slobode i pravde (SSP) zatražila je od nadležnih da dostave na uvid svu dokumentaciju iz koje se vidi ko je i na osnovu čega amnestirao Ljubomira Markovića, koji je sinoć ubijen u Beogradu a koji je 2009. osudjen na 30 godina zatvora zbog ubistva navijača iz Francuske Brisa Tatona.Stranka je u saopštenju ocenila da je ubistvom Ljubomira Markovića "na svetlo dana isplivao mehanizam po kome vlast Aleksandra Vučića na slobodu pušta teške kriminalce i ubice da bi ih koristila za svoje nelegalne poslove" i upitala "koliko je još kriminalaca po istom modelu amnestirano u Srbiji"."Prva odluka Srpske napredne stranke je 2012. godine bilo smanjenje zatvorskih kazni za hiljade osudjenika od kojih su se mnogi po izlasku na slobodu vratili najtežim kriminalnom delima, uključujući silovanja i ubistva. Potom su poništene presude kojima su na dugogodišnje kazne zatvora osudjeni pripadnici Šarićeve narko grupe, oslobodjen je Cane Subotić...", stoji u saopštenju.Dodaje se da je javnost "po ubistvu Aleksandra Stankovića Mutavog saznala da on godinama nije odlazio na odsluženje kazne od pet godina zatvora, kao i da je blisko povezan sa državnom sekretarkom MUP Srbije Dijanom Hrkalović"."Sve navedeno, jasno pokazuje stepen povezanosti režima Aleksandra Vučica i kriminalaca o čemu smo mnogo puta govorili. Kriminalci i huligani koji svakodnevno ugrožavaju bezbednost gradjana i koji nesmetano prodaju drogu našoj deci, sastavni su deo ove vlasti i njen glavni oslonac", ocenila je Stranka slobode i pravde.Marković, koji je po navodima beogradskih medija, bio jedan od vodja navijača Partizana, ubijen je sinoć na benzinskoj pumpi u Ulici Grčića Milenka u beogradskom naselju Šumice. On je 2009. godine osudjen na 30 godina zatvora zbog ubistva Brisa Tatona ali mu je kazna smanjena na 15 godina. U zatvoru je proveo devet godina a na slobodu je izašao tokom 2017. godine.
