
# واکنش دختر ترامپ به رسمی شدن استیضاح پدرش

Published at: **2019-11-01T02:29:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619162/%D9%88%D8%A7%DA%A9%D9%86%D8%B4-%D8%AF%D8%AE%D8%AA%D8%B1-%D8%AA%D8%B1%D8%A7%D9%85%D9%BE-%D8%A8%D9%87-%D8%B1%D8%B3%D9%85%DB%8C-%D8%B4%D8%AF%D9%86-%D8%A7%D8%B3%D8%AA%DB%8C%D8%B6%D8%A7%D8%AD-%D9%BE%D8%AF%D8%B1%D8%B4)


        ایوانکا ترامپ، دختر رئیس جمهور آمریکا تنها دقایقی پس از آن که استیضاح پدرش در مجلس نمایندگان آمریکا رسمی شد، به این موضوع واکنش نشان داد.
      

        آفتاب‌‌نیوز :
      
 «ایوانکا ترامپ»، دختر «دونالد ترامپ»، رئیس جمهور آمریکا که به عنوان مشاور ریاست جمهوری آمریکا نیز به شمار می‌رود، تنها دقایقی پس از آن که روند استیضاح ترامپ و رسمی شدن آن در مجلس نمایندگان رای آورد، به این موضوع واکنش نشان داد.
به گزارش سی ان ان،در همین ارتباط دختر ترامپ در حساب کاربری خود در توئیتر، در واکنش به استیضاح پدرش به بخشی از نامه «توماس جفرسون»، رئیس جمهور اسبق آمریکا به دخترش اشاره کرد که او در آن از خرده‌گیری‌ دشمنانش از سخنان و اظهاراتش گلایه کرده است.
این واکنش دختر ترامپ تنها دقایقی پس از آن صورت گرفته که مجلس نمایندگان آمریکا با تصویب روند استیضاح دونالد ترامپ امکان تحقیقات برای استیضاح رئیس جمهور آمریکا را میسر ساخت.
این قطعنامه با ۲۳۲ رأی موافق مقابل ۱۹۶ رأی مخالف به تصویب رسید.
روند تحقیقات مجلس نمایندگان در مورد این‌که آیا رئیس‌جمهوری باید استیضاح شود یا نه، به مکالمه تلفنی ترامپ با ولادیمیر زلنسکی، رئیس‌جمهوری اوکراین باز می‌گردد؛ در جریان آن مکالمه دونالد ترامپ از همتای اوکراینی خواسته «لطفی بکند» و در مورد جوبایدن، از نامزدهای اصلی حزب دموکرات برای رقابت در انتخابات ریاست‌جمهوری ۲۰۲۰، و پسرش، که عضو هیئت مدیره یک شرکت نفت و گاز در اوکراین بود، تحقیق کند. در آن زمان دونالد ترامپ اعطای یک کمک نظامی ۴۰۰ میلیون دلاری به اوکراین را متوقف کرده بود.
دونالد ترامپ تحقیقات را «قلابی» توصیف کرده و بارها تاکید کرده هیچ عمل نادرست و خلافی از او سرنزده‌است.
