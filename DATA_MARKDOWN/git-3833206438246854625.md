
# Страшни сцени пред дюнерджийница в Пловдив: Заплашиха охранители с пистолет, нож и питбул!

Published at: **2019-11-04T11:04:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Strashni-sceni-pred-dyunerdzhiinica-v-Plovdiv-Zaplashiha-ohraniteli-s-pistolet-nozh-i-pitbul-911062)

Рецидивист е в ареста след грубо нарушение на обществения ред в Пловдив. Към 4,00 часа в събота екип на Пето РУ се отзовал на сигнал за конфликт пред заведение за бързо хранене на ул. "Съединение“. Изяснено било, че клиент във видимо нетрезво състояние отправил обиди и закани към персонала. Агресия мъжът проявил и към служители на частна охранителна фирма, които заплашил с нож и огнестрелно оръжие и насъскал срещу тях куче от порода "питбул“.
По време на случилото се няма пострадали. След като е неутрализиран, 41-годишният извършител е задържан в полицейския арест. Той е известен с множество криминални прояви, сред които и употреба на наркотици. При обиск и претърсване в жилището му са иззети нож и незаконно притежавани пистолет и пушка.
Намерено е и бяло прахообразно вещество, чието количество и съдържание предстои да бъде анализирано. По разпореждане на дежурен районен прокурор срещу пловдивчанина е образувано досъдебно производство по чл. 325, ал.3 от НК, постановена му е мярка "задържане под стража“ за срок до 72 часа.
