
# Mann siktet for drap på sin 15 år gamle sønn

Published at: **2019-11-05T09:57:34+00:00**

Author: **Øistein Norum Monsen**

Original: [Dagbladet.no](https://www.dagbladet.no/nyheter/mann-siktet-for-drap-pa-sin-15-ar-gamle-sonn/71784266)

9. oktober fant politiet en 15 år gammel gutt livløs på gulvet i sitt eget hjem. Han var offer for grov vold.
Mannen i 40-åra ble pågrepet uten dramatikk noen hundre meter fra familien hus på Kapp i Østre Toten. Politiet holdt 15-åringen i live med hjertestarter og førstehjelp frem til luftambulansen ankom og fraktet offeret til Ullevål sykehus. Etter å ha kjempet for livet sitt i nesten en måned, ble 15-åringen erklært død i går kveld.
- Familien er i dyp sorg, sier Inger Marie Støen, som er bistandsadvokat for familien.
Støen sier til Dagbladet at familien får oppfølging og at de har mange rundt seg.
I etterkant av dødsfallet kom politiet i dag med ny informasjon om hendelsen.
Faren til gutten er nå siktet for drap på sin 15 år gamle sønn samt seksuell omgang med barn under 14 år. 15-åringen er offeret i begge siktelsene
- Siktede er avhørt to ganger. I det siste avhøret ble det gjennomført en rekonstruksjon på åstedet med bistand fra Kripos, sier etterforskingsleder John Eivind Melbye.
Politiet vil begjære forlenget varetektsfengsling av mannen.
Melbye forklarte at politiet har jobbet hardt for å unngå tunnelsyn i etterforskinga av saken, og opplyste under pressekonferansen at etaten hele tiden har jobbet med flere hypoteser.
Faren i 40-åra har tidligere erkjent det som da var et drapsforsøk, og sitter for tida varetektsfengslet. Ifølge hans forsvarer har han gitt detaljerte forklaringer og samarbeidet med politiet i etterforskningen.

        21. oktober opplyste politiet at siktelsen ble utvidet. Faren er nå også siktet for seksuell omgang med barn under 14 år. 
        Han er i tillegg siktet for frihetsberøvelse av mora til den 15 år gamle sønnen, og har erkjent dette.
      
- Bakgrunnen for at siktede er siktet for frihetsberøvelse av guttens mor, er at hun skal ha blitt låst inne på et soverom i huset da drapshandlingen skjedde den 9. oktober. Hun kom seg til slutt ut på balkongen og fikk varslet en person som var i nærheten, sier politijurist Hasle.
