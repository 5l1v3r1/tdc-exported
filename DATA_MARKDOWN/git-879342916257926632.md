
# Гончарук повідомив, кого слід звинувачувати у відсутності опалення

Published at: **2019-11-01T19:50:02+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/honcharuk-rozpoviv-koho-zvynuvachuvaty-vidsutnosti-opalennya)


        Відповідальність за належне теплопостачання в будинках українців лежить на місцевій владі.
      
Про це повідомив прем'єр-міністр Олексій Гончарук на сторінці в Facebook.
За словами прем'єра, у газових сховищах України накопичено 21 млрд кубометрів газу.
«Зима близько! Уряд зі свого боку зробив усе, щоб опалювальний сезон пройшов вчасно і без проблем. На цьому тижні я ще раз особисто перевірив готовність всіх газових сховищ до зими. У нас рекордні 21 тис. м куб газу, працюють одночасно всі 11 сховищ. Тепер вся відповідальність за тепло в будинках взимку в кожному конкретному місті - тільки на місцевій владі», - написав він.
Гончарук повідомив, що зараз три області ще мають борги перед «Нафтогазом». Через це в деяких українських містах опалювальний сезон може розпочатися із затримкою.
Він заявив, що доручив керівникам Дніпропетровської, Львівської та Кіровоградської областей забезпечити в повному обсязі початок опалювального сезону.
«Чекаю звіту за результатами виконаної роботи. Особисто триматиму на контролі це питання! Уряд буде жорстко реагувати на будь-який саботаж і затримку старту опалення в містах», - додав прем'єр.
Раніше мер Дніпра Борис Філатов прокоментував ситуацію з «Нафтогазом».
Також нагадаємо, в «Нафтогазі» заявили, що можуть обійтися без транзиту газу з РФ.
Хочете обговорити цю новину? Долучайтеся до телеграм-чату CHORNA RADA
