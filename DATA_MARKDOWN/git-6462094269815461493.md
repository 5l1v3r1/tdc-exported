
# JAV oficialiai pradeda pasitraukimą iš Paryžiaus klimato sutarties

Published at: **2019-11-05T10:56:17+00:00**

Author: **BNS**

Original: [INFO Ekspresas](http://www.ekspresas.co.uk/naujienos/jav-oficialiai-pradeda-pasitraukima-is-paryziaus-klimato-sutarties-54302/)

Jungtinės Valstijos pirmadienį oficialiai informavo Jungtines Tautas apie savo pasitraukimą iš Paryžiaus klimato sutarties ir tapo vienintele taip pasielgusia didžiąją pasaulio ekonomika.
JAV prezidentas Donaldas Trumpas (Donaldas Trampas) nusprendė tęsti pasitraukimo procesą, nors daugėja įrodymų, kad klimatas iš tikrųjų keičiasi ir daro didelį poveikį. Rugsėjis buvo ketvirtasis iš eilės mėnuo, per kurį buvo užfiksuota naujų šilumos rekordų ar jiems artimų temperatūrų.
Jungtinės Valstijos laišką apie savo apsisprendimą dėl sutarties, kurią padėjo parengti D. Trumpo pirmtakas Barackas Obama (Barakas Obama), Jungtinėms Tautoms pateikė anksčiausia įmanoma data.
Vašingtonas iš Paryžiaus sutarties oficialiai pasitrauks 2020 metų lapkričio 4-ąją – kitą dieną po JAV rinkimų, per kuriuos D. Trumpas tikisi užsitikrinti antrąją kadenciją.
Paskelbęs apie šį žingsnį valstybės sekretorius Mike’as Pompeo (Maikas Pompėjas) pakartojo 2017 metais D. Trumpo išsakytą nuomonę, kad Paryžiaus sutartis primetė JAV „nesąžiningą ekonominę naštą“.
„JAV požiūris apima pasaulinio energijos derinio tikrovę ir švariai bei veiksmingai naudoja visus energijos šaltinius bei technologijas, įskaitant iškastinius kurus, branduolinę energiją ir atsinaujinančių šaltinių energiją“, – sakoma M. Pompeo pareiškime.
Jungtinės Valstijos tebeplanuoja šį mėnesį Ispanijoje vyksiančioje JT klimato kaitos konferencijoje (COP 25), sakė vienas Valstybės departamento pareigūnas.
Pažadėjęs, kad bus plėtojamas „realistiškas ir pragmatiškas modelis“, M. Pompeo atkreipė dėmesį, jog JAV išmetamų šiltnamio efektą sukeliančių dujų kiekis, nuo 2005 iki 2017 metų sumažėjo 13 proc., nors šalies ekonomika augo.
Tačiau D. Trumpas, atėjęs į valdžią 2017 metais, taip pat žadėjo sušvelninti aplinkosaugos reikalavimus, siekia užblokuoti Kalifornijos teisę savarankiškai nustatyti griežtesnius automobilių taršos apribojimus ir ketina leisti valstijoms nustatyti savas taršos normas šiuo metu veikiančioms anglimis kūrenamoms jėgainėms.
Virtinė valstijų, ypač Kalifornija ir Niujorkas, skiria itin didelį dėmesį kovos su klimato pokyčiais priemonėms ir dėl šios priežasties neretai užsitraukia D. Trumpo rūstybę.

        Ribotas diplomatinis poveikis
      
Robertas Menendezas (Robertas Menendesas), aukščiausio rango demokratas Senato užsienio ryšių komitete, pareiškė, kad D. Trumpo administracija „dar kartą privertė gėdytis mūsų sąjungininkus, užsimerkdavo prieš faktus ir toliau politizavo didžiausią pasaulyje aplinkosaugos iššūkį“.
Buvęs JAV viceprezidentas Alas Gor’as (Alas Goras), iškilus klimato aktyvistas, irgi pasmerkė D. Trumpo sprendimą, bet atkreipė dėmesį, kad naujas prezidentas per 30 dienų galėtų sugrąžinti Jungtines Valstijas prie Paryžiaus sutarties laikymosi.
„Joks asmuo arba partija negali sustabdyti mūsų užmojo išspręsti klimato krizę, tačiau mėginantys tai padaryti bus prisimenami dėl savo aplaidumo, prisidėjimo ir melavimo mėginant paaukoti planetą dėl jų godumo“, – kalbėjo A. Gore’as.
Paryžiaus sutartis kelia tikslą pasaulio klimato atšilimą apriboti dviem laipsniais Celsijaus, palyginus su laikotarpiu iki pramonės revoliucijos. Pasak mokslininkų, šis tikslas yra gyvybiškai svarbus, kad būtų išvengta didžiausių pasaulinio atšilimo padarinių, įskaitant smarkėjančias sausras, potvynius ir audras.
Suvokdamas politinę padėtį savo šalyje, B. Obama reikalavo, kad sutartimi nebūtų griežtai nustatytos priemonės jos tikslams įgyvendinti. Kiekviena iš 197 sutarties signatarių – pradedant Jungtinėmis Valstijomis, baigiant Šiaurės Korėja ir mažytėmis salų valstybėmis – pačios renkasi priemones ir informuoja apie jas Jungtines Tautas.
Kitaip negu kai kurie prognozavo, D. Trumpo sprendimas neišprovokavo domino kaladėlių griūties efekto – iš Paryžiaus sutarties nepasitraukė netgi dažnai ją kritikuojančios Brazilija ir Australija.
Brazilijos prezidentas Jairas Bolsonaro (Žairas Bolsonaru), ideologinis D. Trumpo sąjungininkas, menkino aplinkosaugininkų užmojus, bet neišpildė savo grasinimų išvesti šalį iš Paryžiaus susitarimo, nes pagal svarbios prekybos sutarties su Europos Sąjunga sąlygas Brazilija yra įpareigota jo laikytis.
D. Trumpas tvirtino, kad klimato susitarimas atitinka tik elito interesus. Skelbdamas savo sprendimą trauktis iš Paryžiaus sutarties JAV vadovas priminė esąs „išrinktas atstovauti Pitsbergo, o ne Paryžiaus piliečiams“.
Kita vertus, kaip praeitą mėnesį parodė dienraščio „The Washington Post“ atlikta paklausa, klimato klausimu D. Trumpas susiduria su didėjančiu pasipriešinimu net ir savojoje partijoje. Tyrimas atskleidė, kad 60 proc. respublikonų pritaria mokslo bendruomenės konsensusui, jog klimato pokyčius lemia žmogaus veikla.
Buvęs Niujorko meras Mike’as Bloombergas (Maikas Blumbergas), naudojęsis savo kapitalu, kad prastumtų klimato kaitos mažinimo priemonių, žadėjo padaryti šį klausimą pagrindiniu per rinkimus ateinančiais metais.
„Iki tol toliau kovosime su klimato krize – su privalomu uolumu, miestas po miesto, valstija po valstijos. Negalime sau leisti delsti“, – pabrėžė jis.
