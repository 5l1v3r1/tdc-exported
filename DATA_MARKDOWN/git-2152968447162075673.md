
# Кобрата преди битката с Букър: Залагам всичко на този мач

Published at: **2019-11-06T12:47:00+00:00**

Author: **Красимир Ангелов**

Original: [Dnes.bg](https://www.dnes.bg/notifikacii/2019/11/06/kobrata-predi-bitkata-s-bukyr-zalagam-vsichko-na-tozi-mach.428735)

Родната звезда в бокса Кубрат Пулев сподели, че мачът му с Райдел Букър в края на седмицата е най-важният в неговата кариера. Букър се завръща в тежка категория на професионалния бокс след 12-годишен престой в затвора за трафик на наркотици.
"Всеки ме пита колко важен е този мач срещу Райдел Букър. Знаете ли, това е най-важната битка в кариерата ми. Само победа ще съхрани жива мечтата ми за световната титла, а аз мечтая още от дете да стана световен шампион", коментира Кубрат Пулев пред bTV от Лас Вегас.
Евентуално поражение ще отнеме на Пулев незабавно статута му на официален претендент за пояса на Международната боксова федерация (IBF) и той ще се прости с шансовете през пролетта на следващата година да се изправи срещу победителя от реванша между Антъни Джошуа и настоящия шампион на планетата Анди Руис.
"Залагам всичко в мача срещу Букър. Това е цялата ми кариера. Не съм се отпускал нито за миг. Не съм се лигавил, не съм бушувал, тренирал съм сериозно и отговорно и съм изцяло концентриран за предстоящия двубой.
Нищо друго не ме интересува в момента. От три месеца се готвя за този мач – първо в Германия, после в Испания, а след това и тук, в Америка", каза още Кобрата.

        
          Още новини около мача на Кубрат Пулев и Райдел Букър четете в Gol.bg
        
      
