
# O nouă expoziţie la Muzeul Oraşului Oradea: O Prietenie Regală: Grigore Antipa şi Regii României 1892-1944

Published at: **2019-11-07T14:10:00+00:00**

Author: **Adriana Totorean**

Original: [Bihoreanul](https://www.ebihoreanul.ro/stiri/ultima-or-31-3/o-noua-expozitie-la-muzeul-orasului-oradea-o-prietenie-regala-grigore-antipa-si-regii-romaniei-1892-1944-152594.html)

Orădenii au ocazia să cunoască detalii din viaţa savantului Grigore Antipa, care a fost şi un prieten devotat al Familiei Regale a României, timp de patru generaţii. Expoziţia itinerantă "O Prietenie Regală: Grigore Antipa şi Regii României 1892-1944" va fi vernisată vineri, ora 15, la Muzeului Oraşului Oradea.
Potrivit unui comunicat al organizatorilor, expoziţia cuprinde obiecte, documente şi fotografii inedite din colecţiile Muzeului Naţional de Istorie Naturală "Grigore Antipa", Muzeului Naţional Peleş, Muzeului Naţional Cotroceni şi Muzeului Municipiului Bucureşti.
"Primele pagini ale acestei poveşti despre "O Prietenie Regală" au fost scrise la Peleş în octombrie 1892, când Grigore Antipa, tânăr eminent, şcolit la o prestigioasă universitate din Germania, are deosebita onoare de a-i prezenta Regelui Carol I planurile sale de viitor. Cucerit de tânărul zoolog cu minte de economist, suveranul îl reţine la dejun şi, mai mult, ii devine acestuia de-a lungul anilor "un adevărat părinte care l-a sprijinit şi povăţuit până la sfârşitul vieţii sale"", se arată în comunicat.
Antipa a călătorit an de an cu Familia Regală în Delta Dunării, iar Regina Maria l-a descris cu plăcere în Memoriile sale: "Cel mai scump tovarăş al nostru în aceste excursii pe Dunăre era doctorul Antipa, un om neobişnuit de mic la stat, rotund, jovial şi plin de înţelepciune. Îşi făcuse studiile în Germania şi vorbea nemţeşte cu acceaşi uşurinţă ca şi limba lui. Nu era nimic în lume ca să nu ştie el despre apă, peşti şi păsări. Antipa era prieten cu toată lumea şi o plimbare pe Dunăre fără el pierdea jumătate din farmecul ei".
Regele Carol I l-a considerat pe Grigore Antipa de neînlocuit la conducerea Pescăriilor Statului, Regele Ferdinand l-a avut ca prieten o viaţă, iar Regele Carol al II-lea drept colaborator apropiat.
În 1933, la aniversarea muzeului pe care îl conducea, Grigore Antipa spunea că această instituţie "trebuie să devină un adevărat focar de ştiinţă şi cultură al neamului românesc". Cu aceeaşi ocazie, Regele Carol al-II-lea afirma că "muzeul acesta este una din instituţiile de cultură ale României cu care ne putem făli şi care a dus bunul renume al ţării noastre peste graniţe" şi, în semn de profundă recunoştinţă pentru făuritorul muzeului modern, hotărăşte ca instituţia să poarte numele "Dr. Grigore Antipa".
Cartea de onoare a Muzeului de Istorie Naturală "Dr. Grigore Antipa" păstrează semnăturile membrilor Familiei Regale a României, care an de an reveneau cu drag să revadă acest loc.
Expoziţia din Muzeul Oraşului Oradea va fi deschisă publicului până pe 30 martie 2020.

           antipa-prietenieregala-poster-A3-PRINT.pdf (23.13M)
        
