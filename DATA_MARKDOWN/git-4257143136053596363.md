
# A főbrexiter szövetséget ajánl Boris Johnsonnak

Published at: **2019-11-01T16:10:00+00:00**

Author: **Infostart**

Original: [infostart](https://infostart.hu/kulfold/2019/11/01/a-fobrexiter-szovetseget-ajanl-boris-johnsonnak)

Nagy-Britanniában december 12-én előrehozott parlamenti választást tartanak.
Farage a Brexit Párt kampányát hivatalosan elindító pénteki londoni nagygyűlésen kijelentette: a Brexit-megállapodás elvetésére szólítja fel Boris Johnsont, mert "ez a megállapodás nem Brexit".
Hozzátette: az idő múlásával az emberek lassan rájönnek, hogy Johnson mit is írt alá az EU-val, "és az nem fog tetszeni nekik".
Farage szerint a Brexit kérdését csak egy országos kiterjedésű "kilépési szövetség" létrehozásával lehet rendezni. Szavai szerint ebbe nemcsak a kormányzó Konzervatív Pártot és a Brexit Pártot lehetne bevonni, mivel ő beszélt a legnagyobb ellenzéki erő, a Munkáspárt soraiból is olyanokkal, akik örömmel indulnának a decemberi választáson, ha ezt a koalíciót sikerülne összehozni.
Farage figyelmeztette ugyanakkor Johnsont, hogy az ajánlat visszautasítása esetén a Brexit Párt minden egyes angliai, skóciai és walesi választókörzetben önálló jelölteket indít a jövő havi előrehozott parlamenti választáson.
A Brexit Párt vezetője szerint Johnsonnak az EU-val elért
Ha addig nem sikerül elérni ezt az egyezményt, Nagy-Britanniának megállapodás nélkül ki kell lépnie az Európai Unióból és onnantól a Kereskedelmi Világszervezet (WTO) általános szabályrendszere alapján folytatódna a kétoldalú kereskedelem az EU-val.
"Ez lenne az igazi Brexit" - mondta pénteki kampánynyitó beszédében a Brexit Párt vezetője.
Nigel Farage, akinek rendszeresen jelentkező betelefonálós műsora van a legnagyobb londoni kereskedelmi rádióban, a LBC-ben, előző este félórás interjút készített Donald Trump amerikai elnökkel, aki kijelentette: örülne, ha Johnson és Farage "összeállna", mivel ketten "nem akármilyen számokat" hoznának a decemberi választáson.
Farage az általa vezetett műsorban Trump felvetésére is úgy válaszolt, hogy ha Boris Johnson "ejti" a Brexit feltételeit rögzítő "rettenetes" megállapodást, és választási kampányában azt a célt tűzi ki, hogy Nagy-Britannia kereskedni akar Európával, de politikai beavatkozás nélkül, akkor ő hajlandó lenne azonnal felsorakozni a brit kormányfő mögött.
Nigel Farage hozzátette: ha Trump rá tudná beszélni Johnsont "a tiszta szakításra" az Európai Unióval, annak ő nagyon örülne. Ebben az esetben "együtt győzhetnénk" - mondta.
Boris Johnson mindazonáltal az elmúlt időszakban többször is határozottan leszögezte, hogy az erről szóló találgatások ellenére nem kíván semmiféle választási egyezséget kötni Farage pártjával.
A legutóbbi két európai parlamenti választást Nagy-Britanniában Nigel Farage nyerte meg, 2014-ben az általa akkor vezetett politikai erővel, az Egyesült Királyság Függetlenségi Pártjával (UKIP), idén májusban pedig az alig másfél hónappal korábban alapított, nem kevésbé radikálisan EU-szkeptikus Brexit Párt élén.
A BBC által a legnagyobb közvélemény-kutatók legutóbbi felméréseinek átlaga alapján készített friss összegzés szerint a népszerűségi listát a Johnson vezette Konzervatív Párt vezeti 36 százalékos támogatottsággal, Farage Brexit Pártja 11 százalékos támogatottsági átlaggal a negyedik.
Konzervatív párti illetékesek azonban a BBC-nek nyilatkozva közölték: attól tartanak, hogy Farage pártja konzervatív választók átcsábításával esetleg meg tudja akadályozni, hogy a Konzervatív Párt többséget szerezzen a decemberi választáson.

        Nyitókép: MTI/EPA/Facundo Arrizabalaga
      
