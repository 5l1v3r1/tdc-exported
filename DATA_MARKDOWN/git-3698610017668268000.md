
# Зеленський представив нового очільника Тернопільської ОДА

Published at: **2019-11-01T12:20:00+00:00**

Author: ****

Original: [DT.ua](https://dt.ua/UKRAINE/zelenskiy-predstaviv-novogo-ochilnika-ternopilskoyi-oda-328110_.html)

Президент України Володимир Зеленський представив нового очільника Тернопільської обласної державної адміністрації Ігоря Сопеля. Наразі триває робочий візит президента до Тернопільської області.
"Тернопільщина – це край з великим промисловим, аграрним, науковим та туристичним потенціалом, який ми разом з вами повинні розкрити і розвинути", - заявив Сопель.
За словами нового очільника ОДА, він відкритий для "всіх порядних людей, які готові працювати чесно і прозоро. Які готові інвестувати в економіку, інфраструктуру та соціальну сферу області та створювати нові робочі місця". Сопель запевнив, що це буде пріоритетом його роботи.
Під час позачергових парламентських виборів Ігор Сопель балотувався на 166-му окрузі від пропрезидентської партії "Слуга народу", але програв. Окрім того, Сопель є керівником Хоростковського регіонального структурного підрозділу ТОВ "Агробізнес". У 2010-2015 роках він був депутатом Хоростковської міської ради. З 2017 року Сопель очолює федерацію футболу в місті Хоросткові.
Згідно з електронною декларацією за минулий рік, у Сопеля є магазин та МАФ у Хоросткові. Також він задекларував ТОВ "Агробізнес". Зарплатня Сопеля в 2018 році склала 45 тис. грн. Окрім того, він отримав 965 тис. грн прибутку від підприємницької діяльності. Сопель задекларував готівки 350 тис. грн, 7 тис. доларів та 6,5 тис. євро.
