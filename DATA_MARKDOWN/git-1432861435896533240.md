
# Братя Пулеви и Гоцев готвят запомняща се боксова гала в Пловдив

Published at: **2019-11-02T11:46:00+00:00**

Author: **Sportlive.bg**

Original: [SPORT LIVE](https://www.sportlive.bg/sport/boxing/bratq-pulevi-i-gocev-gotvqt-zapomnqshta-se-boksova-gala-v-plovdiv-1391031.html)

В средата на декември Пловдив ще е столица на бокса. Новината съобщиха за "Марица" най-добрият български професионален боксьор Кубрат Пулев и личният му агент Ивайло Гоцев. Двамата в момента са в Калифорния, където навръх Архангеловден (9 ноември) Кобрата се завръща на ринга с мач срещу Райдъл Букър. След това Пулев, брат му Тервел и Гоцев идват в Пловдив, за да подготвят невиждана до момента боксова гала. Те са избрали зала "Колодрума" и са убедени, че те ще дадат неповторимо шоу на любителите за мъжката игра под тепетата.
Точната дата предстои да бъде избрана, но отсега се знае, че гвоздеят на програмата ще бъде боят на Тервел Пулев с много силен противник, който организаторите предпочитат да запазят в тайна към този момент. Кубрат, Тервел и Ивайло Гоцев също така подготвят серия от благотворителни инициативи преди Коледа.
"Първо, искам да поздравя хората в този древен и любим мой град. Аз съм роден в София, но съм дете на Тракия. Наполовина съм тракиец. Винаги с удоволствие ходя в Пловдив. Освен че е много красив град, с хилядолетна история, Пловдив е и люлка на велики спортисти. Аз се прекланям пред пловдивската боксова школа, която е дала майстори на световно ниво. Искаме да дадем на Пловдив едно наистина голямо шоу. Вярвам, че ще напълним "Колодрума" и шоуто ще се помни дълго време след това. Спортният министър Красен Кралев предложи да е в София, но аз, брат ми и Ивайло твърдо настояхме да е в Пловдив. Не само за това, че Ивайло е пловдивчанин", коментира Пулев със смях.
Запитан кой ще е противникът на брат му, Кубрат заяви: "Предпочитам да запазим засега това в тайна, докато не се уточнят и последните подробности. Със сигурност противникът ще е голям боксьор. Няма да търсим боксова круша, върху която Тервел да печели фалшиво самочувствие. Ще има още много интригуващи битки в "Колодрума". Имайте търпение, скоро ще стане ясно". Междувременно, Кобрата даде допинг проба преди мача с Букър. Вижте подробности в този материал. 
