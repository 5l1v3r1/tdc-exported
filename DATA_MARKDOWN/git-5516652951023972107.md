
# Πέτρος Ρουτζιέρης: «Έχουμε περιθώρια και άλλης βελτίωσης»

Published at: **2019-11-06T08:08:55+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425243/petros-roytzierhs-exoyme-perithwria-kai-allhs-beltiwshs)


        Την άποψη ότι η ομάδα του έχει ακόμα πολλά περιθώρια βελτίωσης αλλά και το ότι πρέπει να βλέπει κάθε παιχνίδι ξεχωριστά, εξέφρασε με δηλώσεις του στην «Αθλητική Ροδιακή» ο προπονητής του Διαγόρα Πέτρος Ρουτζιέρης.
      
Χαρακτηριστικά τόνισε τα ακόλουθα:«Είχαμε μείνει η αλήθεια λίγο πίσω. Τώρα έχουμε μια διαφορετική φιλοσοφία και δουλεύουμε αλλιώς.
Έχουμε περιθώρια βελτίωσης. Παιχνίδι με παιχνίδι θα γινόμαστε καλύτεροι. Κάθε αγώνα πρέπει να τον βλέπουμε ξεχωριστά. Δεν υπάρχει κανένας εύκολος αντίπαλος και το ίδιο ισχύει και για τη Νίκη Βόλου την οποία αντιμετωπίζουμε στην έδρα μας την προσεχή Κυριακή.
Πιστεύω πάρα πολύ στις δυνατότητες των παικτών και πιστεύω ότι θα μπορέσουμε να πάρουμε τη νίκη. Θέλουμε να πάμε τον Διαγόρα όσο πιο ψηλά γίνεται κάθε αγωνιστική».
Οι «κυανέρυθροι» δεν γυμνάστηκαν χθες καθώς τους χορηγήθηκε ρεπό για να πάρουν ορισμένες ανάσες ενόψει της συνέχειας. Άπαντες επιστρέφουν σήμερα στις προπονήσεις.Το πρόγραμμα θα εκτελεστεί στις 3 μ.μ. στο Ενωσιακό γήπεδο «Κλεόβουλος Χατζηγεωργίου» στην περιοχή Τσαΐρι.
Ουσιαστικά, σήμερα ξεκινάει η προετοιμασία για το εντός έδρας παιχνίδι με τη Νίκη Βόλου.Ο αντίπαλος δεν πάει μέχρι στιγμής καλά, ωστόσο ο κ. Ρουτζιέρης προσπαθεί πάντα να περνάει το μήνυμα στους παίκτες του ότι κανένας αντίπαλος δεν θα πρέπει να υποτιμηθεί και πως το πρωτάθλημα είναι πολύ δύσκολο.
