
# Consiliul Concurenţei din Grecia a demarat o investigaţie în piaţa bancară locală privind taxele şi comisioanele practicate de băncile comerciale

Published at: **2019-11-07T16:08:00+00:00**

Author: **Mihai Gongoroi, Mediafax**

Original: [Ziarul Financiar](https://www.zf.ro/zf-24/consiliul-concurentei-din-grecia-a-demarat-o-investigatie-in-piata-bancara-locala-privind-taxele-si-comisioanele-practicate-de-bancile-comerciale-18552934)

Consiliul Concurenţei din Grecia a lansat joi o investigaţie în piaţa bancară locală în legătură cu taxele şi comisioanele practicate de băncile comerciale, au precizat bancheri apropiaţi de situaţie pentru Reuters.
Investigaţia a fost lansată concomitent la toate băncile majore din Grecia, inspectorii concurenţei fiind trimişi să afle dacă instituţiile de credit s-au înţeles cu privire la comisioanele pentru tranzacţiile bancare, potrivit uneia dintre surse.
Inspectorii au descins la sediile National Bank, Piraeus Bank, Eurobank, Alpha Bank şi Attica Bank, precum şi la sediul asociaţiei bancare elene. Consiliul Concurenţei din Grecia nu a oferit încă detalii cu privire la motivele investigaţiei.
"Sunt după noi cu privire la taxele percepute", a spus unul dintre bancheri, adăugând: "Nu am avut voie să părăsim sediile şi au copiat hard-disk-urile calculatoarelor".
Premierul grec Kyriakos Mitsotakis a avut luna trecută o discuţie cu instituţiile bancare din Grecia pe tema comisioanelor şi le-a cerut să anuleze creşteri de comisioane pe care acestea le-au anunţat la o serie de servicii bancare, au precizat atunci oficiali guvernamentali.
"A fost un raid simultan pentru a verifica comisioanele la carduri de credit, bancomate şi aşa mai departe şi dacă a existat o colaborare la fixarea preţurilor", a notat un alt bancher.
Alţi doi au acuzat că descinderile sunt motivate politic, caracterizând investigaţia drept un "spectacol".
