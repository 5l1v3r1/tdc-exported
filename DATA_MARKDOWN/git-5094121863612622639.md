
# Nevýhodné smlouvy po telefonu? Dostat z lidí tisíce bude pro „šmejdy“ těžší

Published at: **2019-11-01T03:44:00+00:00**

Author: **Veronika Rodriguez**

Original: [Deník.cz](https://www.denik.cz/z_domova/nevyhodne-smlouvy-po-telefonu-dostat-z-lidi-tisice-bude-pro-smejdy-tezsi-20191031.html)

Desítky lékařů řeší problém: nachytali se na fintu „šmejdů“. Uzavřeli po telefonu nevýhodnou smlouvu a teď musí platit desetitisíce korun za služby, které vlastně ani nechtěli. Jinak je čeká soud a exekuce. Masově se proto obracejí na Českou lékařskou komoru a žádají o právní pomoc.
„Obchod totiž často odsouhlasili jenom proto, že jim poskytovatelé zavolali v ordinační době, kdy měli mnoho starostí s chodem ambulance a nedávali příliš pozor,“ uvedl Daniel Valášek z právní kanceláře České lékařské komory. Takže aby měli klid, tak lékaři na všechno během hovoru kývli a zavěsili. Jenomže pak jim přišla faktura. O případech lékařů informoval v polovině října Deník.
„Takové jednání ze strany obchodníků už ale nebude možné,“ slíbila ministryně spravedlnosti Marie Benešová. Podmínky, za jakých lze uzavřít smlouvu, chce do budoucna zpřísnit. Navrhne kvůli tomu změnu občanského zákoníku. Tu předloží sněmovně ještě do konce tohoto roku.
Pokud změna u poslanců projde, bude muset podnikatel kontaktovat spotřebitele po telefonické dohodě ještě i písemně. „Nabídku mu bude muset doručit v textové podobě,“ řeklaBenešová. Smlouva by byla uzavřená až v okamžiku, kdy by spotřebitel odeslal svůj souhlas stejnou formou. Tedy opět písemně. Telefonický způsob uzavírání smluv se totiž i podle ministryně často zneužívá. Obchodníci útočí hlavně na seniory a počet takovýchto případů roste.
Jako další nástroj proti nekalým prodejcům vidí Benešová v možnosti podat hromadnou žalobu. Také to prý nyní ministerstvo připravuje.
Poslední změnou, kterou chce ministryně zavést, je rušení neaktivních obchodních společností. Umožnit to má rozsáhlá novela zákona o obchodních korporacích, která je nyní ve sněmovně před závěrečným schvalováním. Rušení firem může podle Benešové zabránit tomu, aby tyto společnosti sloužily jako bílí koně pro nekalý byznys.
Ministr průmyslu a obchodu Karel Havlíček doplnil, že jeho resort připravuje úpravu, podle které bude mít klient možnost odstoupit od smlouvy. Česká obchodní inspekce podle něj loni uložila „šmejdům“ patnáct pokut za 4,7 milionu korun.
