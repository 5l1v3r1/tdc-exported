
# Demokratický kandidát zvítězil ve volbě guvernéra Kentucky

Published at: **2019-11-06T05:40:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/demokraticky-kandidat-zvitezil-ve-volbe-guvernera-kentucky/1817687?utm_source=rss&utm_medium=feed)

Washington - Demokratický kandidát Andy Beshear zvítězil ve volbách guvernéra ve státě Kentucky, který je považován za tradiční baštu republikánů. Podle agentury Reuters si demokraté vítězství připsali také ve Virginii, kde voliči vybírali složení obou komor místního parlamentu. Útěchou pro republikány může být pravděpodobný zisk guvernérského postu v Mississipi.
Beshear podle televize CNN po sečtení 99 procent hlasů porazil dosavadního republikánského guvernéra Matta Bevina velice těsným rozdílem 49,2 ku 48,8 procentům hlasů. Beshear se již prohlásil vítězem, Bevin ale porážku zatím neuznal.
Hlasování bylo považováno za test oblíbenosti prezidenta Donalda Trumpa, který Bevina přijel na poslední chvíli osobně podpořit. Podle agentury APA se nepodařil Trumpův záměr přeměnit hlasování na pomyslné referendum o takzvaném impeachmentu, tedy procesu jeho případného odvolání z prezidentské funkce.
Ten demokraté zahájili v září kvůli aféře možného zneužití pravomoci prezidenta v souvislosti s Trumpovým tlakem na Ukrajinu ve snaze dosáhnout vyšetřování Trumpova politického rivala, bývalého demokratického viceprezidenta Joea Bidena a jeho syna Huntera. Trump obvinění odmítá a postup Sněmovny reprezentantů přirovnává k honu na čarodějnice.
Nepříliš oblíbený Bevin vsadil v závěru kampaně vše na prezidentskou kartu: "Radikální liberálové ve Washingtonu chtějí jediné: Zbavit prezidenta Trumpa úřadu. Volte 5. listopadu Matta Bevina a pošlete jim tak jasný vzkaz," napsal Bevin vpředvečer voleb na Facebooku.
Beshear podle APA není typickým zástupcem demokratického establishmentu. V kampani se snažil vyvarovat přímé kritiky Trumpa a zdrženlivě se stavěl i k možnosti jeho případného odvolání z prezidentského postu.
Demokraté podle Reuters uštědřili porážku republikánům také ve Virginii, kde voliči vybírali nové složení místního Senátu a také Sněmovny delegátů. K výsledku voleb již obyvatelům Virginie pogratulovala demokratická kandidátka na prezidenta Elisabeth Warrenová.
Vítězstvím republikánského kandidáta Tatea Reevese naopak pravděpodobně skončí volba guvernéra Mississippi. Projekce CNN mu po sečtení více než čtyř pětin odevzdaných hlasů přisuzuje bezmála 54 procent hlasů. Pro jeho demokratického protikandidáta Jima Hooda se zatím vyslovilo necelých 45 procent voličů.
