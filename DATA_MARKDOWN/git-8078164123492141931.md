
# Facebook, nuovo logo. Con Instagram e Whatsapp, e una strategia dietro

Published at: **2019-11-04T22:00:00+00:00**

Author: **Enrico Forzinetti**

Original: [Corriere della Sera](https://www.corriere.it/tecnologia/facebook/notizie/facebook-nuovo-logo-instagram-whatsapp-strategia-dietro-31bf0600-ffc3-11e9-b6d6-36488b279eae.shtml)

Il cambio di un logo a volte non si limita a essere una semplice questione estetica. È il caso di Facebook che ha annunciato il nuovo design del nome dell’azienda per rendere più chiara ed evidente la differenza tra questa e il social network con lo stesso nome. Il colosso di Mark Zuckerberg infatti si espande ben oltre la singola piattaforma dato che comprende al suo interno anche Instagram che WhatsApp. Un aspetto che appare scontato ma che secondo alcuni sondaggi in realtà solo una minoranza delle persone, almeno negli Stati Uniti, conosce. L’idea del logo nasce anche da questa esigenza di maggiore chiarezza e per questo motivo al momento del login nelle due altre applicazioni sarà presente la versione aggiornata della scritta “from Facebook”, introdotta sottotraccia solo nel corso di quest’anno. Oltre a una maggior visibilità, grazie alle lettere maiuscole, balzeranno subito all’occhio le differenti tonalità usate: verde nel caso di WhatsApp e viola per Instagram. 
Ma la lettura di questo cambiamento va oltre quella comunicata ufficialmente. Ciò che ne emerge è una sempre maggiore interconnessione tra le tre applicazioni, già culminata con l’annuncio nello scorso aprile della volontà di creare un unico ambiente di comunicazione condiviso tra Instagram, WhatsApp e Messenger. Un disegno che si delinea sempre più come un processo di accentramento. E guardando ancora più indietro appariva già chiaro che l’addio dei due fondatori di Instagram, Kevin Systrom e Mike Krieger, fosse legato a una sempre minore indipendenza garantita al social acquisito da Facebook nel 2012. Ma prima era stata già la volta del passo indietro dei fondatori di WhatsApp, Brian Acton e Jan Koum, in disaccordo con i progetti di Mark Zuckerberg. 
Un cambio di logo può rivelare alcune strategie nel medio-lungo termine, ma sicuramente non può risolvere i problemi in cui Facebook si trova, come ha ironicamente commentato The Verge. Negli ultimi mesi il social non se la sta passando molto bene tra l’apertura di indagini antitrust per l’utilizzo scorretto dei dati degli utenti e la crescente pressione politica per diminuire il potere e le dimensioni della società. Senza dimenticare lo scetticismo generalizzato nei confronti del progetto di lancio della criptovaluta Libra che ha portato lo stesso Zuckerberg a comparire davanti al Congresso, dimostrandosi però poco convincente.
