
# ABD'den İran'ın dini lideri Hamaney'e yakın isimlere yaptırım kararı

Published at: **2019-11-04T20:25:01+00:00**

Author: **Euronews **

Original: [euronews](https://tr.euronews.com/2019/11/04/abd-den-iran-n-dini-lideri-ali-hamaney-e-yakin-9-kisiye-yaptirim-karar)

Amerika Birleşik Devletleri (ABD) yönetimi, İran'ın dini lideri Ayetullah Ali Hamaney ile yakın bağlantıları olan 9 kişi ve bir kuruluşa yaptırım kararı aldı. İran ise bu kararı "zorbalık" olarak niteledi.
Hakkında yaptırım kararı verilenler arasında Hamaney'in bir oğlu, dini liderin en yakın danışmanı ile yine İran yargısının en önemli ismi de bulunuyor.
ABD Maliye Bakanı Steven Mnuchin tarafından yapılan açıklamada, "İran dini liderinin etrafındaki isimlerinin bu yaptırım kararıyla hedef alındığı" belirtildi "bu kişilerin ABD yönetimine yönelik düşmanca eylemlerde bulundukları" iddia edildi.
İran'ın, Tahran'daki ABD Büyükelçilik binasını işgal edip buradaki 50 kişiyi rehin almasının 40. yıl dönümünde gelen bu açıklamada, haklarında yaptırım uygulanacak bu kişilerin ABD donanmasına yönelik Beyrut'ta 1983 yılında gerçekleşen bombalı saldırıdan, Arjantin'deki bir İsrail derneğine 1994 yılında düzenlenen saldırıdan ve çok sayıda siville yönelik işkence, yargısız infaz ve baskılardan sorumlu olduğu iddia edildi.
Hamaney'nin özel kalem müdürü Muhammed Muhammedi Golpayegani, yine dini liderin "sağ kolu" olarak bilinen Vahid Haghaniyan, İran yargısının başı Ebrahim Raisi ile Hamaney'in ikinci oğlu Mücteba Hamaney ile Genelkurmay Başkanı haklarında yaptırım uygulanacak isimler arasında yer alıyor.
İran Dışişleri Bakanlığı Sözcüsü Abbas Musavi, ABD'nin son yaptırım kararı için "zorbalık" ifadesini kullandı. Musavi, "Bu tür eylemler, ABD yönetiminin çaresizlik ve acizliğinin bir göstergesi" dedi.
Ayetullah Humeyni'nin "Casusluk yuvası" ilan ettiği ABD'nin Tahran Büyükelçiliği, İran devriminden 9 ay sonra 4 Kasım 1979'da, kendilerine "İmam'ın Çizgisindeki Öğrenciler" adını veren ve sayıları binlerle ifade edilen silahlı gruplar tarafından işgal edildi.
10 Şubat 1979 devriminin ardından Humeyni'nin "birincisinden daha büyük bir devrim" olarak nitelendirdiği olaydan sonra İran ile ABD arasındaki tüm diplomatik köprüler atıldı.
Modern dünya diplomasi tarihinde en uzun diplomatik rehine krizi olarak kayıtlara geçen olayda, Büyükelçiliği işgal eden silahlı gruplar, gizlice kaçmayı başaranların ardından kalan 66 diplomattan hasta bir kadın ile 13 Afrika kökenli Amerikalıyı serbest bırakmış ve 52 kişiyi de 444 gün boyunca rehin tuttu.
ABD ile İran arasında uzun süren Cezayir müzakerelerinin ardından 20 Ocak 1981'de varılan anlaşmanın resmen imzalanmasıyla rehinelerin bırakılması kabul edilmiş ve 21 Ocak 1981'de esirlerin teslimi Almanya'daki bir Amerikan askeri havaalanında gerçekleşmişti.
