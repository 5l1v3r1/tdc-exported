
# Fortsetter å imponere

Published at: **2019-11-03T16:43:34+00:00**

Author: **NTB I**

Original: [Dagbladet.no](https://www.dagbladet.no/sport/fortsetter-a-imponere/71778077)

Midtstopper Caglar Soyuncu stanget inn ledermålet på en corner rett før timen var spilt på Selhurst Park i London. Like før slutt scoret Jamie Vardy etter et flott Leicester-angrep. Det var toppscorerens tiende scoring i ligaen.

        Med seieren er Leicester oppe på 23 poeng. Dermed er laget foran Chelsea på målforskjell. De blå fra London lånte tredjeplassen noen timer etter seier lørdag kveld.
      
Leicester har åpnet Premier League-sesongen forrykende og framstår som en seriøs kandidat til å snike seg inn blant de fire beste som sikrer spill i mesterligaen. De er bare to poeng bak Manchester City på 2.-plass, mens det skiller åtte poeng opp til serieleder Liverpool etter elleve serierunder.
Leicester har bare to tap i ligaen (borte mot Manchester United og Liverpool) og kom til London søndag fulle av selvtillit etter den rekordstore 9-0-seieren borte mot Southampton i forrige runde. Søndag viste de nok en gang at de mener alvor.

        Førsteomgangen var uten det helt store spillet. Riktignok hadde begge lag sine muligheter. Blant annet var gjestene farlige på dødballer.
      
Og det var på en fast situasjon som skulle gi Leicester ledelsen etter 57 minutter. James Maddison pisket inn en corner. Soyuncu løp seg fri i feltet og headet ballen i nettet via bakken. Det var tyrkerens første mål for Leicester.
To minutter før slutt var alt håp om poeng ute for Roy Hodgsons hjemmelag. Vardy og innbytter Demarai Gray kombinerte vakkert. Kantspilleren fant spissen inne i feltet, og som vanlig var Vardy klinisk.
Fra tribunen sang høytsvevende Leicester-supportere om at de kommer til å vinne ligaen. Klubben som vant ligaen i 2016 ser ut til å ha noe stort på gang også denne sesongen. I tillegg til å ha en imponerende poengfangst, har Leicester sluppet inn færrest mål i Premier League.
Nå venter Arsenal hjemme i Leicester i neste serierunde. Deretter skal serietreeren ut i det som på papiret er fine kamper i ukene framover. Dermed ligger alt til rette for at Brendan Rodgers og co. skal være med høyt på tabellen også når det nærmer seg jul.
Hodgsons Crystal Palace har også hatt en fin sesongstart, men søndag slet de med å spille seg til de helt store sjansene. Klubben ligger likevel på niendeplass i ligaen.
Fotball England eliteserien menn søndag, 11. runde: Crystal Palace – Leicester 0-2 (0-0)
Mål: 0-1 Çaglar Söyüncü (57), 0-2 Jamie Vardy (89).
Dommer: Paul Tierney.
Gult kort: Jeff Schlupp, James Tomkins, Crystal Palace, Jonny Evans, Çaglar Söyüncü, Leicester.
Lagene: Crystal Palace (4-3-3): Vicente Guaita – Joel Ward, James Tomkins, Gary Cahill, Patrick van Aanholt – James McArthur (James McCarthy fra 77.), Luka Milivojević, Cheikhou Kouyaté (Max Meyer fra 74.) – Wilfried Zaha, Jordan Ayew (Christian Benteke fra 78.), Jeff Schlupp.
Leicester (4-1-4-1): Kasper Schmeichel – Ricardo Pereira, Jonny Evans, Çaglar Söyüncü, Ben Chilwell – Wilfred Ndidi – Ayoze (Demarai Gray fra 74.), Youri Tielemans, James Maddison (Dennis Praet fra 90.), Harvey Barnes (Wes Morgan fra 84.) – Jamie Vardy.
