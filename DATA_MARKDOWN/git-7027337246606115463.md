
# دستگیری زن و مرد موبایل قاپ در تهران

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696461/%D8%AF%D8%B3%D8%AA%DA%AF%DB%8C%D8%B1%DB%8C-%D8%B2%D9%86-%D9%88-%D9%85%D8%B1%D8%AF-%D9%85%D9%88%D8%A8%D8%A7%DB%8C%D9%84-%D9%82%D8%A7%D9%BE-%D8%AF%D8%B1-%D8%AA%D9%87%D8%B1%D8%A7%D9%86)

سرکلانتر هفتم پلیس پایتخت از دستگیری زن و مرد موبایل قاپ در محدوده مولوی خبر داد.
به گزارش ایلنا، سرهنگ دوست‌علی جلیلیان در توضیح این خبر، بیان داشت: ساعت ۱۶:۴۵ عصر روز جمعه نهم آبان‌ماه ماموران کلانتری ۱۱۶ مولوی هنگام گشت‌زنی در محدوده کلانتری به ۲ موتورسوار زن و مرد جوان برخورد کردند که موتورسیکلت آنان فاقد پلاک انتظامی بود.
سرکلانتر هفتم عنوان کرد: ماموران کلانتری برای بررسی موضوع دستور ایست به ۲ موتورسوار دادند ولی راکب موتورسیکلت بدون توجه به فرمان‌های پلیسی از محل متواری شد.
وی بیان داشت: پس از مدتی تعقیب و گریز ماموران کلانتری مولوی موفق شدند هر ۲ متهم را دستگیر و در همان بازجوئی اولیه به جرم ارتکابی مبنی بر موبایل‌قاپی اعتراف کردند.
جلیلیان تصریح کرد: متهمان پس از انتقال به کلانتری تا کنون به ۲۱ فقره سرقت با همکاری یکدیگر اعتراف کردند. تحقیق از متهمان برای شناسایی مال باختگان ادامه دارد.
