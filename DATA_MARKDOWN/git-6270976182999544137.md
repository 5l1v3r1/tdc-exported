
# У Раду внесли доопрацьований проект держбюджету

Published at: **2019-11-05T19:16:33+00:00**

Author: **Ольга Проскурова**

Original: [Рубрика](https://rubryka.com/2019/11/05/u-radu-vnesly-doopratsovanyj-proekt-derzhbyudzhetu/)

Фото ReutersУ Верховній раді зареєстрували законопроект №2000 “Про Державний бюджет України на 2020 рік”.
Про це свідчить інформація на сайті парламенту.
Останній етап проходження документа – передано на розгляд керівництву. Ініціатором проекту закону виступає прем’єр-міністр України Олексій Гончарук.
“Фінансування загального фонду державного бюджету в 2020 році планується за рахунок державних запозичень у сумі 342 502,4 млн грн, у тому числі зовнішніх – 111 375,0 млн грн, внутрішніх – 231 127,4 гривень. Таким чином, зовнішні запозичення в 2020 році складуть 32,5 відсотка від загального обсягу надходжень, а внутрішні – 67,5 відсотка”, – йдеться в пояснювальній записці.
Також наголошується, що в спеціальний фонд держбюджету передбачається залучити кошти від закордонних банків.
“До спеціального фонду державного бюджету в 2020 році передбачається залучити кошти від закордонних банків, держав і міжнародних фінансових організацій на фінансування проектів розвитку економіки та бюджетної сфери 22 662,0 млн гривень. Використання цих коштів буде відображено в спеціальному фонді державного бюджету в розрізі головних розпорядників – отримувачів таких кредитів. Обсяг платежів з погашення державного боргу на 2020 рік прогнозується в сумі 282 136,9 млн грн, у тому числі погашення державного зовнішнього боргу – 120 274,6 млн грн, державного внутрішнього боргу – 161 862,3 млн гривень. Обсяг платежів з обслуговування державного боргу на 2020 рік прогнозується в обсязі 141 473,1 млн гривень”, – йдеться в документі.
Нагадаємо, Гончарук назвав 3 фундаментальні речі, які закладені до держбюджету.
Також він заявив, що субсидії отримають ті, кому вони насправді потрібні.
