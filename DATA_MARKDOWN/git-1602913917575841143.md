
# Dragostea continuă să facă victime la McDonald`s: David Fairhurst, directorul de HR, pleacă din companie la o zi după ce CEO-ul Steve Easterbrook a fost concediat pentru o relaţie cu o angajată

Published at: **2019-11-05T12:27:20+00:00**

Author: **Alex Ciutacu**

Original: [Ziarul Financiar](https://www.zf.ro/profesii/dragostea-continua-sa-faca-victime-la-mcdonald-s-david-fairhurst-directorul-de-hr-pleaca-din-companie-la-o-zi-dupa-ce-ceo-ul-steve-easterbrook-a-fost-concediat-pentru-o-relatie-cu-o-angajata-18543458)

Şeful pe resurse umane al McDonald`s, David Fairhurst, este al doilea executiv al gigantului care pleacă din companie după ce lanţul de fast-food l-a concediat pe CEO-ul Steve Easterbrook, pentru că a întreţinut relaţii amoroase cu o angajată – încălcând politicile companiei.
Pleacarea lui David Fairhurst, care a fost numit chief people officer de către Easterbrook în 2015, a fost confirmată pentru FT de surse din piaţă. Compania nu a comentat.   
McDonald`s a anunţat duminică plecarea lui Steve Easterbrook susţinând că aceasta a „violat politicile companiei şi a demonstrat o judecată precară prin implicarea în relaţii amoroase consensuale cu o angajată”.
Cu toate acestea, compania a anunţat luni că tratează problema ca pe o terminare de contract „fără cauză exacta”, ceea ce îi permite lui Easterbrook să primească mai multe beneficii de plecare – dacă este de accord să nu lucreze la rivali precum Burger King şi Starbucks pentru următorii doi ani, sau să comenteze compania McDonald`s pe Twitter sau Facebook.
Compania a agreat să îi plătească lui Easterbrook salariul pe şase luni şi îi permite să îşi vândă majoritatea acţiunilor şi să exercite opţiunile acordate.
Pachetul de exit include jumătate din salariul lui de bază pe şase luni de 1,34 milioane dolari, ceea ce înseamnă că el va pleca cu peste 650.000 de dolari.
Potrivit unor documente înregistrate la Securities and Exchange Comission (SEC), autoritatea de supraveghere financiară din SUA, Easterbrook nu are voie să scrie o carte despre companie sau să ofere interviuri legate de timpul său la conducerea companiei, în următorii cinci ani, fără acordul McDonald`s.
