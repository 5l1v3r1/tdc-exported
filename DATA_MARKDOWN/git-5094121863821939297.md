
# Noc v teple? Bezdomovci se v Brně kvůli mrazu zakopou i pod zem

Published at: **2019-11-07T05:20:00+00:00**

Author: **autor externí**

Original: [Deník.cz](https://www.denik.cz/regiony/bezdomovci-se-v-brne-kvuli-mrazu-zakopou-i-pod-zem-20191107.html)

Poukaz stojí dárce sto korun, do minulé sezóny za něj bezdomovec dostal v noclehárně Armády spásy čaj či polévku a noc v posteli. Za stejnou částku nyní lidé bez domova získají i rady odborníků. „Nocleh na jednu noc situaci člověka neřeší. Proto nově nabízíme i sociální a terapeutickou pomoc. Ačkoli má každý člověk jiný příběh, cíl je stejný, a to jeho navrácení do běžného života,“ okomentoval projekt Armády spásy její mluvčí Přemysl Kramerius. 
Nocleženku dostane bezdomovec od terénního pracovníka nebo přímo od člověka, který se takto rozhodne lidem v nouzi pomoct. Pomoc podle Krameria odborníci přizpůsobují situaci držitele poukazu. „Naši pracovníci si s ním sednou a motivují ho, aby začal svou situaci řešit. Někdy je prvním krokem zařízení občanského průkazu, někdy řešení akutních zdravotních problémů. Dalším krokem je hledání práce a bydlení,“ sdělil. 
Pomoci lidem bez domova se loni rozhodl i Brňan Jiří Svoboda. „Bylo před Vánoci, a tak jsem dal přítelkyni obálku s penězi, aby za ně mohla koupit nocleženku,“ svěřil se.
Podle záchranářů zemře v Brně na ulici každý rok na podchlazení několik jednotlivců. „Pokud jsou teploty pod nulou, lidi bez domova vyjíždíme zachraňovat i několikrát týdně,“ uvedla mluvčí záchranné služby Michaela Bothová.  Brněnská charita spustí od prosince krizové centrum Teplá židle. „Je to místnost, kde mohou lidé zdarma na židli v teple strávit mrazivou noc. Dostanou také teplý čaj nebo polévku,“ připomněla za charitu Anna Tišnovská. 
O lidi bez domova se stará i město. Podle magistrátu jich je v Brně 1 657. „Nočních krizových center může využít až 121 zájemců, v případě zvýšeného zájmu v extrémních mrazech ještě dalších dvacet. Jedná se o městem financovaný a koordinovaný systém nouzového přečkání noci,“ uvedla za magistrát Kateřina Gardoňová. 
Noční krizová centra potřební naleznou v Masné, Mlýnské a Bratislavské ulici od listopadu do konce března. 
