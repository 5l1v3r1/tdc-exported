
# 
        خیلی وقت است به المپیک ۲۰۲۰ فکر می‌کنم
      

Published at: **2019-11-02T11:40:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637432/%D8%AE%DB%8C%D9%84%DB%8C-%D9%88%D9%82%D8%AA-%D8%A7%D8%B3%D8%AA-%D8%A8%D9%87-%D8%A7%D9%84%D9%85%D9%BE%DB%8C%DA%A9-%DB%B2%DB%B0%DB%B2%DB%B0-%D9%81%DA%A9%D8%B1-%D9%85%DB%8C%E2%80%8C%DA%A9%D9%86%D9%85)

به گزارش بولتن نیوز،  امیرحسین زارع در مورد کشتی‌هایش در مسابقات امیدهای جهان اظهار داشت: در مسابقات جوانان جهان باید قهرمان می‌شدم، اما عجله کردم و با اشتباه خودم فینال را به حریف آمریکایی باختم. بعد از بازگشت از استونی، به اردوی بزرگسالان رفتم. حضور در اردوی آخر تیم ملی بزرگسالان در رقابت‌های امیدهای جهان خیلی کمکم کرد. بعد از اینکه تیم به نورسلطان رفت، برای من و نفر اول انتخابی امید، یک مسابقه انتخابی گذاشتند. او را قبلا در انتخابی جوانان برده بودم، اما مهدی هاشمی در انتخابی شرکت نکرد و من ملی پوش امید شدم و سه مرحله اردو داشتیم و بعد به بوداپست رفتیم.
وی ادامه داد: فیزیک بدنی من طوری است که از سایر حریفانم سبک‌تر هستم. زور آنها از من بیشتر بود اما همه را با امتیاز عالی شکست دادم. چیزی که در مجارستان متوجه شدم این بود که رده‌های سنی امید و بزرگسالان، خیلی با نوجوانان و جوانان فرق می‌کند. دوست دارم در آینده نزدیک در رده سنی بزرگسالان کشتی بگیرم و با بزرگان کشتی دنیا و ایران رقابت کنم.
زارع که سال گذشته مدال نقره المپیک جوانان در بوینس آیرس را به دست آورد، در مورد اینکه بعد از مصدومیت پرویز هادی، او از شانس زیادی برای ملی پوش شدن برخوردار بود، خاطرنشان کرد: حضور در مسابقات نورسلطان حق یدالله محبی بود چون همان زمان که او در مسابقه انتخابی تیم ملی بزرگسالان شرکت کرده بود، من در انتخابی جوانان اول شده و اردوی جوانان بودم. برای یدالله محبی آرزوی موفقیت دارم، با او تمرین هم کردم، اما به هرحال محبی نماینده ایران در مسابقات جهانی شد.
دارنده مدال طلای مسابقات 2018 نوجوانان جهان در زاگرب گفت: خیلی وقت است به المپیک 2020 توکیو فکر می‌کنم، درست از همان زمانی که عضو تیم ملی نوجوانان بودم. هدف اولم این است که در المپیک شرکت کنم و هدفم بعدی‌ام کسب مدال در این رقابت‌هاست. این هدف همان روزها وقتی با سرمربی تیم ملی نوجوانان (غلامرضا محمدی) صحبت می‌کردم، در ذهنم شکل گرفت. امسال چیزی برای از دست دادن ندارم، به همین دلیل با تمام وجودم برای کسب دوبنده تیم ملی تلاش می‌کنم. پرویز هادی بزرگ همه ماست، دوست دارم با او کشتی بگیرم؛ همینطور با یدالله محبی.
این کشتی گیر آملی با اشاره به مسابقات جام تختی و حضور همه مدعیان سنگین وزن در این رقابت‌ها گفت: اول در لیگ کشتی می گیرم و بعد هم دی ماه در جام تختی. در این رقابت ها همه مدعیان وزن 125 کیلوگرم حضور دارند. هر کشتی گیری که بهتر باشد، دوبنده تیم ملی را به دست خواهد آورد.
