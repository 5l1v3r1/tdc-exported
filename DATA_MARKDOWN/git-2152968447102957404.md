
# Онкоболният лекар не бил допуснат до устен заради ниска оценка

Published at: **2019-11-07T17:30:00+00:00**

Author: **Анисия Иванова**

Original: [Dnes.bg](https://www.dnes.bg/obrazovanie/2019/11/07/onkobolniiat-lekar-ne-bil-dopusnat-do-usten-zaradi-niska-ocenka.428890)

Причината д-р Радислав Наков да не бъде допуснат до втория етап на изпит към Катедрата по гастроентерология е ниска оценка от първия етап, обясни професор Иван Митов, декан на Медицинския факултет към Медицинския университет в София.
Педи два дни младият гастроентеролог Радислав Наков разказа в социалните мрежи историята си, че не е бил одобрен в конкурс, защото в момента не е лекар, а пациент и се лекува от клетъчен лимфом. Той допълни, че смята да си търси правата пред институциите.
Вчера от института съобщиха, че започват проверка по случая.
По думите на проф. д-р Митов журито от конкурсния изпит за асистент към Катедрата по гастроентерология на Медицинския университет в София е допуснало до изпит д-р Радислав Наков, но резултатът му е бил под изискването от 4.50 оценка, за да се яви на устен изпит.
"Двама от кандидатите са били оценени около 4. По тази причина журито не ги е допуснало до устен изпит. Сред тези двама е и д-р Наков", каза професорът пред БНР.
След като д-р Наков е допуснат първоначално до изпит, комисията е преценила, че той може да се яви и не може да се твърди, че заболяването му е причина за оценката му, категоричен е професорът:
"Не мога да си представя такова нещо. Ние тук провеждаме стотици конкурси. Здравословното състояние на хората не може да бъде причина. След като е допуснат до изпит, той трябва да бъде оценен според това, което е показал на изпита. Има много хора с онкологични заболявания, които си изпълняват задълженията, разбира се, когато състоянието им позволява това", каза още проф. д-р Митов.
Деканът обясни, че доктор Наков не е внесъл жалба относно казуса. "Работите на колегите са запазени и те могат да бъдат прегледани отново, ако някой държи. При тези конкурси здравословното състояние не се обсъжда и то не може да бъде причина за отстраняване от конкурса", категоричен е той.
От пациентска организация обаче са категорични, че на доктор Наков не е дадена възможност да се развива професионално.
