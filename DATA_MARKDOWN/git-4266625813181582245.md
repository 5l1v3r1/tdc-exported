
# На Київщині п’яний водій наїхав на вагітну жінку й намагався втекти

Published at: **2019-11-01T15:31:00+00:00**

Author: ****

Original: [ZIK.UA](https://zik.ua/news/2019/11/01/na_kyivshchyni_pyanyy_vodiy_naihav_na_vagitnu_zhinku_y_namagavsya_vtekty_1681643)


        У Броварському районі на Київщині водій напідпитку наїхав на вагітну жінку і намагався зникнути з місця ДТП.
      
Про це повідомляє пресслужба поліції у Київській області.
«У ході слідчих дій було встановлено, що потерпіла разом зі своєю сестрою та племінницею крокували узбіччям в напрямку с. Зазим’я. Вийшовши зі свого будинку, вони не встигли відійти і кілька метрів, як на них наїхала автівка», – йдеться у повідомленні.
При цьому водій навіть не зупинився. Тікаючи, він продовжив рух. Не впоравшись з керуванням, в’їхав у гаражне приміщення, вискочив із машини й знову почав тікати. Помітили це випадкові перехожі, порушника притримали та викликали «швидку» і поліцію, яка затримала 33-річного чоловіка на місці події.
Зазначається, що вагітну жінку із травмами та забоями грудної клітини госпіталізували до Центральної районної лікарні. Лікарі за допомогою кесаревого розтину врятували життя дитині.
За фактом ДТП відкрито кримінальне провадження за ст. 286 (порушення правил безпеки дорожнього руху) Кримінального кодексу України.
Нагадаємо, у Кам’янко-Бузькому районі на Львівщині автомобіль «Мерседес» зіткнувся з тягачем «Рено Магнум». Водій легковика госпіталізований у лікарню.

        
          Читайте більше новин на тему: ДТП
        
      
