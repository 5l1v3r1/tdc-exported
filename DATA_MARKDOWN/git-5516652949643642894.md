
# Έρχεται αναπροσαρμογή τιμολογίων νερού στη Ρόδο

Published at: **2019-11-01T18:30:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424916/erxetai-anaprosarmogh-timologiwn-neroy-sth-rodo)


        Στην αναπροσαρμογή των τιμολογίων της σε όλο το νησί θα επιχειρήσει να προχωρήσει η διοίκηση της επιχείρησης Ύδρευσης-Αποχέτευσης Ρόδου.
      
Των αλλαγών θα προηγηθεί η σύνταξη οικονομοτεχνικής μελέτης που θα δείξει τον τρόπο με τον οποίο θα γίνει η αναπροσαρμογή.
Η διοίκηση της επιχείρησης εκτιμά πάντως ότι δεν είναι δίκαιο να κοστίζει ακριβότερα το νερό στους δήμους του βορείου τριγώνου και φθηνότερα σε άλλες περιοχές.
Όπως εξήγησε στο skyrodos.gr ο πρόεδρος της ΔΕΥΑΡ κ. Βασίλης Μανέττας σε πρώην Δήμους του νησιού όπου δεν υπήρχαν επιχειρήσεις ύδρευσης δεν επιβάλλονταν τέλη αποχέτευσης και έργων.
«Η κατάσταση αυτή συνεχίστηκε και μετά την ένταξη των περιοχών αυτών στη δικαιοδοσία της ΔΕΥΑΡ. Δεν είναι όμως σωστό να πληρώνουν ακριβότερα το νερό κατοικίες και επιχειρήσεις στο βόρειο τρίγωνο του νησιού. Θα αποφασίσουμε σχετικά μετά τη σύνταξη οικονομοτεχνικής μελέτης», δήλωσε ο κ. Μανέττας.
Οι όποιες αλλαγές στα τιμολόγια θα επέλθουν πάντως το νέο έτος. Στην παρούσα φάση, όπως τόνισε ο πρόεδρος της ΔΕΥΑΡ, προέχει η σύνταξη του πενταετούς επιχειρησιακού προγράμματος του προϋπολογισμού και του τεχνικού προγράμματος για το 2020.
