
# هشدار پلیس به مالکان خودروهای آلاینده و فاقد معاینه فنی

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696848/%D9%87%D8%B4%D8%AF%D8%A7%D8%B1-%D9%BE%D9%84%DB%8C%D8%B3-%D8%A8%D9%87-%D9%85%D8%A7%D9%84%DA%A9%D8%A7%D9%86-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%A2%D9%84%D8%A7%DB%8C%D9%86%D8%AF%D9%87-%D9%88-%D9%81%D8%A7%D9%82%D8%AF-%D9%85%D8%B9%D8%A7%DB%8C%D9%86%D9%87-%D9%81%D9%86%DB%8C)

رئیس پلیس راهنمایی و رانندگی البرز از تشدید برخورد با خودروهای آلاینده و فاقد معاینه فنی در البرز خبرداد.هشدار پلیس به مالکان خودروهای آلاینده و فاقد معاینه فنی
به گزارش خبرگزاری فارس از کرج، غلامعلی شرق رئیس پلیس راهنمایی و رانندگی البرز از طرح برخورد با خودروهای آلاینده و فاقد معاینه فنی خبرداد و گفت: طرح برخورد با خودروهای آلاینده و فاقد معاینه فنی در همه فصول سال اجرا می شود اما در ۶ ماه دوم سال به دلیل آلودگی بیشتر در کلانشهر ها شدت می یابد.
شرق افزود: با توجه به فصل زمستان و افزایش آلودگی ها که سبب وارونگی هوا می شود، این طرح به صورت ویژه در شهرستان های استان البرز اجرایی می شود و خودروهای فاقد معاینه فنی و دارای نقص فنی در اجرای این طرح اعمال قانون خواهند شد.
این مقام انتظامی ادامه داد: چنانچه وسیله نقلیه دارای نقص فنی بوده و دارای صدای ناهنجار از ناحیه اگزوز و سامانه صوتی داشته باشند اعمال قانون خواهند شد و مالکان وسایل نقلیه متخلف علاوه بر اعمال قانون باید نسبت به رفع نقص فنی وسیله نقلیه خود نیز اقدام کنند.
در حال حاضر ۱۱ مرکز معاینه فنی خودرو برای خدمات دهی به خودروها فعال است که از این تعداد یک مرکز در شهرستان ساوجبلاغ، سه مرکز در نظرآباد و بقیه در کرج فعالیت دارند.
