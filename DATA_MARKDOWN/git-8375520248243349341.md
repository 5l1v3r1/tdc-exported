
# Facebook зняв відмітку верифікації зі сторінки «голови» окупованого Криму Аксьонова

Published at: **2019-11-02T13:45:20+00:00**

Author: ****

Original: [ГЛАВКОМ](https://glavcom.ua/country/incidents/facebook-znjav-vidmitku-verifikatsiji-zi-storinki-golovi-okupovanogo-krimu-aksonova-637227.html)

Компанія Facebook зняла відмітку верифікації зі сторінки так званого «голови» окупованого Криму Сергія Аксьонова.
Про це написав у Facebook постійний представник Президента України в АРК Антон Кориневич.
«Маємо гарні новини. Після надсилання запиту від Представництва Президента України в Автономній Республіці Крим компанія Facebook зняла відмітку верифікації зі сторінки так званого «голови» так званої «Республіки Крим», – написав Кориневич.
Він висловив сподівання, що подібна ситуація ніколи не матиме повторення з жодним з окупаційних «чиновників».
«Ми вдячні компанії Facebook за швидку реакцію на наш запит. Крим – це Україна для всього світу», – додав представник Президента України в АРК.
Як відомо, відмітка верифікації у вигляді білої галочки у синьому колі надається Facebook публічним особам. При цьому, представники соцмережі самі обирають, кому видавати спеціальний значок.
Нагадаємо, прем’єр-міністр Росії Дмитро Медведєв підписав розпорядження про створення гральної зони «Золотий берег» на Південному березі окупованого РФ Криму.
