
# شکاف ۲۰۰ تومانی میان بازار رسمی و آزاد؛ دلار به اوج ۱۹ روز گذشته رسید

Published at: **2019-11-05T13:45:58+00:00**

Author: **یورونیوز فارسی **

Original: [euronews](https://farsi.euronews.com/2019/11/05/dollar-euro-rate-increase-iran-currency-market)

در حالی که نرخ رسمی ارز برای سومین روز متوالی از سوی بانک مرکزی ایران ثابت نگاه داشته شد، بهای فروش دلار در بازار آزاد تهران افزایش یافت.
بانک مرکزی ایران با آغاز معاملات روز سه‌شنبه بازار ارز ایران، نرخ عرضه دلار آمریکا در سامانه رسمی صرافی‌ها را همچون دو روز گذشته ۱۱ هزار و ۳۰۰ تومان تعیین کرد. با این وجود نرخ فروش دلار در بازار آزاد تهران پس از استراحتی یک روزه به روند صعودی خود ادامه داد و به ۱۱ هزار و ۵۰۰ تومان نزدیک شد و به بالاترین سطح در ۱۹ روز گذشته رسید.
بدین ترتیب شکاف قیمتی میان دلار رسمی و آزاد ظهر روز سه‌شنبه به ۲۰۰ تومان نزدیک شد.
این میزان از فاصله قیمتی برای یورو نیز ایجاد شد. به طوری که بهای یورو نیز در بازار آزاد تهران به آستانه ۱۲ هزار و ۸۰۰ تومان رسید و نزدیک به ۲۰۰ تومان گران‌تر از نرخ رسمی بانک مرکزی عرضه شد.
با وجود این که نرخ هر اونس طلا در معاملات بازار جهانی ۸.۸ دلار کاهش یافت و از هزار و ۵۰۱ دلار عقب نشینی کرد ولی به دلیل رشد قیمت دلار، در بازار سکه و طلای تهران بهای هر قطعه تمام سکه طلا به ۴ میلیون و ۲۵ هزارتومان بالغ شد و هر گرم طلای ۱۸ عیار حدود ۴۰۹ هزار تومان معامله شد.

        بیشتر بخوانید:
        مقاومت ۱۰ روزه دلار در بازار آزاد؛ ذخایر یورویی بانک‌های ایران پایین است؟
      
