
# Aller selger Autofil - seks årsverk skal være berørt

Published at: **2019-11-01T08:30:00+00:00**

Author: **Dag Robert Jerijervi**

Original: [Kampanje](https://kampanje.com/medier/2019/11/aller-selger-autofil-til-bilforlag-seks-arsverk-skal-vare-berort/)


        Ingen ansatte blir med over til ny eier.
      
Aller Media har gitt ut bladet Autofil siden 2002. Det ble i sin tid lansert som en spin-off av NRK-programmet med samme navn, men har levd videre etter at TV-programmet ble lagt ned i 2008.
Nå skifter merkevaren hender, fra Aller Media til Bilforlaget som allerede gir ut bladet Bil.
- Vi har ambisjoner om videreutvikling av Autofil, løpende tilpasset en mediebransje i rask endring. Derfor er dette en god nyhet for alle bilentusiaster som har et nært forhold til Autofil. Samtidig åpner dette spennende muligheter for oss i møte med annonsør-markedet, sier Atle Falch Tuverud, sjefsredaktør og administrerende direktør i Bilforlaget.
Skal fortsatt satse på motorKonserndirektør Ingrid Skogrand i Aller Media sier til Kampanje at salget føyer seg inn i en trend i mediebransjen.
- Jeg er fornøyd med at vi gjør denne transaksjonen. Dette er en naturlig konsolidering i et krevende marked, og jeg tror vi kommer til å se flere slike konsolideringer fremover, sier Skogrand.
Hun avviser imidlertid at salget signaliserer en nedtrapping av motorstoff i Aller Media.
- Nei, overhodet ikke. Men vi gjør en omlegging og spisser oss digitalt. Vi har en sterk digital motorposisjon med Dinside, Dagbladet og nysatsingen Elbil24, som vi har stor tro på.
Seks årsverk berørtAutofil har vært produsert av en såkalt motorhub i Aller Media, som også har levert stoff til andre deler av Aller-konsernet. Nå legges denne inn i Dagbladet-systemet. Hvilke følger overtakelsen får for de ansatte, er for tidlig å si ifølge Skogrand.
- Vi er i drøftinger med tillitsvalgte for de som er direkte berørt av omleggingen.
- Hvor mange er det snakk om?
- Det ønsker jeg ikke si noe om før vi har gjennomført formelle drøftelsesmøter.
Men klubbleder i Aller, Sonja Nordanger, forteller at salget av Autofil vil medføre en overtallighet på seks personer i Aller Media ifølge ledelsen. Hun vil gjøre det hun kan for at de beholder jobben.
- Norsk Journalistlags medlemmer jobber på tvers av konsernet med leveranser både til Dagbladet, Dagbladet Pluss og Dinside, i tillegg til å jobbe med Autofil. Aller Media er en fremtidsrettet bedrift som ansetter i flere deler av huset, og du kan ikke ansette med den ene hånden og la folk få med den andre. Det bør være rom i huset for at årsverkene overtas, sier hun til Kampanje.
- Ser på ulike løsningerBilforlaget har 21 ansatte og en redaksjon som består av ni fulltidsansatte. Overtagelse av ansatte fra Aller er ikke en del av avtalen, bekrefter administrerende direktør Atle Falch Tuverud.
- Kommer dere til å videreføre begge titler med samme frekvens som i dag?
- Både Bil og Autofil er to svært sterke merkevarer som vi tar med oss videre. Vi ser nå på ulike løsninger for hvordan vi best fletter Autofil inn hos oss. Autofil-abonnentene kan fortsatt forvente et minst like sterkt og engasjerende blad fremover med ny eier. Vi skal gi dedikerte bilblad-lesere og abonnenter godt innhold både på print og digitalt i årene fremover, sier Tuverud til Kampanje.
Kantar Medias ferske lesertallsundersøkelse viser at Autofil har 114.000 lesere per utgave. Det er 12 prosent færre enn i samme periode i fjor. Til sammenligning skal Bil ha et lesertall på 125.000 ifølge Bilforlaget.
Bilforlaget sår også bak bransjenettstedene Bilnytt.no og Motorbransjen.no, stillingstjenesten Biljobb.no, samt bilportalene Bilnorge.no og Yrkesbil.no. Forlaget ble etablert i 1975, har 21 ansatte og omsetter for 33 millioner kroner.
