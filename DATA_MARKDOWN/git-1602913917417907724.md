
# Ludovic Orban, premierul desemnat: Preluăm ţara într-un moment extrem de dificil. Dezastrul este mult mai mare decât pare

Published at: **2019-11-01T17:25:00+00:00**

Author: ****

Original: [Ziarul Financiar](https://www.zf.ro/eveniment/ludovic-orban-premierul-desemnat-preluam-tara-intr-un-moment-extrem-de-dificil-dezastrul-este-mult-mai-mare-decat-pare-18530171)

Premierul desemnat, Ludovic Orban, a declarat, vineri, la Piteşti, că liberalii preiau ţara ”într-un moment extrem de dificil”, deficitul bugetar la nouă luni fiind deja de 2,6%, iar multe plăţi nu au fost făcute. ”Dezastrul este mult mai mare decât pare la prima vedere”, a mai spus el.
”Preluăm ţara într-un moment extrem de dificil. Deficitul bugetar la nouă luni este 2,6%, în condiţiile în care angajamentul bugetar e de 3%, (...) în condiţiile în care nu s-a rambursat TVA de trei luni, rambursările pe lună fiind de aproximativ două miliarde pe lună, în condiţiile în care nu s-au făcut plăţi pe PNDL şi pe o mulţime de angajamente, ca să nu apară în execuţia bugetară pe nouă luni”, a declarat la Piteşti premierul desemnat, Ludovic Orban.
El a mai spus că există ministere, agenţii şi instituţii guvernamentale care au bani de funcţionare numai pentru primele 11 luni.
”Nu au bani să închidă anul, nu mai au bani să plătească salarii. De exemplu, Ministerul Sănătăţii, care şi-a prevăzut banii numai pentru 11 luni. Dacă nu dăm rectificare bugetară să asigurăm resursele bugetare aruncăm în aer finanţarea spitalelor, programele de sănătate publică şi o cheltuieli vitale pentru viaţa şi sănătatea oamenilor. PSD nu a avut grijă de aceşti oameni şi nu a prevăzut bani”, a adăugat premierul desemnat.
EL a dat ca exemplu şi autorităţile locale.
”Dezastrul este mult mai mare decât pare la prima vedere. Aproape în fiecare sector există cel puţin două, trei bombe, care vor exploda în viitorul apropiat, pe care ei l-au pregătit cu premeditare şi , de fapt, încearcă să le pună în cârca noastră de pe acum”, a mai spus liderul PNL.
