
# O2 Vianoce 2019: SMART paušály prinášajú dáta, no nie úplne všade

Published at: **2019-11-05T18:29:22+00:00**

Author: **Lukáš Zachar**

Original: [Android Portal](https://androidportal.zoznam.sk/2019/11/o2-vianoce-2019-smart-pausaly-prinasaju-data-no-nie-uplne-vsade/)


        Po operátoroch Telekom a Orange predstavil inovovanú ponuku služieb a produktov aj operátor O2. Prichádza v ideálnom čase, teda v predvianočnom období.
      
Hlavnú úlohu zohrávajú nové paušály, ktoré operátor pomenoval ako SMART. O2 SMART paušál je podľa slov operátora novou generáciu paušálov, ktoré obsahujú veľké objemy dát.
Okrem nich zákazníci dostanú prístup do aplikácií HBO GO, Tidal, spravodajských webov SME a Denníka N, či aplikácie O2 TV podľa svojho výberu. Nové paušály ponúkajú množstvo dát aj pre ďalšie známe aplikácie.
Neobmedzené volania, SMS a MMS sú samozrejmou súčasťou nových O2 SMART programov. Ponuka bola predstavená dnes, 4. novembra, na podujatí O2 Smart Talks, na ktorom vystúpili Sajfa ako zástupca online zábavy a obsahu, publicista Jakub Goda ako ambasádor významu spravodajského obsahu na internete, raper a hudobník Branči Kováč a hviezda filmovej a umeleckej branže Zdena Studenková.
Operátor aj svoje nové paušály kategorizuje podľa farieb. Základom je Biely O2 Smart paušál, ktorý obsahuje neobmedzené volania, SMS a MMS správy v celej EU. Program je určený tým zákazníkom, ktorí dátujú len sporadicky alebo vôbec.
Kúpiť si môžu 1 GB balík dát za 3 eurá, či akéhokoľvek zariadenie na začiatku od 0 eur. Paušál stojí 15 eur mesačne.
Užívatelia Modrého O2 Smart paušálu dostanú k neobmedzeným volaniam, SMS a MMS aj 1 GB objem voľných dát a 10 GB dát pre jednu vybranú aplikáciu. Zvoliť si môžu Instagram, Facebook, WhatsApp, Viber, TikTok, Gmail, Waze a Mapy Google.
Okrem toho dostanú bonus na zariadenie vo výške 60 eur. Ak ho nevyužijú, získajú ďalších 10 GB dát pre využívanie ďalšej aplikácie z ponuky. Paušál stojí 20 eur mesačne.
Strieborný O2 Smart paušál obsahuje 3 GB voľných dát, 2x 10 GB pre dve aplikácie z ponuky, pričom jedna z nich môže byť prémiová, napr. predplatné HBO GO, Tidal, O2 TV, Denník N alebo Denník SME. Bonus na zariadenie má výšku 72 eur, respektíve sa dá vymeniť za 10 GB dát pre ďalšiu štandardnú aplikáciu podľa výberu. Cena – 25 eur mesačne.
Zlatý O2 Smart paušál stojí 30 EUR mesačne. V cene je 10 GB voľný objem dát a 3x 10 GB balíčky pre 3 aplikácie z ponuky. Jedna môže byť prémiová (HBO GO, Tidal, O2 TV, Denník N a Denník SME).
Bonus na zariadenie dosahuje výšku 120 eur. O2 tento program popisuje ako multimediálny. Aj v tomto prípade platí, že zákazník môže bonus na zariadenie vymeniť za 10 GB dát pre ďalšiu z najpoužívanejších aplikácií z ponuky operátora.
Vrcholom nového portfólia je program za 50 eur mesačne. Je určený tm najnáročnejším zákazníkom na čele so 65 GB objemom dát. Jeho súčasťou je 4x 10 GB balíček dát pre štyri aplikácie (z toho dve prémiové) a najvyšší bonus na zariadenie (240 eur). Aj ten sa dá nahradiť dátami pre prémiovú aplikáciu.
Operátor O2 nevybral k novým paušálom sadu rôznych aplikácií len tak. Učinil tak na základe spotrebiteľských návykov užívateľov. O2 hovorí, že 75 % času na mobile trávime v aplikáciách.
Zákazníci O2 najčastejšie využívajú pre komunikáciu aplikácie Messenger, WhatsApp a Viber. 75 % užívateľov zároveň používa službu Gmail od Google. Najpopulárnejšou navigáciou sú Mapy od Google a hneď za nimi Waze.
Medzi celosvetovo najsťahovanejšie aplikácie patria WhatsApp, Messenger, TikTok, Facebook a Instagram. TikTok je pritom jednou z najrýchlejšie rastúcich aplikácií, ktorá spotrebúva 1,5 % svetových dát. YouTube spotrebúva až 25 % svetových dát. Polovica z celosvetového objemu dát sa minie v službách YouTube, Facebook a Instagram.
O2 k novým paušálom ponúka najnovšie smartfóny Apple iPhone 11 a iPhone 11 Pro, ale aj tzv. dvojičky – Huawei P30 Lite + Huawei Y5 2019, Honor 20 + Honor 8S alebo Samsung Galaxy A50 + Galaxy A10. Okrem nich tu je rad ďalších hardvérových produktov, ktoré nájdete na stránkach operátora O2.
