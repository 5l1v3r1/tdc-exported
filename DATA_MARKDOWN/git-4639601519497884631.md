
# Νέοι ρόλοι για Μητσοτάκη – Τσίπρα – Αναζητούν το «ζωτικό χώρο» τους

Published at: **2019-11-06T06:45:19+00:00**

Author: **Ραβανός Αρης**

Original: [Το Βήμα Online](https://www.tovima.gr/2019/11/06/politics/se-diaforetikes-poreies-mitsotakis-tsipras/)

Ο νέος πολιτικός κύκλος που έχει ανοίξει από την 7η Ιουλίου και κυρίως η διαμόρφωση ενός διαφορετικού πολιτικού πλαισίου μετά την ολοκλήρωση των πρώτων 100 ημερών της κυβέρνησης, φέρνει τον Κυριάκο Μητσοτάκη και τον Αλέξη Τσίπρα σε διαφορετικούς δρόμους.
Ο Πρωθυπουργός και ο πρόεδρος του ΣΥΡΙΖΑ κινούνται με διαφορετική στρατηγική και αυτή τη στιγμή ο πρώτος επιλέγει μια πιο εξωστρεφή πορεία, ενώ ο δεύτερος προσπαθεί να αντιμετωπίσει την εσωστρέφεια που κυριαρχεί στο κόμμα του, όπου τα περισσότερα στελέχη και βουλευτές δεν έχουν ακόμα συμβιβαστεί με την ήττα.

        Διαβάστε ακόμη : Το σχέδιο για την κατανομή προσφύγων στην ενδοχώρα – Σύσκεψη το μεσημέρι στο Μαξίμου
      
Η εικόνα είναι χαρακτηριστική: Ο Κυρ. Μητσοτάκης στην Κίνα και επαφές με την Κινεζική ηγεσία και σειρά συναντήσεων με πλήθος επιχειρηματιών, στο πλαίσιο των πρωθυπουργικών του καθηκόντων. Ο Αλ. Τσίπρας σε μια πιο πεζή καθημερινότητα, συναντάται σε χαλαρή σύναξη με βουλευτές του ΣΥΡΙΖΑ για ποτό και συζήτηση, ενώ κυρίως οι συσκέψεις του έχουν εσωκομματική διάσταση.
Εξαίρεση αποτελούν μόνο οι επισκέψεις του στο εξωτερικό που θυμίζουν την περίοδο της πρωθυπουργίας του, όταν και άνοιξε διαύλους επικοινωνίας με την ομάδα των Ευρωσοσιαλιστών.
Η εικόνα που εμφανίζουν οι δυο βασικοί πολιτικοί παίκτες είναι ενδεικτική και των συσχετισμών αυτή την περίοδο σε επίπεδο κοινωνίας, καθώς η ΝΔ προηγείται σταθερά στις μετρήσεις και μάλιστα με σημαντική διαφορά, ενώ ο ΣΥΡΙΖΑ εμφανίζει προβλήματα και στα ποιοτικά στοιχεία.
Το γεγονός ότι η κυβέρνηση που έχει μπροστά της σειρά προκλήσεων, απολαμβάνει, με βάση τις μετρήσεις, ευρεία κοινωνική αποδοχή που την διευκολύνει σε μερικές κινήσεις της δίνει και άλλον αέρα στον Κυρ. Μητσοτάκη.
Τα δύσκολα για τον Πρωθυπουργό αρχίζουν από εδώ και πέρα, με κυρίαρχο το πρόβλημα του μεταναστευτικού – προσφυγικού, καθώς αναμένεται να αρχίσει η πιο σκληρή κριτική επί της εφαρμοσμένης πολιτικής της. Ο μήνας του μέλιτος τελείωσε και ο Κυρ. Μητσοτάκης θα κληθεί να αντιμετωπίσει διαφορετικό κλίμα από το σημερινό και παράλληλα θα αρχίσουν αναπόφευκτα να αναδύονται και ενδοκυβερνητικές συγκρούσεις.
Από την άλλη, παρά τις προσπάθειες του Αλ. Τσίπρα να δείξει ότι τόσο ο ίδιος όσο και το κόμμα του έχουν ξεπεράσει την εκλογική ήττα, ο πρόεδρος του ΣΥΡΙΖΑ καλείται να πείσει ότι έχει αλλάξει και δεν επιστρέφει στην στείρα άρνηση της περιόδου 2012-2015. Επίσης το μεγάλο ερωτηματικό είναι εάν και σε ποιο πολιτικό και κοινωνικό βάθος θα προχωρήσουν και τα ανοίγματά του στο πλαίσιο της επιχείρησης διεύρυνσης του ΣΥΡΙΖΑ.
Αναπόφευκτα τόσο ο Κυρ. Μητσοτάκης όσο και ο Αλ. Τσίπρας έχουν δύσκολους δρόμους να διανύσουν, ο καθένας από την πλευρά του, αν και με διαφορετικούς σταθμούς και με πολλές παγίδες.
Νέοι ρόλοι για τους δυο αρχηγούς που προσπαθούν να βρουν ο καθένας το δικό του ζωτικό πολιτικό χώρο.

        Διαβάστε ακόμη : Στη Μόσχα ο Δένδιας – Στήνουν γέφυρες στη σκιά του Ουκρανικού
      
