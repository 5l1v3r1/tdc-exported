
# ไทยคว้าประธานภูมิภาคเอเชียแปซิฟิคของสมาคมอุทยานวิทย์ฯนานาชาติ

Published at: **2019-11-02T07:10:00+00:00**

Author: ****

Original: [เดลินิวส์](https://www.dailynews.co.th/it/739636)


        สมาคมอุทยานวิทยาศาสตร์นานาชาติ  เลือก "นางสุวิภา วรรณสาธพ" ผู้อำนวยการอุทยานวิทยาศาสตร์ประเทศไทย  ดำรงตำแหน่งประธานประจำภูมิภาคเอเชียแปซิฟิค ฯ
      
รายงานข่าวจากสำนักงานพัฒนาวิทยาศาสตร์และเทคโนโลยีแห่งชาติ (สวทช.)  แจ้งว่า เมื่อเร็วๆนี้ สมาคมอุทยานวิทยาศาสตร์นานาชาติ (International Association of Science Parks and Areas of Innovation, IASP)  ได้จัดงานประชุมนานาชาติ 36TH IASP WORLD CONFERENCE 2019 ณ เมืองน็องต์ ประเทศฝรั่งเศส  ซึ่งเป็นการรวมเครือข่ายของอุทยานวิทยาศาสตร์และ Area of Innovation จากทั่วโลก โดยมีวัตถุประสงค์เพื่อเชื่อมโยงเครือข่ายความร่วมมือด้านวิทยาศาสตร์และเทคโนโลยี และเสริมสร้างขีดความสามารถการแข่งขันของผู้ประกอบการนวัตกรรม อันนำไปสู่การเติบโตของภาคเศรษฐกิจระดับโลก ตลอดจนการถ่ายทอดด้านองค์ความรู้และเทคโนโลยีสู่ Science, technology & research parks (STPs) ทั่วโลก  ทั้งนี้สมาคม IASPมีสมาชิกเป็นอุทยานวิทยาศาสตร์ต่างๆ กว่า 350 แห่ง จาก 74 ประเทศทั่วโลก
พร้อมกันนี้ที่ประชุมได้พิจารณาให้ "นางสุวิภา วรรณสาธพ"  ผู้ช่วยผู้อำนวยการ สำนักงานพัฒนาวิทยาศาสตร์และเทคโนโลยีแห่งชาติ (สวทช.) ในฐานะผู้อำนวยการอุทยานวิทยาศาสตร์ประเทศไทย ดำรงตำแหน่งประธานประจำภูมิภาคเอเชียแปซิฟิคของสมาคมอุทยานวิทยาศาสตร์นานาชาติ (International Association of Science Parks and Areas of Innovation, IASP) โดยมีวาระ 2 ปี (ค.ศ.2019-2020)  
นางสุวิภา กล่าวว่า “การเข้ารับตำแหน่งในครั้งนี้ จะเป็นโอกาสดีที่ไทยจะใช้ประโยชน์จากเครือข่ายอุทยานวิทยาศาสตร์นี้เป็นสะพานเชื่อมธุรกิจและขยายความร่วมมือและตลาดต่างประเทศให้กับผู้ประกอบการและส่งเสริมให้นานาชาติเห็นถึงศักยภาพของอุทยานวิทยาศาสตร์ในไทยและดึงดูดให้มาลงทุน อันจะช่วยเพิ่มขีดความสามารถให้กับผู้ประกอบการไทยในเวทีโลก”  
