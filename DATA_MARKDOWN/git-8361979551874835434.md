
# Концесія по-новому в Україні. Порти, вокзали, дороги. З чого почнемо?

Published at: **2019-11-07T05:00:00+00:00**

Author: **Роман Кобець**

Original: [НВ](https://nv.ua/ukr/biz/experts/noviy-zakon-porti-vokzali-dorogi-chi-dozvolit-koncesiya-zaluchiti-investoriv-v-infrastrukturu-50051935.html)

Прем'єр-міністр Олексій Гончарук оцінив прийняття нового Закону про концесію як перемогу для економіки України. Прем'єр очікує залучення стратегічного інвестора в об'єкти інфраструктури, на модернізацію яких не вистачає бюджетних коштів, а саме: дороги, мости, порти, а також лікарні, школи, дитячі садочки тощо.
Давайте розбиратись, що концесія по-новому зможе дати для економіки України.
Дійсно, залучення приватного капіталу інвестора для модернізації об'єктів інфраструктури — це ефективна світова практика взаємовигідного співробітництва між бізнесом та державою. Оскільки найчастіше виключно за державні кошти модернізувати інфраструктуру під сучасні запити суспільства просто неможливо.
Механізм в загальному виглядає наступним чином. Інвестор бере на себе зобов’язання побудувати новий або модернізувати (реконструювати) існуючий об'єкт інфраструктури (морський порт, дорогу, вокзал, тощо). Одночасно інвестор отримує від держави ексклюзивне право певний обмежений проміжок часу вести бізнес-діяльність на такому об'єкті інфраструктури та отримувати прибуток від його діяльності. Це і є майбутній заробіток інвестора. Крім того, держава отримує концесійні платежі, які зобов’язаний сплачувати інвестор. Такі платежі можуть бути фіксованими або ж відсотком від прибутку.
Тобто, інвестор спочатку вкладає грошові кошти в побудову чи модернізацію об'єкту інфраструктури, а потім отримує прибуток від тимчасової експлуатації. При цьому модернізований об'єкт інфраструктури залишається у власності держави і після закінчення строку концесії повертається державі.
Ідея концесії для України не є новаторською, вона як інструмент для залучення інвестицій існує в національному законодавстві вже достатньо давно. Існує, але не працює. Не працює в основному через складність та незрозумілість механізмів для інвестора.
Новий закон декларує запровадження найкращого світового досвіду, ліквідацію застарілих та неузгоджених норм. А тому очікується, що масштабним концесійним проектам бути в України.
При цьому урядом анонсовано, що першими двома з багатьох об'єктів для концесії будуть морські порти в Херсоні та Миколаєві. По вказаним портам вже оголошено конкурс. Планується залучення інвестицій в розмірі майже 20 млрд грн та збільшення надходжень до бюджету близько 70 млрд грн.
Також активно обговорюється передача у концесію залізничних вокзалів в Україні. Так, експерти Світового банку мають розглянути можливість реалізації концесійних проектів по залізничним вокзалам Харкова, Дніпра, Вінниці, Запоріжжя, Івано-Франківська, Хмельницького та Миколаєва.
Крім того, розповсюдженою є світова практика про передачу у концесію автомобільних доріг та, як наслідок, будівництво платних доріг. Однак поки що ці проекти предметно активно не обговорюються.
Сама по собі ідея концесії надзвичайно прогресивна. Всі підводні камені криються безпосередньо під час проведення конкурсної процедури та в самих концесійних договорах. А тому для того, щоб концесія не перетворилась в розкрадання державного майна, громадський контроль при передачі в концесію вже конкретних об'єктів інфраструктури має відігравати надзвичайно важливу роль.
