
# Δίκη Χρυσής Αυγής: Η εισαγγελική πρόταση αναμένεται στις 18 Δεκεμβρίου

Published at: **2019-11-07T14:51:07+00:00**

Author: **neolaia.gr Team**

Original: [neolaia.gr](https://neolaia.gr/2019/11/07/diki-hrisis-abgis-i-eisageliki-protasi-stis-18-dekembri/)

Η δίκη της Χρυσής Αυγής έχει μπει πλέον στην τελική ευθεία για την έκδοση της τελικής ετυμηγορίας του Δικαστηρίου.

        Πότε ξεκίνησε η Δίκη της Χρυσής Αυγής
      
Τέσσερα χρόνια έχουν περάσει από την έναρξη της πολύκροτης δίκης και σήμερα, Πέμπτη 7 Νοεμβρίου, ανακοινώθηκε από την Πρόεδρο του δικαστηρίου, κ. Μαρία Λεπενιώτη, το πέρας της αποδεικτικής διαδικασίας.
Η δίκη της Χρυσής Αυγής είναι μία ποινική δίκη, στην οποία δικάζονται 69 κατηγορούμενοι, μεταξύ των οποίων μέλη τοπικών οργανώσεων, στελέχη και ο αρχηγός και Γενικός Γραμματέας της Χρυσής Αυγής, Νίκος Μιχαλολιάκος, κατηγορούμενοι για ένταξη σε εγκληματική οργάνωση με βάση το άρθρο 187 του ελληνικού Ποινικού Κώδικα.
18 από τους κατηγορούμενους είχαν εκλεγεί βουλευτές με τη Χρυσή Αυγή τον Ιούνιο του 2012 και κατηγορούνται επιπλέον για διεύθυνση εγκληματικής οργάνωσης. Η διεξαγωγή της δίκης ξεκίνησε στις 20 Απριλίου 2015 στο Α’ Τριμελές Εφετείο Κακουργημάτων στη δικαστική αίθουσα των γυναικείων φυλακών Κορυδαλλού.
Υπενθυμίζουμε ότι, στο πλαίσιο της δίκης της Χρυσής Αυγής, στην οποία αποδίδονται κατηγορίες για εγκληματική οργάνωση, συνεκδικάζονται τρία κακουργήματα:
-Η ανθρωποκτονία του Παύλου Φύσσα, στις 18 Σεπτεμβρίου του 2013,
-Η απόπειρα ανθρωποκτονίας του Αιγύπτιου αλιεργάτη, Αμπουζίντ Εμπάρακ στις 12 Ιουνίου 2012,
-Και η απόπειρα ανθρωποκτονίας των στελεχών του ΚΚΕ και μελών του ΠΑΜΕ στις 12 Σεπτεμβρίου του 2013
Παράλληλα, στη δίκη της Χρυσής Αυγής συνεξετάζονται 60 ακόμα υποθέσεις που έχουν ήδη δικαστεί ή δικάζονται παράλληλα σε άλλα δικαστήρια και αφορούν εγκλήματα, για τα οποία έχουν καταδικαστεί ή κατηγορούνται τα μέλη της ακροδεξιάς οργάνωσης για ένταξη ή και διεύθυνση εγκληματικής οργάνωσης.
Μετά την απολογία, λοιπόν, του γενικού γραμματέα της Χρυσής Αυγής, Νίκου Μιχαλολιάκου, αλλά και όλων των προηγούμενων βουλευτών της νεοναζιστικής οργάνωσης, τη σκυτάλη θα πάρει η εισαγγελέας της έδρας, προκείμενου να αποφανθεί για την ενοχή ή όχι των κατηγορουμένων στην πολύκροτη δικαστική υπόθεση.
Το Τριμελές Εφετείο Κακουργημάτων διέκοψε για τις 18 Δεκεμβρίου 2019, προκειμένου η εισαγγελική λειτουργός να προετοιμάσει εισήγησή της.
Ωστόσο, όπως, διευκρινίστηκε από την έδρα, αν η εισαγγελέας δεν είναι έτοιμη μέχρι τότε, θα της δοθεί επιπλέον χρόνος.
Νωρίτερα στο δικαστήριο, υποβλήθηκε από την υπεράσπιση, ένσταση ακυρότητας του κατηγορητηρίου και ειδικότερα ως προς το αδίκημα της εγκληματικής οργάνωσης.
Οι συνήγοροι υπεράσπισης έκαναν επίκληση της Σύμβασης του Παλέρμου η οποία κυρώθηκε από την Ελλάδα. Μεταξύ άλλων, η σύμβαση αυτή προβλέπει ότι το αδίκημα της εγκληματικής οργάνωσης προϋποθέτει την επιδίωξη οικονομικού οφέλους.
Μάλιστα, επικαλέστηκαν και την άποψη του Εφέτη Ν. Σαλάτα, η οποία αποτυπώθηκε στο παραπεμπτικό βούλευμα και, σύμφωνα με την οποία, δε στοιχειοθετείται το αδίκημα της εγκληματικής οργάνωσης, επειδή δεν αποδείχθηκε ότι οι κατηγορούμενοι έδρασαν με στόχο να προσπορίσουν οικονομικό όφελος.
Τον εν λόγω ισχυρισμό αντέκρουσε η πολιτική αγωγή, η οποία υποστήριξε ότι η σύμβαση του Παλέρμο προβλέπει ρητά πως κάθε έννομη τάξη είναι ελεύθερη να επιλέξει ποια χαρακτηριστικά θα προσδώσει στο αδίκημα της εγκληματικής οργάνωσης.
Όπως τόνισαν, η επιδίωξη οικονομικού οφέλους αποτελεί επιβαρυντική περίσταση.

        Τελευταίες εξελίξεις στη Δίκη της Χρυσής Αυγής:
      

        
          Δίκη Χρυσής Αυγής – Αμετανόητος o Μιχαλολιάκος: «Το κόμμα δεν έχει καμία σχέση με τη δολοφονία Φύσσα»
        
      

        
          Δίκη Χρυσής Αυγής: Τι ισχυρίστηκε ο Νίκος Μιχαλολιάκος στη σημερινή του απολογία
        
      

        
          Προκαλεί ο Λαγός στη Δίκη της Χρυσής Αυγής: «Δεν έχω να απολογηθώ για τίποτα»
        
      

        
          Δίκη Χρυσής Αυγής – Παππάς: «Για πλάκα» χαιρετούσε ναζιστικά με τον ανήλικο γιο του
        
      

        
          Δίκη Χρυσής Αυγής – Μπούκουρας: «Στη Χρυσή Αυγή έζησα τη δεύτερή μου εφηβεία
        
      

        
          Δίκη Χρυσής Αυγής – Μπαρμπαρούσης: «Έχουν δαιμονοποιήσει τον Χίτλερ. Εμένα μου αρέσει ο χαιρετισμός αυτός»
        
      
ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --> https://vb.me/fac486
