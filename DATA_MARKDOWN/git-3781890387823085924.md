
# ลูกากูเบิ้ลพางูใหญ่ฉกโบโลญญา

Published at: **2019-11-02T19:03:00+00:00**

Author: ****

Original: [เดลินิวส์](https://www.dailynews.co.th/sports/739728)


        "โรเมลู ลูกากู" ยังฮอตไม่เลิก หลังรัวคนเดียว 2 ตุงพา "งูใหญ่" บุกฉก "โบโลญญา" หวิว 2-1 ขยับขึ้นไปนำเป็นจ่าฝูง เซเรีย อา อีกรอบ
      
ศึกกัลโช เซเรีย อา อิตาลี เมื่อวันเสาร์ที่ผ่านมา อินเตอร์ มิลาน ผลงานยังติดลมบน หลังบุกไปเชือด โบโลญญา ถึงบ้าน 2-1 แซง ยูเวนตุส กลับขึ้นไปนำเป็นจ่าฝูงอีกครั้ง โดยเจ้าถิ่นออกตัวดีขึ้นนำก่อน 1-0 จาก โรเบร์โต โซเรียโน นาทีที่ 59 จากนั้นนาทีที่ 75 อินเตอร์ ตามตีเสมอเป็น 1-1 ได้จาก โรเมลู ลูกากู เกมทำท่าจะลงเอยด้วยการเสมอกัน กระทั่งช่วงทดเจ็บนาทีที่ 90+1 ลูกากู ก็มาสังหารจุดโทษให้ "งูใหญ่" แซงเข้าวินหวุดหวิด 2-1 เก็บเพิ่มเป็น 28 คะแนนจาก 11 นัดกลับขึ้นไปนำเป็นจ่าฝูง โดยมีแต้มมากกว่า ยูเวนตุส 2 คะแนน แต่แข่งมากกว่า 1 นัด ส่วน โบโลญญา มี 12 คะแนนอยู่ที่ 12.ภาพ gettyimages
