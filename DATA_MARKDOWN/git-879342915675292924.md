
# Українцям в ОРДЛО і Криму хочуть спростити видачу документів

Published at: **2019-11-07T16:16:34+00:00**

Author: ****

Original: [Слово і Діло](https://www.slovoidilo.ua/2019/11/07/novyna/polityka/ukrayincyam-ordlo-krymu-xochut-sprostyty-vydachu-dokumentiv)


        Україна розробляє адмінпроцедуру, за допомогою якої отримання документів на окупованих територіях буде спрощено.
      
Про це повідомила начальник управління реєстрації актів цивільного стану Міністерства юстиції Ірина Дубиківська, повідомляє Укрінформ в четвер, 7 листопада.
«Зараз ми спільно з комітетами Верховної ради, спільно з громадськістю, з нашими партнерами з УВКБ ООН та «Право на захист» працюємо над тим, щоб впровадити в Україні адміністративну процедуру і дозволити українцям швидше, якісніше, без бюрократії отримувати документи саме на окупованих територіях», - зазначила Дубиківська.
Вона підкреслила, що для Мін'юсту зараз важлива адміністративна процедура щодо окупованих територій.
«Ця процедура важлива, бо дуже багато дітей, які народилися на окупованих територіях, документовані українськими свідоцтвами. З 2016 року до теперішнього часу в нас є показник у 40 тисяч, але це не всі діти, які народилися у громадян України, які проживають на тимчасово окупованих територіях Криму, Луганська та Донецька», - сказала Дубиківська.
Вона також підкреслила, що крім окупованих територій, вже було видано понад 6 тисяч документів дітям ромів, які не мали документів.
Нагадаємо, Міністерство з питань тимчасово окупованих території і внутрішньо переміщених осіб повідомило, що в жовтні українці стали рідше їздити на Кримський півострів.
Як повідомлялося, Україна винесе на розгляд ООН нову резолюцію щодо Криму.
Хочете обговорити цю новину? Долучайтеся до телеграм-чату CHORNA RADA
