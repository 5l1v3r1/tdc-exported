
# L'Italia colpita da pioggia e maltempo

Published at: **2019-11-03T17:42:00+00:00**

Author: **AGI - Agenzia Giornalistica Italia**

Original: [Agi](https://www.agi.it/cronaca/maltempo_liguria_campania-6470834/news/2019-11-03/)

Il maltempo non dà tregua in Liguria. Ha esondato il fiume Vara nello spezzino, e ci sarebbero degli sfollati. L'Anas informa che la strada statale 523 "Del Colle di Cento Croci" è provvisoriamente chiusa al transito in corrispondenza del km 64,000, in entrambe le direzioni, a seguito dell'esondazione del fiume, che ha causato l'allagamento della sede stradale. Sul posto sono presenti le squadre Anas e le Forze dell'Ordine per la gestione dell'emergenza e per il ripristino della normale circolazione nel più breve tempo possibile.
Nove persone evacuate a Lavagna, comune del levante genovese, per un tetto scoperchiato durante la tromba d'aria che ha in parte colpito la zona in mattinata. "Al momento è l'unica situazione puntuale segnalata come danno già avvenuto - ha spiegato l'assessore regionale alla Protezione civile, Giacomo Giampedrone, nel punto stampa sul maltempo che interessa da ieri sera la Liguria - il resto sono evacuazioni o salite di piano precauzionali rispetto a situazioni di rischio sui corsi d'acqua che sono saturi".
"Data la grande criticità ed emergenza della situazione domani (lunedì 4 novembre) scuole ed asili chiusi". Lo scrive su Facebook il sindaco di Sestri Levante (Ge), Valentina Ghio. Nel Levante della Liguria è infatti stata diramata l'allerta rossa fino alla mezzanotte di oggi e, poi, arancione fino alle 8 di domani. Il primo cittadino invita a "prestare attenzione e non uscire di casa. Tutti gli operatori - ricorda - sono sul territorio".
