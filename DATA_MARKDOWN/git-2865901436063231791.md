
# Sloboda kao prokleta protiv Zlatibora, Popovićev tripl-dabl vodio Čajetince do pobede

Published at: **2019-11-02T00:00:00+00:00**

Author: ****

Original: [MozzartSport](https://mozzartsport.com/kosarka/vesti/sloboda-kao-prokleta-protiv-zlatibora-popovicev-tripl-dabl-vodio-cajetince-do-pobede/341449)

Nastavak ludog programa u Košarkaškoj ligi Srbije imali smo priliku da gledamo na Zlatiboru. U meču punom uspona i padova, u kojem su ekipe brzo išle od vrha do dna, na kraju se bolje snašao domaći tim. Sloboda je tako produžila užasan niz koji ima protiv ove ekipe u poslednjih nekoliko godina - 94:85.
Čini se da je Zlatibor odlučujuću prednost napravio sredinom poslednje deonice, kada je otišao na pet poena prednosti. Sloboda je pokušavala da ga uhvati, ali su domaći iznova uzvraćali. Na kraju, devet poena prednosti možda deluje i previše, s obzirom na to da su Užičani ipak bili u igri sve do pred sam kraj.
Najupečatljiviji statistički podatak je taj da je Svetozar Popović danas upisao tripl-dabl učinak. Košarkaš Zlatibora učinio je nešto što se zaista retko dešava na parketima u Srbiji, postigavši 15 poena, upisavši 10 skokova i zabeleživši čak 16 asistencija.
Mnogo bolje je u meč ušla ekipa Slobode. Užičani su uz pomoć Dimitrija Nikolića i Dušana Kutlešića ređali koš za košem i brzo su otišli na sasvim solidnu rezultatsku distancu. Zapravo, na kraju prvog kvartala imali su tačno 10 poena prednosti - 13:23.
Tu prednost uspevali su da održe i na startu druge četvrtine, a onda je usledio pad i to kakav. Potpuno neobjašnjiv. Zlatibor je krenuo da rešeta Užičane sa svih pozicija, ušao je u neverovatnu seriju od 29:6, pa je na poluvremenu vodio sa čak 12 poena - 49:37.
Međutim, Sloboda se osvestila kada je meč „restartovan“. Mic po mic, Ere su već nakon par minuta bile na tri poena zaostatka, a kako se deonica primicala kraju prilazili su sve bliže. Tako smo došli u situaciju da pred poslednjih deset minuta Rosoneri čak i povedu - 64:65.
No, Zlatibor je otvorio poslednju deonicu serijom 7:2, preuzeo prednost i uspeo je da je održi sve do pred sam kraj. Konstantno je Sloboda bila tu negde, na dva ili tri poena zaostatka, ali jednostavno nije umela da veže nekoliko dobrih odbrana, kako bi došla do izjednačenja. Čajetinci su to iskoristili, napravili seriju od 5:0, otišli na plus devet i tako stavili tačku na utakmicu - 94:85.
Što se drugih utakmica tiče, Metalac u Vršcu jeste izgubio, ali igra protiv jednog od trenutno najboljih timova lige može da ih motiviše da u nastavku sezone krenu ka sredini tabele. Valjevci su u utakmici bili sve do pred poslednjih deset minuta kada je na delo ipak stupilo iskustvo i uigranost Vršca, koji je slavio - 79:71.
Najefikasniji kod domaćih bio je Garbijel Biler sa 19 poena, dok se Aleksa Stepanović sa 20 poena istakao kod Valjevaca.
Napredak iz Aleksinca pokazuje da više nije samo prijatno iznenađenje, već pravi hit domaćeg šampionata i čini se da će se ova ekipa možda umešati i u borbu za ABA 2 ligu. Danas je na domaćem terenu poražen Dinamik, koji se upravo ove godine i takmiči u drugom rangu na Jadranu - 71:62.
Činilo se da su se Doćolci od pobede oprostili već nakon osam minuta igre. Serijom 14:0, Aleksinčani su otišli na 15 poena prednosti. No, Dimanik je donekle uzvratio do poluvremena i pokušao je da utakmicu učini nešto uzbudljivijom.
Sve je ipak rešeno u poslednjem kvartalu, kada je Napredak otišao na čak 17 razlike. Jeste Dinamik do kraja nekako uspeo da smanji zaostatak, ali to je sve što je uostalom i uradio.
Na kraju, najzaslužniji za pobedu domaćih bio je Aleksandar Ilkić koji je meč završio sa 18 poena, dok su kod gostiju najbolji bili Miroslav Pašajlić i Gregor Glas sa po 11 poena.
Jako dramatično bilo je u Lazarevcu, gde je Kolubara uspela da upiše drugu prvenstvenu pobedu, pre svega staloženijom igrom u samoj završnici. Sve je završeno šutevima sa linije za slobodna bacanja, a Vojvodina je ponovo završila na strani poraženog i tako ostala da drži fenjer u Košarkaškoj ligi Srbije - 94:91.

        KOŠARKAŠKA LIGA SRBIJE – 5. KOLO
      
PetakDunav – Mladost Zemun 89:95/Kovačević 20 - Bibins 21/
SubotaOKK Beograd - Novi Pazar 79:80/Musić N. 27 - Vulić 21/
Zlatibor - Sloboda 94:85/Papić 25, Popović 15 (10 sk, 16 as) - Tadić 21, Nikolić 19/
Napredak - Dinamik 71:62/Ilkić 18 - Pašajlić, Glas 11/
Vršac - Metalac 79:71/Biler 19 - Stepanović 20/
Kolubara - Vojvodina 94:91/Simić 24 - Simović 22/
Nedelja19.00: Borac – Tamiš

        Piše: 
        Srđan TODOROVIĆ
        
        Foto: 
        Star Sport
      
