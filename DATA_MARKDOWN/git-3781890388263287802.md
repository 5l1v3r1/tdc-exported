
# OTOP ขึ้นเครื่อง ยอดขาย-สั่งซื้อต่อเนื่อง

Published at: **2019-11-07T08:00:00+00:00**

Author: ****

Original: [เดลินิวส์](https://www.dailynews.co.th/article/740460)


        กรมการพัฒนาชุมชน เผย OTOP ขึ้นเครื่องบิน กวาดยอดขายในงาน STYLE BANGKOK 2019 กว่า 12 ล้านบาท ผ้าลายโบราณ ผ้าไหม เครื่องประดับเงิน เครื่องประดับไข่มุกและกระจูด ขึ้นแท่น 5 อันดับยอดขายสูงสุด
      
นายสุทธิพงษ์ จุลเจริญ อธิบดีกรมการพัฒนาชุมชน   เปิดเผยว่า อยากเห็นสินค้าจากมือชาวบ้านในชุมชน ภูมิภาคต่างๆ  มีช่องทางการตลาดที่ดีขึ้น ควบคู่ไปกับการสร้างแรงจูงใจให้ผู้ประกอบการโอทอป  ได้ยกระดับสินค้าที่มาจากภูมิปัญญา การดำเนินงานที่ผ่านมาได้เห็นภาคีเครือข่ายที่เข้มแข็งอยู่แล้ว ทั้งการบินไทย  คิงส์พาวเวอร์  ที่มี ”น้ำใจ” เข้ามาช่วยให้ผู้ประกอบการโอทอป มีโอกาสกระจายสินค้าไปยังผู้บริโภคทั้งคนไทยและชาวต่างชาติ 
“ โครงการ OTOP ขึ้นเครื่อง  ( OTOP ON BOARD)  เกิดจากความคิดริเริ่มของท่านนายกรัฐมนตรี  โครงการนี้เริ่มมาตั้งแต่ปี 2559   มีสินค้าได้รับเลือกตีพิมพ์และขายบนเครื่องบินของการบินไทยแล้ว  จำนวน  182  รายการ  แต่มียอดขาย มากถึง  272 ล้านบาท สอดคล้องกับแนวคิดของท่านรัฐมนตรีว่าการกระทรวงมหาดไทยที่อยากให้สินค้าโอทอปขายได้ทุกวัน ไม่จำเป็นต้องมารอขายในงานโอทอปมิดเยียร์ , โอทอปซิตี้   เป้าหมายของกรมการพัฒนาชุมชนก็คือ  อยากให้ผู้ประกอบการโอทอป มียอดขายสูง จะได้มีความมั่นคงทางเศรษฐกิจ ก็จะมีกำลังไปดูแลครอบครัว ดูแลชุมชน ท้องถิ่นและประเทศชาติให้เข้มแข็งต่อไป “  อธิบดีกรมการพัฒนาชุมชน กล่าว 
ล่าสุด ผู้ประกอบโอทอปขึ้นเครื่องบินจำนวน  25  ราย ได้นำสินค้าไปออกบูธภายในงาน STYLE BANGKOK 2019  เมื่อวันที่ 17-21 ตุลาคม 2562 ที่ผ่านมา ณ ศูนย์นิทรรศการและการประชุมไบเทค บางนา เป็นสินค้าประเภทของใช้ ของตกแต่ง ของที่ระลึก  ประเภทผ้าและเครื่องแต่งกาย  ประเภทเครื่องประดับ และประเภทสมุนไพรที่ไม่ใช่อาหาร  ปรากฏว่า มียอดขายและยอดพรีออเดอร์จากทั้งในและต่างประเทศจำนวน  12,367,858 ล้านบาท
 สำหรับสินค้าโอทอปขึ้นเครื่องบิน  5 อันดับแรกที่มียอดจำหน่ายสูงสุดภายในงานดังกล่าวข้างต้น  มีดังนี้  1. ผ้าไทยโบราณของบริษัทอยุธยาโอทอปอินเตอร์เทรดเดอร์(ประเทศไทย) จำกัด  2. เครื่องประดับเงิน จากร้านบุตรระย้า  3.เครื่องประดับไข่มุก  จากร้าน PRIMAPEARL  4.ผ้าไหม ของบริษัท East To West จำกัด  และ 5.หัตถกรรมกระจูดวรรณี
 ขอเชิญประชาชนทั่วไป หน่วยงานต่าง ๆ ทั้งภาครัฐและเอกชนเยี่ยมชมงาน OTOP CITY 2019 ระหว่างวันที่ 15-23 ธันวาคม 2562 ณ อาคารชาเลนเจอร์  1-3 อิมแพ็ค  เมืองธานี ซึ่งภายในงาน ท่านสามารถเลือกซื้อสินค้า  OTOP ขึ้นเครื่อง สินค้าระดับพรีเมี่ยม และสินค้า OTOP จากทุกจังหวัดทั่วประเทศมากกว่า 2,000 บูท เพื่อเป็นของขวัญในช่วงเทศกาลปีใหม่ด้วย 
 
