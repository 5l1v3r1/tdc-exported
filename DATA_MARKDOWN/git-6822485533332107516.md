
# دستگیری ۷۶۷ سارق و مجرم در تهران

Published at: **2019-11-05T11:49:00+00:00**

Author: ****

Original: [جامعه خبری تحلیلی الف](https://www.alef.ir/news/3980814083.html)

رئیس پلیس پایتخت از دستگیری ۷۶۷ سارق، مالخر و مجرم در اجرای سی‌امین مرحله از طرح رعد خبر داد.
به گزارش ایسنا، سردار حسین رحیمی در اجرای مرحله سی‌ام طرح رعد اظهار کرد: از ابتدای هفته جاری تا کنون همکاران من با اجرای ۳۷۶ حکم قضایی ۷۶۷ نفر از سارقان، مالخران، زورگیران، موبایل قاپان، کیف قاپان و ... را دستگیر کردند.
وی با بیان اینکه در اجرای این طرح باند سرقت که در حوزه‌های مختلف فعالیت می‌کردند منهدم شدند، گفت: همچنین ۹۷۳۷ قلم انواع اموال مسروقه نیز از قاچاقچیان کشف و ضبط شده است که یک مورد آن خودرو و موتورسیکلت و مابقی آن اقلام مختلفی نظیر فرش، تابلو، سیستم‌های صوتی و ... است.
وی با بیان اینکه در این مرحله از طرح ۱۲۰۶ پرونده سرقت مورد رسیدگی قرار گرفت، خاطرنشان کرد: صاحبان حدود ۸۵ درصد از اموال مسروقه شناسایی شده‌اند.
رحیمی ارزش ریالی اموال مسروقه مکشوفه را بالغ بر ۱۰۵ میلیارد ریال اعلام کرد و گفت: از میان ۷۶۷ سارق دستگیر شده ۳۸۵ نفرشان سابقه دار بوده‌اند.
رئیس پلیس پایتخت در بخش دیگری از سخنانش از اجرای طرح تعقیب و دستگیری محکومان سابقه دار و فراری خبر داد و گفت: در اجرای این طرح ۵۶ مجرم تحت تعقیب محاکم قضایی نیز دستگیر شدند.
رحیمی کشف هشت قبضه سلاح جنگی، ۶۹۳ عدد انواع مهمات و ۳۸ قبضه سلاح سرد را از دیگر کشفیات طرح رعد اعلام کرد.
فرمانده انتظامی تهران بزرگ با اشاره به اقدامات انجام شده در حوزه قاچاق کالا نیز گفت: در سی‌امین مرحله از طرح رعد ۳۱ قاچاقچی که در شش باند فعالیت می‌کردند شناسایی و دستگیر شدند. از این افراد ۳۲ هزار قلم انواع کالای قاچاق به ارزش بیش از چهار میلیارد تومان کشف و ضبط شد.
وی در پایان از کاهش یک درصدی وقوع جرایم در مقایسه با مدت مشابه سال قبل خبر داد و افزود: علی رغم اینکه سال جاری را با افزایش ۱۰ درصدی وقوع جرایم آغاز کردیم اما با مجموع اقدامات و طرح‌های انجام شده از سوی پلیس در پایان ماه هفتم سال شاهد کاهش یک درصدی جرایم در مقایسه با مدت مشابه پارسال بودیم.
