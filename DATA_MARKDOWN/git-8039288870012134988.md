
# Sute de mașini Volvo rechemate în service. Care este motivul?

Published at: **2019-11-05T18:21:31+00:00**

Author: **Elena Luchian**

Original: [AutoExpert](https://www.autoexpert.ro/sute-de-masini-volvo-rechemate-in-service-care-este-motivul/)


        Sute de mașini Volvo sunt rechemate în service în România. Anunțat prin intermediul Autorității Naționale pentru Protecția Consumatorului, recall-ul vizează modele produse în perioada 2016-2019.
      
Pe lista modelelor rechemate în service se află V40, V40 CC, S60, V60, S90, V90, V90 CC și XC90, construite între 2016 și 2019 și echipate cu motoare diesel cu patru cilindri. Recall-ul din România face parte dintr-o acțiune la nivel global, care vizează peste 500.000 de unități. 430 dintre ele au fost comercializate în România.
Motivul pentru care proprietarii trebuie să se prezinte la service este un risc de incendiu care ar putea surveni în compartimentl motor. ANPC anunță că “în cazuri foarte rare, galeria de admisie din plastic a motorului diesel se paote topi și deforma. În cel mai rău scenariu, există posibilitatea apariției unei surse de foc localizată în compartimentul motor”.
Niciun astfel de incident nu a fost semnalat în România, iar măsura este una de ordin preventiv. Intervenția presupune modificarea circuitului de răcire al sistemului de recirculare a gazelor EGR și actualizarea soft-ului modulului electronic al motorului ECM. Importatorul a demarat deja, pe 3 octombrie, procedura de anunțare a proprietarilor. Aceștia vor primi scrisori de informare în legătură cu această campanie și cu riscurile identificate.
Alte 800 de unități Volvo, produse între 2014 și 2019, au fost rechemate în service în vara trecută pentru o problemă identică.
