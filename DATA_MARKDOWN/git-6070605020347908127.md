
# Castells cuinats a foc lent

Published at: **2019-11-05T17:09:32+00:00**

Author: ****

Original: [Ara.cat](https://www.ara.cat/castells/Castells-cuinats-foc-lent_0_2338566302.html)

Els castells han deixat de viure, en bona part, de l'efervescència iniciada a principis de la dècada i les colles s'han hagut d'adaptar a les circumstàncies. Moltes han patit una baixada sobtada de camises als assaigs i a plaça, algunes de les quals eren peces importants en les alineacions i que han costat de reemplaçar. Capgrossos de Mataró i Castellers de Sants són dues de les colles que han viscut una temporada complicada i cuinada a foc lent però que en les últimes actuacions han tornat a exhibir alguns dels seus millors castells i donen esperances de cara a l'any vinent.
Els mataronins han estat una de les colles que els últims anys han excel·lit en la gamma extra i van resoldre amb suficiència el 2d9fm i el 5d9f, especialment el 2017. La temporada anterior, però, des de la mateixa colla ja van alertar que el nombre de camises a l'assaig era insuficient i que sovint la feina s'acabava fent a última hora. Els últims casos evidents van ser per Tots Sants de l'any passat, en què, tot i descarregar el 2d9fm i intentar el 5d9f, no van arrossegar un gran nombre d'efectius a plaça. Això, a més, encara es va agreujar més a Terrassa en l'última actuació de l'any, on no van poder passar del 2d8f.
La temporada actual, per tant, ha repetit força els patrons que els mateixos tècnics manifesten que a vegades s'han agreujat. En l'última actuació de l'any, però, el cap de colla dels Capgrossos, Oriol Feliu, es mostrava satisfet d'haver fidelitzat al voltant de 130 persones a l'assaig. L'altra gran dificultat que han hagut d'afrontar els maresmencs ha sigut el nombre de baixes destacades de tronc. Ha estat especialment difícil el recanvi dels terços de castells de 9, ja que quatre dels cinc que formaven el 5d9f han deixat d'anar a la colla aquesta temporada. De la mateixa manera també hi ha hagut força canvis al pis de sisens.
De tota manera, la Diada de les Santes, en la qual van descarregar el 3d9f, va ser un gran estímul per als de la camisa blau marí i ja van poder marxar de vacances amb la satisfacció de la feina feta en assaig durant mesos. El segon tram de temporada dels mataronins, a més, és un dels més exigents que hi ha en el món casteller. La primera gran parada era Lleida, una plaça talismà per a ells, on van tornar a portar el 3d9f i el 5d8, i hi van sumar el 4d9f al Mercadal la setmana següent. En totes dues van mostrar un gran domini dels castells, tot i que encara amb dificultats per arrossegar castellers.
Les últimes setmanes dels Capgrossos han sigut realment bones i l'excitació per la possible gamma extra també es va traslladar al local on, tot i la situació de país, han aconseguit assistir més als assaigs. Sant Narcís a Girona va ser una altra gran actuació amb castells de 9 i a Vilafranca ho van rematar amb el Pd8fm carregat, el tercer del seu historial.
La convicció d'un model de colla ha estat el que en bona part explica l'evolució dels Borinots en aquesta temporada. Els santsencs han hagut de picar molta pedra a l'assaig i en moltes actuacions han hagut de fer força passos enrere per garantir el futur de la colla. Una de les que van cridar més l'atenció va ser la Mercè, on van completar els bàsics de 8 i el 5d7 quan l'any passat hi van descarregar la gamma extra. Els Castellers de Sants, però, venien d'una caiguda important de 2d9fm de la seva diada de l'any passat, que sumada a l'intent de 2d8f al Vendrell a inicis de juny, i una baixa inesperada a troncs els han condicionat durant bona part de la temporada.
De tota manera, al llarg de tota la temporada els de la camisa grisa, tot i fer dos passos enrere en bona part de l'any, han seguit arrossegant un gran nombre de camises. Així mateix, la colla ha entès el moment que estaven travessant, en què calia fer aquestes actuacions per arribar a bon port al final de la temporada.
Confiança, per tant, ha estat una paraula que els seus dos caps de colla han anat repetint al llarg de l'any. Els dubtes de la canalla per afrontar certs castells i les renovacions a diversos nivells dels castells requerien assegurar tots els passos i estar-ne plenament convençuts abans d'encarar nous reptes a plaça. El primer tram de temporada va servir per afermar els troncs dels castells bàsics de 8 i que la canalla els pogués completar amb total convicció. En el segon tram el plantejament passava per seguir consolidant aquests castells i a partir de l'octubre començar a treure'n alguns de la gamma alta de 8 i els castells de 9.
Així doncs, la primera gran oportunitat va ser per la seva diada, en què van tornar a completar un castell de 9 un any després, el 4d9f. La festa no va ser completa, ja que van deixar en carregat el 2d8f, un castell al qual els records del passat recent encara han passat factura. La caiguda no va tenir més conseqüències i es van presentar a Tots Sants amb el convenciment de plantar una tripleta màgica que van completar amb gran seguretat. Als Borinots, a més, encara els queden dues actuacions per poder fer algun d'aquests castells a Sant Cugat i repetir la tripleta a Terrassa.
Les últimes actuacions dels Castellers de Sants, per tant, els impulsen a seguir insistint en el model de colla, que es basa en tenir sempre una mirada a llarg termini, encara que en certs moments hagis de rebaixar les expectatives per molt que el cor et demani fer una altra cosa.
