
# НАБУ проводило обшук у приймальнях братів Суркісів

Published at: **2019-11-04T10:40:02+00:00**

Author: ****

Original: [Слово і Діло](https://www.slovoidilo.ua/2019/11/04/novyna/ekonomika/nabu-provodylo-obshuk-pryjmalnyax-brativ-surkisiv)


        25 червня детективи Національного антикорупційного бюро провели обшук у приймальнях і службових приміщеннях братів Ігоря та Григорія Суркісів у межах справи про енергетичні схеми на державних обленерго.
      
Про це йдеться в ухвалі Вищого антикорупційного суду від 24 жовтня, повідомляє «Слово і Діло».
Як встановив суд, на підставі рішення суду детективи НАБУ провели вказані обшуки. Цим рішенням було надано дозвіл на відшукання та вилучення документів, пов'язаних із взаємовідносинами холдингової компанії «Енергомережа» з ПАТ «Запоріжжяобленерго» та інших енергопостачальників з державною часткою власності (у тому числі АК «Харківобленерго», ПАТ «Черкасиобленерго», ПАТ «Одеська ТЕЦ», АТ «Хмельницькобленерго», АТ «Миколаївобленерго»).
В результаті обшуків були вилучено наступне: документи, які містить інформацію щодо компаній Margaroza Commercila LTD і Lех Реrfecta Ltd, а також схеми, які містить посилання на зв'язки компаній-акціонерів Margaroza Commercila LTD та Lех Реrfecta Ltd з Запоріжжяобленерго.
Втім, на думку ТОВ «Футбольний клуб «Динамо» Київ», детективи вилучили належні йому документи, які не стосуються кримінального провадження. Представник ФК подав до НАБУ клопотання про повернення тимчасово вилученого майна, яке детектив залишив без задоволення. Тому клуб звернувся до суду зі скаргою на відмову НАБУ.
Втім, вивчивши скаргу, суддя залишив її без задоволення. За його словами, детективи вилучили документи, які пов'язані із діяльністю Запоріжжяобленерго у 2014 році та мають значення для досудового розслідування. Ці документи відображають взаємовідносини між Запоріжжяобленерго та відповідними іноземними суб'єктами господарювання, у тому числі компанією Lех Реrfecta Ltd, яка є акціонером ПАТ «Запоріжжяобленерго». Крім того, вказані документи містять інформацію щодо бенефіціарних власників ПАТ «Запоріжжяобленерго».
Нагадаємо, у березні 2019 року журналісти програми «Схеми» оприлюднили аудіозаписи розмов, на яких зафіксовані нібито голоси братів Суркісів, колишнього народного депутата Ігоря Кононенка, екс-голови правління ХК «Енергомережа» Дмитра Крючкова та інших осіб. Якщо ці голоси дійсно належать вказаним особам, то аудіозаписи доводять, що вони причетні до оборудок на державних обленерго.
Вже у квітні до України екстрадували Крючкова. Його затримало НАБУ за оборудки на Запоріжжяобленерго. Пізніше суд взяв його під варту з альтернативою застави, яку за нього внесли. Нещодавно НАБУ завершило розслідування цієї справи.
Хочете обговорити цю новину? Долучайтеся до телеграм-чату CHORNA RADA
