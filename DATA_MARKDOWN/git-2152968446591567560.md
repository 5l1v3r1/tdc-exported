
# Стачка в Луфтханза отменя стотици полети

Published at: **2019-11-07T08:20:00+00:00**

Author: **Камелия Цветанова**

Original: [Dnes.bg](https://www.dnes.bg/notifikacii/2019/11/07/stachka-v-lufthanza-otmenia-stotici-poleti.428826)

Двудневна стачка на кабинния персонал на германската авиокомпания Луфтханза започна днес, като се очаква да бъдат засегнати 1300 полета и 180 000 пътници, предаде ДПА.
За днес са отменени 700 от планираните 3000 полета, а за утре 600 полета ще бъдат анулирани.
Стачката е организирана от синдиката на кабинния персонал УФО (UFO) и е част от спор за заплатите и правния статут на синдиката, посочва Асошиейтед прес.
Луфтханза изготвя алтернативно разписание и пътниците ще могат да намерят информация за полета си на сайта на превозвача. Предлагат се и опции за безплатно презервиране за друг полет, допълва ДПА.
Вчера Франкфуртски съд отхвърли опита на компанията да блокира стачката. Луфтханза обяви, че ще обжалва.
Повечето от полетите на Луфтханза, потеглящи от Германия са анулирани, включително много междуконтинентални връзки от Франкфурт и Мюнхен.
Компаниите Суис, Остриън, Бръсълс еърлайнс и Еделвайс няма да бъдат засегнати, въпреки че са притежавани от Луфтханза. Може да бъде засегнат нискотарифният превозвач Юроуингс, който е филиал на Луфтханза./БТА/ 
