
# توضیحات دادسرای انقلاب تهران برای توقیف فیلم خانه پدری

Published at: **2019-11-04T15:14:15+00:00**

Author: ****

Original: [RFI](http://fa.rfi.fr/%D8%AA%D9%88%D8%B6%DB%8C%D8%AD%D8%A7%D8%AA-%D8%AF%D8%A7%D8%AF%D8%B3%D8%B1%D8%A7%DB%8C-%D8%A7%D9%86%D9%82%D9%84%D8%A7%D8%A8-%D8%AA%D9%87%D8%B1%D8%A7%D9%86-%D8%A8%D8%B1%D8%A7%DB%8C-%D8%AA%D9%88%D9%82%DB%8C%D9%81-%D9%81%DB%8C%D9%84%D9%85-%D8%AE%D8%A7%D9%86%D9%87-%D9%BE%D8%AF%D8%B1%DB%8C-20191104/%D8%A7%DB%8C%D8%B1%D8%A7%D9%86)


        دادسرای عمومی و انقلاب تهران اعلام کرد: رییس سازمان سینمایی در خصوص نمایش فیلم خانه پدری وظیفه قانونی خود را رعایت نکرده است. همزمان انجمن تهیه‌کنندگان مستقل سینمای ایران از وزارت ارشاد خواسته است تا از مجوزهایی که صادر کرده، حراست نماید. فیلم "خانه پدری" ساخته کیانوش عیاری، روز ششم آبان، با دستور دادستانی برای دومین بار توقیف شد.
      
در پی توقیف فیلم سینمایی خانه پدری، جمعی از اعضا خانه سینما با ارسال نامه‌ای خطاب به ابراهیم رییسی، رییس قوه قضائیه جمهوری اسلامی ایران، خواستار دیدار فوری با او شدند.
پس از واکنش خانه سینما که بازتاب وسیعی در شبکه‌های اجتماعی داشت، دادسرای عمومی و انقلاب تهران در بیانیه‌ای درباره توقیف خانه پدری تاکید کرده است هر چند درخواست‌های مردمی از دادستانی برای ورود به موضوع از ابتدای نمایش فیلم خانه پدری وجود داشت اما ورود دادستانی به موضوع تاکنون محتوایی نبوده است.
در بیانیه دادسرای عمومی و انقلاب تهران آمده است: بر حسب گزارش مراجع نظارتی مبنی بر اعمال نشدن إصلاحات لازم برای پخش فیلم از ادامه نمایش آن جلوگیری شد.
 دادسرای عمومی و انقلاب تهران افزوده است: در مصوبه اخیر شورای صدور پروانه نمایش، پخش فیلم مذکور مورد تایید تمام اعضا قرار نگرفته است بلکه ۵ نفر از ۹ نفر نحوه نمایش را متوجه رئیس سازمان سینمایی کشور کرده اند.
در این بیانیه تاکید شده است: شورای نمایش حق واگذاری مسئولیت به یک نفر را نداشته، همچنین نشان دادن صحنه‌هایی از جزئیات قتل، جنایت، شکنجه و آزار به نحوی که موجب بدآموزی گردد ممنوع است که این مقرره قانونی مورد رعایت قرار نگرفته است.
