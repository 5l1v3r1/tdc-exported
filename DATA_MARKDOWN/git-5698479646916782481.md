
# آشوب در حومه پاریس؛ آیا شورش حاشیه‌نشینان فرانسه از سر گرفته می‌شود؟

Published at: **2019-11-06T09:24:54+00:00**

Author: **یورونیوز فارسی **

Original: [euronews](https://farsi.euronews.com/2019/11/06/france-chanteloup-les-vignes-anti-police-violence-surges-in-the-tough-suburbs-of-paris?utm_medium=Social&utm_source=Twitter)

سه روز پس از آشوب در «شانتلو له‌وینی»، وزرای کشور، دادگستری و مسکن و شهرسازی فرانسه روز سه‌شنبه به این شهر کوچک در حومه پاریس رفتند تا با مسئولان محلی درباره این آشوب گفتگو کنند.
در این بازدید در مورد تقویت نیروهای امنیتی برای کنترل آرامش شهر و نیز جبران خسارت‌های وارد شده در جریان شورش‌ها گفتگو شد.
درگیری چند تن از جوانان خشمگین در شهر ده هزار نفری شانتلو له‌وینی در شامگاه شنبه ۱۱ آبان سبب وارد آمدن خسارات فراوان به اموال عمومی و خصوصی شد.
آشوب و درگیری‌های پراکنده از حدود دو ماه پیش در این شهر آغاز شده بود، اما شنبه شب در پی کمین حدود سی جوان و نوجوان و حمله آنها به مأموران پلیس و آتش‌نشانی، خشونت‌ها به اوج خود رسید. این افراد که به مرور بر تعداشان افزوده شد، به طرف ساختمان کلانتری در محله «نوئه» کوکتل مولوتوف و فشفشه پرتاب کردند. آنها سپس حدود ساعت ۱۰ و نیم شب با پرتاب مواد آتش‌زا به چادر یک سیرک بزرگ که در این شهر قرار دارد، آن را آتش زدند. این سیرک سال گذشته افتتاح شده بود.
معترضان آن گونه که برخی از آنان متعاقبا در شبکه‌های اجتماعی بیان کردند، از رفتار «خشونت‌آمیز» مأموران پلیس در هفته‌های اخیر شکایت داشتند.
اما روایت پلیس از ماجرا متفاوت است. یکی از مسئولان پلیس به خبرگزاری فرانسه گفته است که مسئولان شهری در یکی از محله‌های بدنام شهر، تعدادی از ساختمان‌هایی را که گفته می‌شود محل امنی برای خلافکاران و قاچاقچیان مواد مخدر بوده، تخریب کرده‌اند. به گفته او این اقدام به مذاق کسانی که «کار سیاه» می‌کنند، خوش نیامده و اعتراض آنها ناشی از همین است.
از شمار زخمی‌های احتمالی این شورش در شنبه شب اطلاعی در دست نیست اما بنا بر گزارش‌های رسمی، دو تن از مأموران پلیس در حمله جوانان خشمگین به پاسگاه به طور سطحی مجروح شده‌اند.
خسارت وارد شده به سیرک و مرکز آموزش‌های نمایشی شانتلو له‌وینی حدود ۸۰۰ هزار یورو اعلام شده است. در هنگام آتش‌سوزی این سیرک که در ابتدا از قسمت تاج چادر آن شروع شد و سپس به بخش‌های دیگر رسید، کسی در آن حضور نداشته است.
