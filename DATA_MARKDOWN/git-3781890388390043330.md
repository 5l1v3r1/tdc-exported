
# ทนายหมอระวีพร้อมไกล่เกลี่ย ปัดพาดพิงเสรีพิศุทธ์

Published at: **2019-11-04T05:51:00+00:00**

Author: ****

Original: [เดลินิวส์](https://www.dailynews.co.th/politics/739912)


        ศาลไต่สวนแล้วคดีพรรค “เสรีพิศุทธ์” ฟ้อง “หมอระวี” หมิ่นพรรคฝ่ายค้านไม่เอาสถาบัน นัดฟังคำสั่ง 11 ธ.ค. นี้ “ทนายหมอระวี” แจงพร้อมคุยไกล่เกลี่ย แถลงยืนยันไม่ได้พาดพิง
      
เมื่อวันที่ 4 พ.ย. ที่ห้องพิจารณา 805 ศาลอาญา ถนนรัชดาภิเษก ศาลนัดไต่สวนมูลฟ้องโจทก์ คดีหมายเลขดำ อ.1729/2562 ที่พรรคเสรีรวมไทย โดย พล.ต.อ.เสรีพิศุทธ์ เตมียาเวส ส.ส.บัญชีรายชื่อและหัวหน้าพรรคเสรีรวมไทย เป็นโจทก์ยื่นฟ้อง นพ.ระวี มาศฉมาดล ส.ส.บัญชีรายชื่อและหัวหน้าพรรคพลังธรรมใหม่ เป็นจำเลย ในความผิดฐานหมิ่นประมาทผู้อื่นโดยการโฆษณา ตามประมวลกฎหมายอาญา มาตรา 326, 328 กรณีเมื่อวันที่ 13 พ.ค. ที่ผ่านมา จำเลยแถลงข่าวว่า “การต่อสู้ทางการเมืองครั้งนี้อาจมองในแง่หนึ่งได้ว่าเป็นการต่อสู้ระหว่างฝ่ายเอาสถาบันกับไม่เอาสถาบัน ดังนั้นสมาชิกพรรคของเรา จะมีมติให้เราเลือกข้างที่รักษาสถาบัน โดยพรรคพลังธรรมใหม่จึงต้องประกาศจุดยืนตามเสียงข้างมากของสมาชิกพรรคทั่วประเทศที่จะเข้าร่วมกับพรรคพลังประชารัฐในการจัดตั้งรัฐบาล” หมายความว่า เหตุที่จำเลยและสมาชิกพรรคของจำเลยไม่เข้าร่วมจัดตั้งรัฐบาลกับโจทก์และพรรคการเมืองอื่นๆ รวม 7 พรรค แต่ไปเข้าร่วมจัดตั้งรัฐบาลกับพรรคพลังประชารัฐ ทำให้ประชาชนทั่วไปในสังคมเข้าใจว่าโจทก์เป็นพรรคการเมืองที่ไม่เอาสถาบัน เพราะความจริงแล้วโจทก์และสมาชิกพรรคทุกคนมีความจงรักภักดีเทิดทูนต่อสถาบันพระมหากษัตริย์วันนี้ พล.ต.อ.เสรีพิศุทธ์ โจทก์ไม่ได้เดินทางมาศาล โดยมอบหมายผู้รับมอบอำนาจโจทก์เดินทางมาเป็นพยานขึ้นเบิกความต่อศาล พร้อมทีมทนายความ ส่วน นพ.ระวี จำเลย ก็ไม่ได้เดินทางมาศาลเช่นกัน เนื่องจากเป็นการนัดไต่สวนมูลฟ้อง จำเลยไม่จำเป็นต้องเดินทางมาศาล โดยได้มอบหมายให้ทีมทนายความเดินทางมาร่วมกระบวนการพิจารณาและร่วมซักค้านพยานโจทก์เมื่อศาลออกนั่งบัลลังก์ ได้ทำการไต่สวนมูลฟ้องโจทก์ โดยผู้รับมอบอำนาจโจทก์เป็นพยานขึ้นเบิกความและตอบคำถามซักค้านทนายความจำเลย จำนวน 1 ปาก พยานยืนยันว่าไม่มีพรรคการเมืองใดประกาศไม่เอาสถาบัน หลังการไต่สวนเสร็จสิ้นแล้ว ศาลได้นัดฟังคำสั่งว่าคดีมีมูลตามฟ้องหรือไม่ในวันที่ 11 ธ.ค. นี้ เวลา 10.00 น. ทั้งนี้ ทนายความโจทก์และทนายความจำเลยยังได้พูดคุยกันถึงแนวทางไกล่เกลี่ยด้วยภายหลังเสร็จสิ้น นายอำนวย เซลามัน หัวหน้าฝ่ายกฎหมายและกรรมการบริหารพรรคพลังธรรมใหม่ ในฐานะทนายความจำเลย เปิดเผยว่า ทางทนายโจทก์และทนายจำเลยได้พูดคุยกัน ทนายโจทก์แถลงว่าอยากให้ทางจำเลยยืนยันว่า ข้อความที่ทางโจทก์นำมาฟ้องเป็นคดีนี้ ไม่ได้แถลงพาดพิงไปถึงโจทก์ ทนายจำเลยก็บอกว่าเป็นเรื่องจริง จำเลยไม่ได้แถลงพาดพิงถึงโจทก์อยู่แล้ว ถ้าต้องการให้แถลงยืนยัน จำเลยก็ยืนยัน โจทก์ก็จะถอนฟ้อง เมื่อคุยกันแล้วทางทนายโจทก์จะนำเสนอต่อโจทก์อีกครั้ง จำเลยยืนยันว่าไม่ได้แถลงพาดพิงไปถึงพรรคเสรีรวมไทย หรือ พล.ต.อ.เสรีพิศุทธ์ ศาลก็ให้โจทก์กับจำเลยไปพูดคุยปรับความเข้าใจกัน จำเลยก็ยินดีที่จะแถลงว่าไม่ได้พาดพิง ตนก็จะไปเรียนหัวหน้าพรรคพลังธรรมใหม่ ท่านก็ทำงานในสภาฯ บางครั้งก็ได้พบเจอกับ พล.ต.อ.เสรีพิศุทธ์ ถ้าพูดคุยกันแล้วเข้าใจกันได้ ก็น่าจะยุติคดีได้  
