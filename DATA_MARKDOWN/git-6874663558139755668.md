
# מנדלבליט וניצן: דברי אוחנה חמורים ביותר ומעוותים את המציאות

Published at: **2019-11-06T00:00:00+00:00**

Author: **גלעד מורג ומורן אזולאי, ynet**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773239,00.html)

מתקפה חריפה של היועץ המשפטי ושל פרקליט המדינה על שר המשפטים, בעקבות דבריו של השר אמיר אוחנה בכנסת על פרשת ניר חפץ והפרת צו איסור הפרסום בתיק 4000.
"היועץ המשפטי לממשלה ופרקליט המדינה דוחים בכל תוקף את דברי שר המשפטים, אותם קרא מן הכתב מעל במת הכנסת", כתבו בהודעתם היועץ אביחי מנדלבליט ופרקליט המדינה שי ניצן, יממה לאחר שהיועץ גיבה אתמול את התנהלות המשטרה בפרשה. גם גורם בכיר במשטרה תקף את אמירותיו של אוחנה וכינה אותם "בושה". 
מנדלבליט וניצן ציינו כי בין היתר טען אוחנה כי מתבצעים פשעים חמורים בזדון וכי ראשי המערכת "מגוננים על עבריינים" ו"מאפשרים לריקבון להשתלט". לפי מנדלבליט וניצן, "דברים אלו חמורים ביותר ומעוותים את המציאות. עבודה עצמאית, מקצועית, א-פוליטית ובלתי תלויה של מערכת אכיפת החוק ללא מורא ותוך הקפדה על עיקרון השוויון בפני החוק - של כל אדם, היא הערובה היחידה שתבטיח הגנה על הציבור. זוהי חומת המגן של אזרחי המדינה מפני עבריינים, מפני הפשיעה ומפני השחיתות. דבר לא ירתיענו מלהמשיך למלא את תפקידנו". 
"דברי שר המשפטים בכנסת הם חלק משורה של פרסומים מגמתיים וחלקיים מהימים האחרונים, שיש בהם כדי להטעות את הציבור", הוסיפו השניים. "פרסומים אלו יוצרים רושם שגוי לגבי העובדות ולגבי סדר השתלשלות הדברים במהלך החקירה.
כמו כן פרסומים שונים נסמכים על טענות שנכללו בכתבי הטענות המפורטים שהוגשו על-ידי באי-כוחו של ראש הממשלה במסגרת הליך השימוע שמתקיים כמקובל בפני היועץ המשפטי לממשלה בתיקי החקירה של ראש הממשלה. למרבה הצער, כתבי הטענות הללו הופצו לאחרונה בקרב גורמים שאינם קשורים להליך הפלילי, כולל בתקשורת".
מנדלבליט וניצן כתבו כי "מדי יום אנו עדים לפרסום פומבי של טענות כאלה ואחרות מתוכם, מתוך ידיעה ברורה שהתביעה לא תוכל להתייחס לפרסומים סלקטיביים אלה, שכן הדבר יפגע בתקינות הליך השימוע. אנו לא נאפשר כל פגיעה בקיום הליך השימוע, והוא ימשיך להתנהל כסדרו. כזכור, בקשת ראש הממשלה לשנות את הכללים בעניינו ולקיים 'שימוע פומבי' נדחתה, לנוכח העובדה שמדובר בהליך משפטי מקצועי שבו נבחנות טענות הסנגורים בפני היועץ המשפטי לממשלה, פרקליט המדינה וצוותם ולנוכח הרצון להימנע מ'קרקס תקשורתי'. כעת אנו עדים בדיוק לכך - לניסיון לא ראוי ופסול לקיים את השימוע בזירה התקשורתית, בניגוד לכללים הנהוגים בכל תיק ותיק".
"אנו נמשיך להקפיד ולנהל את ההליך המשפטי בחדרי הדיונים בלבד", הבהירו בכירי מערכת האכיפה. "הדיונים הללו מתנהלים באופן יסודי ומעמיק, ובמסגרתם נבחנות כל טענותיהם של הסנגורים שהוצגו בשימוע, לרבות הטענות הנוגעות לחקירתם של עדי המדינה. אנו מחויבים באופן מלא להקפדה על זכויות חשודים ונחקרים, ולהקפדה על מקצועיות. לפיכך, וכפי שכבר הבהרנו, ככל שיתברר כי נעשו פעולות חקירה לא תקינות או לא כשרות, הדבר יטופל כנדרש".
בכנסת פירט אוחנה את תרגילי החקירה של המשטרה בחקירתו של עד המדינה ניר חפץ, לשעבר דובר משפחת נתניהו. את הדברים אמר השר אוחנה במסגרת דיון בהצעה לסדר שהגישה ח"כ רויטל סוויד: "ההשתלחויות בפרקליטות ושביתת המחאה של הפרקליטים". בתגובה תקפו חברי האופוזיציה את אוחנה על חשיפת הפרטים, ומטעמו נמסר בתגובה: "השר לא עשה שימוש בחסינותו הפרלמנטרית כדי לחשוף את מה שבצו איסור הפרסום. השר חזר אך ורק על דברים שפורסמו כבר, ולא חידש דבר משום שאין בידיו דבר לחדש מתוך חומרי החקירה, שאינם מצויים בידיו".
 
לפי פרטים שכבר פורסמו, במהלך החקירה זומן אדם שאינו קשור ישירות לתיק 4000, שנשאל שאלות מביכות לכאורה כדי ללחוץ על חפץ לחתום על הסכם עד מדינה. ואולם אוחנה פירט בנאומו פרטים נוספים שיש בהם כדי לחשוף את המהלך עצמו וייתכן שבכך לגרום לפגיעה בצנעת הפרט. גם בנו של ראש הממשלה יאיר נתניהו כתב בטוויטר את הדברים שנאסרו בפרסום, ולאחר מכן מחק.
  
מכחול לבן נמסר: "ח"כ אמיר אוחנה החליט שהוא שר המשפטים של נתניהו ולא של מדינת ישראל". חברת הכנסת יעל גרמן (כחול לבן) קראה נגד אוחנה במליאה: "אתה עושה מעשה שלא ייעשה. השתמשת בחסינות שלך כדי להקריא את דף המסרים של הבוס שלך".
  
ביקורת דומה נשמעה ב-2013 נגד חברי כנסת שחשפו במהלך המליאה את סיפורו של בן זיגייר, מי שכונה "האסיר X", תוך שימוש בחסינותם. יועמ"ש הכנסת דאז, עו"ד אייל ינון, כתב בחוות דעתו על המהלך: "תכנון מראש של התבטאות המהווה עבירה, לא חוסה תחת החסינות, וניתן כעיקרון להעמיד חבר כנסת לדין בגינה, כמו כל אדם אחר. בכלל זה, פרסום מתוכנן של עניינים סודיים שפרסומם מהווה עבירה, בין במליאת הכנסת ובוועדות ובין בתקשורת או בכל מסגרת אחרת, אינו חוסה תחת החסינות וחבר הכנסת עלול להיחקר ולעמוד לדין בגינו".
אז בעקבות דברי אוחנה, פנה ארגון "החזית להגנת הדמוקרטיה" ליועץ מנדלבליט והגיש תלונה נגד אוחנה על הפרת צו איסור פרסום: "אין ספק ששר המשפטים תכנן מראש את המהלך שפוגע אנושות בזכות לפרטיות של עדים בהליך משפטי רגיש, מהלכת עליהם אימים, תוך הפרה בוטה של צו איסור הפרסום, ועל כן אין החסינות חלה במקרה זה. נבקש כי תנצל סמכותך ותפתח בחקירה נגד ח"כ אוחנה על הפרת צו איסור הפרסום וכן על ביזיון בית המשפט".
  
לפי הפרסום בחברת החדשות, אחד החוקרים אמר לחפץ: "אני יכול להגיד לך שכל פינה שניסית להסתיר ולהחביא במהלך חייך, אנחנו הפכנו את הפינה הזאת וגילינו את מה שיש שאתה החבאת, ולכל אותם מסתורים ודברים חבויים אנחנו נגיש לך אותם. וכל סרט או דבר אפשרי שאתה מריץ לך בראש יהיה פה בחדר הזה. אני לא צוחק איתך ניר ואני לא מרמה אותך, תזכור מה שאמרתי לך בשיחות שלנו, אלה דברים שעלולים להשפיע לא רק עליך". 
בתגובה מסרה המשטרה כי היא "מנהלת חקירות באופן מקצועי, יסודי ובהתאם לחוק, לא כל שכן כשמדובר בחקירות רגישות הקשורות באישי ציבור. תיק החקירה המדובר נוהל על ידי צוות חוקרים בכיר, בפיקוח מלא של ראש להב 433 וראש אח"מ. אין בכוונתנו להתייחס לחלקי המידע המפורסמים בתקשורת באופן היוצר עיוות מוחלט של המציאות, אולם נציין כי כלל פעולות החקירה נבחנות מראש לאור תבחינים משפטיים מחמירים של גורמי המקצוע במשטרה. למעלה מן הצורך נציין כי זימון עדים ונחקרים מבוצע רק לצורכי חקירה, והכול בהתאם לחוק ולהנחיות המשפטיות. כל טענה אחרת בהקשר זה הרי שהיא שגויה מיסודה".
התמלילים שפורסמו עד כה מתארים לחץ כבד שהופעל על חפץ לפני שהסכים לחתום על הסכם עד המדינה ולמסור מידע נגד נתניהו, רעייתו ובני הזוג אלוביץ', בעלי בזק. חפץ הלין על תנאי מעצרו ועל מצבו הפיזי, תוך שהוא נתקל בתגובות סרקסטיות מצידם של החוקרים שהטיחו בו כי "אנחנו יודעים עליך הכול". עוד נטען כי היועץ המשפטי לא אישר את כלל המהלכים המשפטיים נגד חפץ, ותשובתו עסקה בטענה לזימונו של אותו אדם שאינו קשור כלל לתיק 4000.
