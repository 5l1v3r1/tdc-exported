
# Ερντογάν : Ανήγγειλε νέες γεωτρήσεις στην Ανατολική Μεσόγειο

Published at: **2019-11-04T18:10:36+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/04/inbox/erntogan-aniggeile-nees-geotriseis-stin-anatoliki-mesogeio/)

Στη διεξαγωγή πέντε νέων γεωτρήσεων για πετρέλαιο και φυσικό αέριο στην Ανατολική Μεσόγειο θα προχωρήσει η Τουρκία μέσα στο 2020.
Αυτό περιλαμβάνεται στο «Ετήσιο πρόγραμμα της τουρκικής προεδρίας για το έτος 2020», που υπέγραψε ο Ρετζέπ Ταγίπ Ερντογάν και δημοσιεύτηκε στην εφημερίδα της κυβερνήσεως με ημερομηνία 3 Νοεμβρίου 2019.

        Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά
      
Σύμφωνα με το πρόγραμμα, ο Τούρκος πρόεδρος ενέκρινε την πραγματοποίηση πέντε νέων γεωτρήσεων για φυσικό αέριο και πετρέλαιο το 2020 από την κρατική Εταιρεία Πετρελαίου (ΤΡΑΟ) σε περιοχές της ανατ. Μεσογείου που περιλαμβάνουν και θαλασσο-οικόπεδα γύρω από τα Κατεχόμενα, για τα οποία έχει παρανόμως δώσει άδεια το ψευδοκράτος.
Στο πλαίσιο αυτό, θα πραγματοποιηθούν δισδιάστατες σεισμικές έρευνες σε βάθος 3 χιλιάδων χιλιομέτρων και τρισδιάστατες σε βάθος 20 χιλιάδων 707 χιλιομέτρων.
Θα διεξαχθούν επίσης έρευνες για σχιστολιθικό φυσικό αέριο και για αέριο μεθάνιο και για το σκοπό αυτό σχεδιάζεται η διάνοιξη 5 μη παραδοσιακών πηγαδιών.
Για το 2020 προβλέπεται ακόμη κρατική επένδυση ύψους 13 δισ. 864 εκατομμυρίων τουρκικών λιρών στον τομέα της ενέργειας, ώστε να καταστεί ο δεύτερος μετά τον τομέα της συγκοινωνίας, στον οποίο θα πραγματοποιηθούν οι μεγαλύτερες επενδύσεις από την Άγκυρα.
Στο Ετήσιο πρόγραμμα της τουρκικής προεδρίας για το 2020 αναφέρεται επίσης ότι στόχος είναι ο πρώτος πυρηνικός αντιδραστήρας στο Άκουγιου να λειτουργήσει το 2023 και οι υπόλοιποι μέχρι το τέλος του 2026.

        eBay : Ποια αντικείμενα της Disney πούλησαν περισσότερο το 2019
      
