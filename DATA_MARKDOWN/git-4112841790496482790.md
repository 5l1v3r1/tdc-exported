
# Greta Thunberg žiada o pomoc s cestou do Madridu. Zdá sa, že som išla cez pol sveta nesprávnym smerom, tvrdí

Published at: **2019-11-01T22:04:00+00:00**

Author: **Daniel Mikolášik**

Original: [REFRESHER](https://refresher.sk/76127-Greta-Thunberg-ziada-o-pomoc-s-cestou-do-Madridu-Zda-sa-ze-som-isla-cez-pol-sveta-nespravnym-smerom-tvrdi)


        Mladá aktivistka sa musí dopraviť na klimatickú konferenciu OSN.
      
Len prednedávnom sa mladej environmentálnej aktivistke Grete Thunberg podarilo urobiť poriadny rozruch na klimatickom summite v sídle OSN v New Yorku, kedy to už nevydržala a rozkričala sa na lídrov z desiatok krajín sveta. Aktuálne ju čaká ďalšia konferencia, tentokrát v Madride. 16-ročná Švédka však ešte nevie, ako sa tam vôbec dopraví.
Ako informuje stanica CNN, po tom, ako sa environmentálny summit COP25 z Čile presunul do hlavného mesta Španielska, Greta na svoj Twitter napísala verejnú prosbu. 
„Keďže sa konferencia COP25 oficiálne presunula zo Santiaga do Madridu, budem potrebovať pomoc. Ukázalo sa, že som cestovala cez pol sveta nesprávnym smerom. Teraz musím nájsť spôsob, ako sa v novembri dostať cez Atlantik. Ak mi ktokoľvek pomôže nájsť dopravný prostriedok, budem vďačná,“ tvrdí Greta na sociálnej sieti.
Greta by sa opäť mala postaviť najväčším svetovým lídrom. Aj tentokrát sa očakáva silný a emotívny prejav, akým otvorila oči mnohým ľuďom počas konferencie v New Yorku. Našlo sa však aj mnoho nepriaznivcov. Kritizovali ju aj americký prezident Donald Trump či jeho ruský kolega Vladimir Putin.
