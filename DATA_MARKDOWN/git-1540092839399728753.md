
# Οι κανονισμοί της Φόρμουλα 1 για το 2021 οριστικοποιήθηκαν. Δείτε τα νέα μονοθέσια

Published at: ****

Author: ****

Original: [CNN.gr](https://www.cnn.gr/style/aytokinito/story/195871/oi-kanonismoi-tis-formoyla-1-gia-to-2021-oristikopoiithikan-deite-ta-nea-monothesia)

Γιάννης Σκουφής, CNN Greece 13:00 , 01 November 2019
Προκειμένου το σπορ να προχωρήσει και να εξελιχθεί η παγκόσμια ομοσπονδία FIA έδωσε στη δημοσιότητα τους κανονισμούς και τις προδιαγραφές που θα ισχύσουν για τα μονοθέσια της F1 από την μεθεπόμενη σαιζόν. Αυτή του 2021.
Για να φτάσουμε στα αυτοκίνητα που βλέπετε, τα οποία τα υπογράφουν ο πολύπειρος Έλληνας Νικόλας Τομπάζης και ο Pat Symonds, προ υπήρξαν συνολικά 13 στάδια εξέλιξης. Η γενική εικόνα είναι πως τα νέα μονοθέσια δείχνουν πιο απλά και πιο κομψά, ενώ αν θέλει κανείς να εντοπίσει τις πιο τρανταχτές διαφορές σε σχέση με αυτά που γνωρίζουμε θα ξεκινήσει από τους μεγάλους τροχούς των 18 ιντσών με τα λάστιχα χαμηλού προφίλ και τις καλυμμένες ζάντες.
Από κει και πέρα ξεχωρίζουμε το χαμηλό ρύγχος και η εμπρός φτερούγα των τριών στοιχείων, τα πτερύγια πάνω από τους τροχούς, την απουσία πτερυγίων μεταξύ των εμπρός τροχών και των πλευρικών εισαγωγών που είναι σχετικά μικρές, την καλύτερη ενσωμάτωση του Halo, την πίσω αεροτομή με τα δύο στηρίγματα και τα δύο πτερύγια και τον πολύ μεγάλο διαχύτη. 
Οι τεχνικές προδιαγραφές αυτές καθαυτές πλέον χωρίζουν το μονοθέσιο σε 50 τμήματα (boxes) και τα αποτυπώνουν με ένα σύστημα συντεταγμένων, καθώς εγκαταλείπεται το παλιό σύστημα με τις αυστηρές περιγραφές (διαστάσεις, βάρος κ.λπ.) κάθε μεμονωμένου εξαρτήματος, οι οποίες πολλές φορές ήταν και αντικρουόμενες και δημιουργούσαν παραθυράκια για τους μηχανικούς.
Οι προδιαγραφές σε κάποια από τα boxes που προαναφέραμε είναι πολύ αυστηρές, ενώ σε άλλα υπάρχει μεγαλύτερη ελευθερία, ενώ χαρακτηριστικό είναι πως στο τελευταίο πρωτότυπο που ονομάζεται Lima οι Τομπάζης και Symonds έδωσαν τελικά στους μηχανικούς ελαφρώς μεγαλύτερες δυνατότητες στην περιοχή του ρύγχους και των εμπρός πτερυγίων.
Tο μεταξόνιο των μονοθεσίων θα έχουν πλέον μέγιστη τιμή τα 3.550 χιλιοστά, γεγονός που θα οδηγήσει σε μείωση του μήκους τους κατά περίπου 10 εκατοστά, ενώ αυξημένο κατά 25 κιλά θα είναι το βάρος τους, με κατώτατη τιμή τα 768 κιλά. 
Οι ομάδες θεωρούν πως τα νέα μονοθέσια θα είναι περίπου 6,0 δεύτερα πιο αργά σε κάθε γύρο σε σχέση με τα σημερινά -το δίδυμο των σχεδιαστών τους θεωρεί πως η διαφορά θα είναι μικρότερη και γύρω στα 3,0 δεύτερα- αλλά το πιο σημαντικό είναι πως θα διευκολύνονται οι προσπεράσεις και κατά συνέπεια οι αγώνες θα γίνουν πιο θεαματικοί. Κι αυτό γιατί σήμερα το μονοθέσιο που ακολουθεί χάνει από 40 έως 50% της αρνητικής του άντωσης, ποσοστό που το 2021 θα μειωθεί μόλις στο 10%.
Σε ότι αφορά τα οικονομικά δεδομένα επιβάλλεται για πρώτη φορά στην ιστορία της Φόρμουλα 1 πλαφόν στο ποσό που μπορούν να ξοδέψουν οι ομάδες σε ετήσια βάση. Το πόσο αυτό ανέρχεται σε 175 εκατομμύρια δολάρια και όπως προαναφέραμε ο στόχος εδώ είναι να μειωθεί η διαφορά μεταξύ των μικρών και των μεγάλων ομάδων για να αυξηθεί ο ανταγωνισμός. Αυτός είναι και ο λόγος που προβλέπεται και μια πιο δίκαιη κατανομή των χρηματικών πόρων.

        Διαβάστε επίσης
      
