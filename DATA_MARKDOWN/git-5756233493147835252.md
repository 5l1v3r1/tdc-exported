
# هیچ کس حق تصرف و فنس کشی سواحل را ندارد

Published at: **2019-11-03T00:00:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619542/%D9%87%DB%8C%DA%86-%DA%A9%D8%B3-%D8%AD%D9%82-%D8%AA%D8%B5%D8%B1%D9%81-%D9%88-%D9%81%D9%86%D8%B3-%DA%A9%D8%B4%DB%8C-%D8%B3%D9%88%D8%A7%D8%AD%D9%84-%D8%B1%D8%A7-%D9%86%D8%AF%D8%A7%D8%B1%D8%AF)


        معاون محیط زیست دریایی و تالاب‌های سازمان محیط زیست کشور با تاکید بر اینکه هیچ کس حق ندارد ساحل را تصرف و فنس کشی کند، گفت: باید در هرمزگان از اجرای طرح‌های توسعه ای که می‌خواهند سواحل را تصاحب و پس از آن، ساحل را استحصال کنند و فضای خود راگسترش دهند ممانعت شود.
      

        آفتاب‌‌نیوز :
      
احمد رضا لاهیجان زاده شامگاه شنبه در جلسه شورای برنامه ریزی و توسعه استان هرمزگان اظهار داشت: توسعه دریا محور مبحثی است که علاوه بر برنامه ششم توسعه که به آن شفاف اشاره شده مورد تاکید رهبر معظم انقلاب نیز قرار دارد.
وی افزود: اخیرا در مجمع تشخیص مصلحت نظام نیز دو جلسه با موضوع تنظیم برنامه ای برای محور قرار دادن توسعه کشور به سمت دریا برگزار شده است و امیدواریم طرح جامعی نهایتا تا دو سال آینده تدوین و تقدیم مجلس برای تصویب قرار گیرد.
معاون محیط زیست دریایی و تالاب های سازمان محیط زیست کشور با تاکید بر آمادگی استان های ساحلی برای توسعه دریایی گفت: از سواحل شمالی و جنوبی کشور تا کنون به خوبی استفاده نکرده ایم و نتوانسته ایم توسعه کشور را له سمت توسعه دریا محور سوق دهیم.
وی بیان داشت: بحث ها و مشکلات کشور از جمله مسائل تحریم و الزام و اجبار به وجود آورده که به سمت این نوع از توسعه گام برداریم.
لاهیجان زاده گفت: در 25 سال گذشته محیط زیست کشور دست خوش تغییرات فراوانی بوده و در این میان آسیب های فراوانی دیده از جمله نابودی سواحل و تغییر کاربری سواحل شمالی کشور خصوصا در مازندران، نابودی بیش از 6 میلیون هکتار از اراضی و جنگل های هیرکانی کشور به علت کوه و جنگل خواری عده ای خاص این آسیب‌ها جدی تر بوده است.
وی افزود: 70 درصد دشت های کشور در صف دشت های ممنوعه قرارگرفته اند و عمده دشت های ما دچار فرونشست شده اند یا در حال فرونشست هستند که عواقب جبران‌ناپذیری در پی خواهد داشت.
وی نابودی بخش عمده ای از آب‌های زیرزمینی که ذخیره چند هزار ساله کشور بوده و طول دهه‌های اخیر از بین رفته است را دیگر ضربه به محیط زیست کشور بر شمرد و گفت: با تصمیمات نادرست لطمه هایی به آب های زیر زمینی زده است که هیچ گاه قابل جبران نیست.
معاون محیط زیست دریایی و تالاب‌های سازمان محیط زیست کشور تمرکز بر اقتصاد کوتاه مدت و از بین بردن اقتصاد دائمی از جمله با احداث پالایشگاه‌ها و صنایع گوناگون در خوزستان و بوشهر و از بین رفتن شیلات و زیست دریایی را دیگر آسیب مهم به محیط زیست دانست و گفت: در ماهشهر با توسعه پتروشیمی شیلات از بین رفت و از سال 76 با بهانه توسعه استان بوشهر و عدم رعایت نکات محیط زیستی، عسلویه به یکی از آلوده‌ترین شهرهای خاورمیانه تبدیل شده است.
وی با تاکید بر این نکته که خشک کردن سواحل هیچ توجیه عقلانی ندارد، افزود: هیچ کس حق ندارد ساحل را تصرف و فنس کشی کند از همین جهت درخواست می‌کنم در استان هرمزگان از این پس از اجرای طرح‌های توسعه ای که می خواهند سواحل را تصاحب و پس از آن، ساحل را استحصال کنند و فضای خود را گسترش دهند ممانعت شود.
لاهیجان زاده گفت: مناطق مختلفی در هرمزگان دارای ارزش‌های زیست محیطی هستند، خاص‌ترین زیستگاه های خلیج فارس با وجود سواحل و جزایر در استان هرمزگان قرار دارد و وجود بخش اعظمی از سواحل مکران در استان، هرمزگان را استانی منحصر به فرد کرده است.
وی ابراز داشت: با طرح آمایش سرزمینی محدوده‌های خاص برای احداث آب‌شیرین‌کن‌های جدید به سرمایه‌گذاران پیش‌بینی می‌شود که به زیست دریایی آسیبی وارد نشود.
معاون محیط زیست دریایی و تالاب‌های سازمان محیط زیست کشور از همکاری این معاونت با شرکت‌های دانش بنیان خبر داد و گفت: بر همین اساس اقدام حفاظت از لاک پشت و دلفین و جلوگیری از آلودگی نفتی در خلیج فارس را دنبال می‌کنیم و به محض رویت آلودگی نفتی می‌توانیم میزان و منشا آن را مشخص کنیم.
وی با انتقاد از ورود فاضلاب شهر بندرعباس به دریا ابراز داشت: فاضلاب شهر بندرعباس از طریق یک خط لوله وارد دریا می‌شود، صرف نظر از کیفیت پساب انتقالی به دریا، میزان هدر رفت آب و از بین رفتن آب بسیار است و این مسئله برای استان کم آبی همانند هرمزگان خوب نیست.
لاهیجان زاده گفت: مسئله فاضلاب هرمزگان را می توان با الگو برداری از فاضلاب اصفهان حل کرد و می‌توان با مکلف کردن صنایع برای بهره‌برداری از فاضلاب و تصفیه آن به وسیله تصفیه‌خانه‌ها ضمن جلوگیری از ورود پساب به دریا و ایجاد بوی نامطبوع از هدررفت آب نیز جلوگیری کرد.
