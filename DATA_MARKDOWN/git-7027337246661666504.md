
# فرمانده کل سپاه: اطلاعات جدید ­درباره آمدنیوز به آگاهی مردم خواهد رسید

Published at: **2019-11-02T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696470/%D9%81%D8%B1%D9%85%D8%A7%D9%86%D8%AF%D9%87-%DA%A9%D9%84-%D8%B3%D9%BE%D8%A7%D9%87-%D8%A7%D8%B7%D9%84%D8%A7%D8%B9%D8%A7%D8%AA-%D8%AC%D8%AF%DB%8C%D8%AF-%C2%AD%D8%AF%D8%B1%D8%A8%D8%A7%D8%B1%D9%87-%D8%A2%D9%85%D8%AF%D9%86%DB%8C%D9%88%D8%B2-%D8%A8%D9%87-%D8%A2%DA%AF%D8%A7%D9%87%DB%8C-%D9%85%D8%B1%D8%AF%D9%85-%D8%AE%D9%88%D8%A7%D9%87%D8%AF-%D8%B1%D8%B3%DB%8C%D8%AF)

فرمانده کل سپاه پاسداران انقلاب اسلامی با تاکید براینکه شبکه آمدنیوز شبیه لانه عنکبوت و یک شبکه پیچیده از عملیات روانی ضد ملت ایران بود، گفت: اطلاعات جدید ­درباره این شبکه به آگاهی مردم خواهد رسید.
به گزارش پایگاه اطلاع رسانی سپاه پاسداران، سردار سرلشکر پاسدار حسین سلامی در پاسخ به سوالی پیرامون دستگیری سرشبکه کانال معاند آمدنیوز اظهار کرد: شبکه آمدنیوز شبیه یک لانه عنکبوتی، به ظاهر پیچیده، اما در واقع فاقد استحکام بوده است که دچار فروپاشی شد.
سلامی افزود: در زمینه کشف شبکه‌ای که تحت حمایت آمریکایی ها، انگلیسی‌ها و صهیونیست‌ها بوده و آن را تشکیل داده بودند، به تدریج آخرین تحقیقات و پیشرفت‌ها در جریان است.
وی درباره آخرین جزئیات دستگیری روح الله زم گفت: اطلاعات جدید ­درباره این شبکه به آگاهی مردم خواهد رسید، زیرا این حق مردم است و در صورتی که به اطلاعات و نکات جذاب که برای مردم تازگی داشته باشد، دست پیدا کنیم اخبار آن را منتشر خواهیم کرد.
فرمانده کل سپاه همچنین در پیرامون چرایی پایان ناپذیری دشمنی های آمریکا با ملت ایران تصریح کرد: اساساً آمریکا با دشمنی ملت‌ها توانسته است قدرت کسب کند یعنی با غارت ثروت‌های مادی و معنوی ملت‌های جهان، خودش را به قدرت برتر جهان تبدیل کرده است و این در حالی است که امروز ملت‌ها بیدار شده اند و حقوقشان را مطالبه می‌کنند.
سرلشکر سلامی با بیان اینکه افول آمریکا به سرعت به پیش می رود و هیمنه آن به تدریج مثل یک کوه بزرگ یخ در حال آب شدن است، گفت: این افول ناشی از حرارت انقلاب در دل مردم جهان است که امروز بیدار شده اند و می‌دانند که عامل اکثر جنگ‌ها در دهه‌های مختلف معاصر آمریکایی‌ها بوده اند.
