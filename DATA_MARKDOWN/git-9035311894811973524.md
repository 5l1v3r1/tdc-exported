
# Kıbrıs'ta vatandaşlık krizi: Yabancılara verilen 26 pasaport iptal

Published at: **2019-11-06T17:58:16+00:00**

Author: **Bahtiyar Kucuk**

Original: [euronews](https://tr.euronews.com/2019/11/06/kibrista-yatirim-icin-vatandaslik-krizi-yabancilara-verilen-26-pasaport-iptal-ediliyor)

Kıbrıs yönetimi ülkede tartışma konusu olan 'yatırım karşılığı vatandaşlık' politikasında ciddi değişikliğe gidiyor.
Bu kapsamda ilk olarak Kıbrıs kimliği verilen 26 kişinin pasaportları için iptal süreci başlatıldı. İşleme alınanlar arasında Rusya, Kamboçya, Çin, Kenya, Malezya ve İran vatandaşları bulunuyor.
Kıbrıs İçişleri Bakanı Constantinos Petrides, "Bakanlar Kurulu, hükümetin Kıbrıs yatırım programının şart ve koşullarına sıkı sıkıya bağlı kalma isteğini doğruladı" açıklaması yaptı.
Geçen ay Reuters, Kamboçya Başbakanı Hun Sen'in akrabaları, ülkenin maliye bakanı ve emniyet müdürünün de olduğu çok sayıda kişinin Kıbrıs'ta 'usulsüz' vatandaşlık aldığını duyurdu.
Petrides, haberlerde adı geçen bazı kişilerin de vatandaşlıktan çıkarılma işlemi için hazırlanan listede olduğunu kaydetti.
Kıbrıs Rum Kesimi Maliye Bakanı Harris Georgiades, ülkesinde yatırım karşılığı vatandaşlık verilmesi konusunda "bazı hataların yapıldığını" söylemişti.
Kıbrıs'ta 2 Milyon Euro tutarında yatırım yapan kişilere vatandaşlık veriliyor.
Kamboçya Başbakanı Hun Sen’in akraba ve yakını 8 kişinin Kıbrıs pasaportu satın aldığı haberleri, Rum Kesimi'nde muhalefetin sert tepkisine yol açtı.
Vatandaşlık ile ilgili iddiaları reddeden Sen'in yurtdışındaki malvarlığının on milyonlarca dolar olduğu kaydediliyor.
Yolsuzluktan suçlanan Malezyalı işadamı Low Taek Jho’nun "yasa dışı bir şekilde" Kıbrıs vatandaşlığına geçmesi eleştiriliyor.
Kıbrıs'ta 2013 ile 2018 yılları arasında yatırım karşılığı 4 bine takın işadamı ve aile üyesi vatandaşlığa geçti. Bu yolla Kıbrıs Rum Kesimi’ne gelen yatırımların toplamının ise 6.6 milyar Euro’yu bulduğu tahin ediliyor.
Güney Kıbrıs hükümeti gayrimenkul yatırımı karşılığında AB pasaportu sağlayan Altın Vize (Golden Visa) programında Brüksel’den gelen eleştiriler üzerine mart ayında değişiklikler yaptı.
Yatırımcı vizelerinde suistimal ve kara para aklama olabileceğini belirten Avrupa Konseyi’nin raporundan sonra Güney Kıbrıs, kuralları ve kontrolleri sıkılaştıran bazı düzenlemeler yapma yoluna gitti.
Güney Kıbrıs Vatandaşlığı için en geçerli 2 yatırım türü bulunuyor: Bunlardan ilki, toplam değeri 2 Milyon Euro olan gayrimenkul almak veya en az 2 Milyon Euro tutarında Kıbrıs Hazine bonosu ile en az 500 bin Euro değerinde konut almak. Kıbrıs Pasaportu alındıktan sonra yapılan yatırımların en az 3 yıl süreyle elde tutulması şart koşuluyor.
Ek kaynaklar • Reuters
