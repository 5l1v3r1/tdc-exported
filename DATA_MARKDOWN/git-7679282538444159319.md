
# INDvsWI: स्मृति मंधाना ने गांगुली-विराट को छोड़ा पीछे, बनाया ये खास रिकॉर्ड

Published at: **2019-11-07T09:20:26+00:00**

Author: **लाइव हिन्दुस्तान टीम,एंटिगा**

Original: [https://www.livehindustan.com](https://www.livehindustan.com/cricket/story-smriti-mandhana-becomes-fastest-indian-women-to-score-2000-odi-runs-goes-past-sourav-ganguly-and-virat-kohli-2836440.html)

भारतीय महिला क्रिकेट टीम की स्टार बल्लेबाज स्मृति मंधाना वनडे में सबसे तेज 2,000 रन बनाने वाली दूसरी भारतीय बल्लेबाज बन गई हैं। बाएं हाथ की इस बल्लेबाज ने वेस्टइंडीज के खिलाफ यहां सर विवियन रिचर्ड्स स्टेडियम में तीसरे और आखिरी वनडे मैच में यह उपलब्धि हासिल की। मंधाना ने 74 रनों की पारी खेली और युवा बल्लेबाज जेमिमाह रॉड्रिगेज के साथ पहले विकेट के लिए 141 रनों की साझेदारी की। 
23 साल की स्मृति मंधाना ने 2,000 रन बनाने के लिए 51 पारियां ली। इसी के साथ वह विश्व में सबसे तेज दो हजार रन बनाने वाले खिलाड़ियों की सूची में तीसरे नंबर पर आ गई हैं। उनसे ऊपर ऑस्ट्रेलिया की बेलिंडा क्लार्क और मेग लेनिंग है। 
वनडे में मंधाना ने अब तक 51 वनडे मुकाबलों में 43.08 की औसत से 2,025 रन बनाए हैं। इसमें चार शतक और 17 अर्धशतक शामिल है। मंधाना के अलावा शिखर धवन ही केवल ऐसे भारतीय हैं, जिनके नाम 50 ओवर में सबसे तेज दो हजार रन बनाने का रिकॉर्ड है। उन्होंने 48 पारियों में यह कीर्तिमान स्थापित किया था।
इस रिकॉर्ड में स्मृति मंधाना ने सौरव गांगुली और विराट कोहली को भी पीछे छोड़ दिया है। पूर्व भारतीय कप्तान सौरव गांगुली ने यह मुकाम हासिल करने के लिए 52 पारियां खेली थीं। नवजोत सिंह सिद्धू ने भी वनडे क्रिकेट में 2000 रन पूरे करने के लिए 52 पारियां खेली थीं। भारत के कप्तान विराट कोहली ने इस मुकाम तक पहुंचने के लिए 53 पारियां खेली थीं।
बता दें कि टीम में वापसी करने वाली स्मृति मंधाना और जेमिमा रौद्रिगेज के अर्धशतकों की मदद से भारतीय महिला टीम ने निर्णायक तीसरे वनडे में वेस्टइंडीज को छह विकेट से हराकर सीरीज 2-1 से जीत ली। चोट के कारण पहले दो मैचों से बाहर रही मंधाना ने 63 गेंद में 74 रन बनाए। भारत ने 195 रन का लक्ष्य 42.1 ओवर में हासिल कर लिया। इससे पहले भारतीय गेंदबाजों ने वेस्टइंडीज को 50 ओवर में 194 रन पर आउट कर दिया।
(एजेंसी इनपुट के साथ) 
