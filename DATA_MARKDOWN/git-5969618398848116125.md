
# EuroLeague 2019/20: Τα αποτελέσματα, η κατάταξη και το πρόγραμμα

Published at: **2019-11-01T21:59:00+00:00**

Author: **Αλέξανδρος Τρίγκας**

Original: [www.sport24.gr](https://www.sport24.gr/Basket/Euroleague/euroleague-2019-20-ta-apotelesmata-h-katataksh-kai-to-programma.5630839.html)

Με εντός έδρας ήττα του Ολυμπιακού από τη Μακάμπι Τελ Αβίβ ολοκληρώθηκε η έκτη αγωνιστική της κανονικής περιόδου της EuroLeague 2019/20 για τις ελληνικές ομάδες, μία μέρα μετά την εντός έδρας νίκη του Παναθηναϊκού επί της Αναντολού Εφές στο ΟΑΚΑ. Σαφώς ανώτεροι οι Ισραηλινοί του Γιάννη Σφαιρόπουλου, που χειροκροτήθηκε στο ΣΕΦ, έφτασαν με σχετική άνεση στο θετικό αποτέλεσμα και το 4-2, την ώρα που οι Πειραιώτες έπεφταν στο 2-4 λίγες μέρες μετά από τον θρίαμβό τους στη Μόσχα επί της Πρωταθλήτριας Ευρώπης ΤΣΣΚΑ.
Λίγο νωρίτερα, η Αρμάνι Μιλάνο προκάλεσε τριπλή ισοβαθμία στην κορυφή της κατάταξης. Με πέντε τρίποντα σε διάστημα δύο λεπτών στο φινάλε, έριξε στο καναβάτσο την Μπαρτσελόνα, που ηττήθηκε για πρώτη φορά στη φετινή διοργάνωση.
Στα υπόλοιπα ματς, η ΤΣΣΚΑ Μόσχας στάθηκε ξανά στα πόδια της και μετά από την εντός έδρας ήττα από τον Ολυμπιακό πέρασε εύκολα από την Αγία Πετρούπολης ρίχνοντας στα σκουπίδια τη μεγάλη εμφάνιση του Γκουστάβο Αγιόν, την ώρα που η Ζάλγκιρις βύθιζε ακόμη περισσότερο τη Φενέρμπαχτσε την οποία κέρδισε στην Κωνσταντινούπολη σε έναν αγώνα με τρομερό σασπένς.
Επιστροφή στις νίκες για τη Ρεάλ Μαδρίτης, που προερχόταν από τρία ανεπιτυχή αποτελέσματα (όλα εκτός έδρας), την ίδια στιγμή που η Μπασκόνια αντέδρασε μετά το χαμένο παιχνίδι του Astroball και... σκόρπισε την Μπάγερν Μονάχου.
Πρώτη νίκη για τη Βαλένθια, που υπέταξε τη Βιλερμπάν στη Fonteta. Τρεις ήττες μακριά από τη Λυών έχει η ομάδα του Ζβέζνταν Μίτροβιτς.
 
 
 
 
