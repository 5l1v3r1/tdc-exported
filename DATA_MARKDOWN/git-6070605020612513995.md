
# Un dramàtic final penalitza l’Spar Citylift Girona (71-69)

Published at: **2019-11-07T19:03:30+00:00**

Author: ****

Original: [Ara.cat](https://www.ara.cat/esports/dramatic-penalitza-Spar-Citylift-Girona_0_2339766236.html)

No ha pogut ser, i l’Spar Citylift Girona ha sortit derrotat de la pista de l’Arka Gdynia (71-69), en un partit molt igualat que s’ha decidit en la penúltima acció: quan faltaven tres segons, una falta de Laia Palau ha permès Balintova anotar els tirs lliures de la victòria. Les gironines marxen frustrades perquè han fregat la proesa. L’intent de Mendy, a la desesperada i amb la botzina sonant, no ha servit per a res.
I això que l’inici ha estat fantàstic. No han passat ni deu segons que María Araújo ha aconseguit el primer dels dos triples consecutius que ha anotat i, juntament amb una cistella d’Elonu, han situat un 0-8 que ha deixat clar el desig de victòria. La intensa defensa, però, s’ha apagat i les poloneses han reaccionat de pressa gràcies al seu treball col·lectiu (10-10). A l’Eurolliga, a camp contrari, no hi ha duel fàcil.
Eric Surís s’ha vist obligat a demanar temps mort, veient com s’acumulaven els problemes. L’Arka Gdynia ha capgirat la bona sortida en un tancar i obrir d’ulls i l’Spar Citylift Girona s’ha trobat, gairebé sense saber com, 11 punts per sota (27-16). I tot allò que semblava anar bé ha passat a ser un malson. Els atacs no han fluït i la defensa no ha manat. Amb les locals controlant el rebot i les gironines aclaparades i sense poder córrer al seu gust, el millor de tot ha estat mantenir-se dins del partit, perquè la ferida podia haver sigut de les grosses (29-22). Sort que no abandonen el seu caràcter ni en els pitjors instants. Que Mendy no hagi encistellat fins al minut 15 explica les dificultats que s’ha trobat. El Gdynia, amb Allen (23 punts) i Balintova (16 punts), encertat des de la llarga distància, ha seguit insistint, però al davant s’ha trobat un equip que ha oposat resistència (36-33 al descans).
Com si el temps no avancés, els dos conjunts han anat mossegant en un intercanvi de cops interminable. La tendència pràcticament no ha variat, perquè quan Mendy o Coulibaly situaven l’equip a tres punts, Slamova i Allen tornaven a deixar la renda en cinc (54-49). Tot i que les últimes possessions han costat de gestionar, Andusic i Mendy, amb un triple, han aconseguit empatar (67-67). Una gran penetració de Kastanec ha posat l’avantatge local (69-67), contrarestat per Elonu, que ha acabat amb 20 punts, amb una sang freda increïble (69-69). Una falta de Laia Palau, a tres segons del final, però, ha portat Balintova als tirs lliures, i no ha fallat (71-69). Mendy, a la desesperada, no ha obrat el miracle. S’han quedat molt a prop.
