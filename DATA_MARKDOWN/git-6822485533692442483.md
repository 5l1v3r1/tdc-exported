
# دستور رئیس‌جمهور برای اختصاص اتوبوس‌های نو به کلانشهرها

Published at: **2019-11-05T09:56:00+00:00**

Author: ****

Original: [جامعه خبری تحلیلی الف](https://www.alef.ir/news/3980814048.html)

رئیس شورای شهر تهران از دستور رئیس جمهور برای اختصاص اتوبوس‌های نو به کلانشهرها خبر داد.
به گزارش فارس، محسن هاشمی رئیس شورای شهر تهران در یکصد و هفتاد و چهارمین جلسه شورای شهر تهران با اشاره به شهادت امام حسن عسگری (ع) اظهار داشت: ایشان مأموریت بزرگی جهت آماده‌سازی جامعه شیعه برای دوران غیبت و امامت حضرت ولیعصر(عج) داشتند و با تقویت شبکه مدنی و محور قرار دادن عقلانیت برای تصمیم‌گیری جامعه شیعه شرایط را فراهم کردند.
وی در ادامه به موضوع آلودگی هوا اشاره کرد و بیان داشت: در صورت عدم تداوم بارندگی شاهد افزایش آلودگی و وارونگی هوا در پایتخت خواهیم بود و این مسأله خطراتی را برای سلامت شهروندان به همراه دارد این در حالی است که معتقدیم تنها راه کار برون‌رفت از این مسأله استفاده از حمل‌ونقل عمومی است.
هاشمی گفت: امیدواریم با اعزام قطارهای در حال ساخت به بخش مترو و مصوبه‌ای که شورای اقتصاد داشته به زودی 19 هزار اتوبوس به کلانشهرها اضافه شود.
رئیس شورای شهر تهران عنوان کرد: 5 هزار مورد از این اتوبوس‌ها مربوط به تهران بوده و شهرداری نیز پیگیر این مسأله است. متأسفانه در حال حاضر اتوبوس‌هایی که در ناوگان حمل‌ونقل عمومی وجود دارد فرسوده است و وضعیت نامناسبی دارد و این مسأله سبب شده سفر با اتوبوس در پایتخت از 3 میلیون به 2 میلیون کاهش یابد.
وی از توقف اتوبوس و پیاده شدن مسافران به دلیل 300 حادثه منجر به توقف اشاره کرد و گفت: دولت حاضر است 80 میلیارد تومان یارانه بنزین را تحمل کند ولی یارانه بلیت اتوبوس و تأمین ناوگان حمل‌ونقل عمومی با رکود جدی مواجه است و حتی یک اتوبوس هم تزریق نشده است.
رئیس شورای شهر تهران گفت: امیدوارم با دستور مساعد رئیس جمهور و مصوبه شورای اقتصاد از بحران اتوبوسرانی در پایتخت خارج شویم.
در پایان هاشمی اعلام کرد: به دلیل اینکه قرار است در جلسه مدیریت بحران با حضور وزیر کشور و شهردار شرکت کند جلسه را ترک و آن را به ابراهیم امینی واگذار می‌کند.
