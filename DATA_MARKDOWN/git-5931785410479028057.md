
# Zvezda misli na prelazni rok: Četiri imena na transfer listi

Published at: **2019-11-04T17:32:52+00:00**

Author: **Zile**

Original: [Sportska centrala](https://www.sportskacentrala.com/2019/11/04/zvezda-misli-na-prelazni-rok-cetiri-imena-na-transfer-listi/)

Jesenji deo sezone u Linglong Superligi polako se bliži kraju, a klubovi se pripremaju za predstojeći zimski prelazni rok.
Crvena zvezda je na dobrom putu da osigura jesenju titulu, uz određenu dozu sreće može se dogoditi i evropsko proleće i u klubu svakako razmišljaju o promenama u igračkom kadru.
Kako je preneo „Telegraf“ za sada je poznato da će se četiri imena naći na transfer listi ove zime.
El Fardu Ben je već bio na izlaznim vratima letos, ali je u poslednjem trenutku došlo do preokreta i ostao je na stadionu „Rajko Mitić“. Ove jeseni je potvrdio da nije zaboravio da postiže golove, a kako mu ugovor ističe na kraju sezone sledeći prelazni rok će biti poslednja prilika da Zvezda zaradi od njegovog transfera.
Sledeća imena na transfer listi su Milan Pavkov i Ričmond Boaći, ali je teško pretpostaviti da će klub prodati obojicu i ostaje da se vidi ko će od njih dvojice i narednog proleća nositi crvno-beli dres.
Konačno, tu je i Milan Jevtović koji šansu dobija na kašičicu i koji je nedavno najavio da će ako se situacija ne promeni napustiti Zvezdu ove zime.
