
# ГПУ взяла на контроль розслідування знущання на дітьми в одеському центрі Світанок

Published at: **2019-11-01T16:30:00+00:00**

Author: ****

Original: [ZIK.UA](https://zik.ua/news/2019/11/01/gpu_vzyala_na_kontrol_rozsliduvannya_znushchannya_na_ditmy_v_odeskomu_tsentri_1681737)


        Генеральна прокуратура взяла на контроль хід досудового розслідування щодо порушення прав вихованців Центру соціально-психологічної реабілітації "Світанок".
      
Як зазначає пресслужба ГПУ, у зв’язку з резонансом та численними публікаціями у ЗМІ заступник генпрокурора Гюндуз Мамедов направив прокурору Одеської області доручення щодо перевірки оприлюднених фактів.
Йдеться про побиття дітей, причому не тільки з боку вихователів Центру, а й працівників правоохоронних органів, приниження, ґвалтування неповнолітніх.
"Ця перевірка дасть можливість встановити об’єктивні обставини, причини скоєння цих нелюдських дій, виявити винних осіб і якомога швидше направити справу до суду", – зазначив Мамедов.
Також повідомляється, що територіальними підрозділами органів Національної поліції Одеської області та ДБР здійснюється досудове розслідування у кримінальних провадженнях за фактами катування та інших порушень прав вихованців КЗ "Центр соціально-психологічної реабілітації дітей служби у справах дітей Одеської обласної державної адміністрації" за ознаками кримінальних правопорушень, передбачених ч.1 ст. 127, ч.1 ст.137, ч.3 ст. 152, ч.2 ст. 365 КК України.
Нагадаємо, спеціальна перевірка одеського дитячого притулку "Світанок" від обласної державної адміністрації визнала - стан дітей критичний, тож потрібне кризове втручання.
Керівник обласної державної адміністрації також втрутився в ситуацію і обіцяє покарання для винних.
 
