
# Νέο σοκ στην Ολλανδία: 16 μετανάστες, μεταξύ αυτών και ανήλικοι, βρέθηκαν ζωντανοί μέσα σε φορτηγό

Published at: **2019-11-07T04:25:00+00:00**

Author: ****

Original: [enikos.gr](http://www.enikos.gr/international/682717/neo-sok-stin-ollandia-16-metanastes-metaxy-afton-kai-anilikoi-vre)

Τουλάχιστον 16 μετανάστες, μεταξύ αυτών τέσσερις ανήλικοι, βρέθηκαν ζωντανοί, καθώς κρύβονταν μέσα σε ένα φορτηγό, που ετοιμαζόταν να επιβιβαστεί σε φέριμποτ με κατεύθυνση την Αγγλία, από ένα λιμάνι της Ολλανδίας, έγινε χθες γνωστό από την ολλανδική αστυνομία.
«Η βασιλική στρατιωτική αστυνομία ανακάλυψε 16 ξένους μέσα σε ένα φορτηγό στο Εμάιντεν», μια παραθαλάσσια πόλη που βρίσκεται στις δυτικές ακτές της Ολλανδίας, αναφέρεται στο δελτίο Τύπου της αστυνομίας.
Το φορτηγό μετέφερε εξαρτήματα αυτοκινήτου, ανάμεσα στα οποία κρύβονταν οι μετανάστες, διευκρινίζεται.
Ο οδηγός του φορτηγού, ένας Τούρκος υπήκοος ηλικίας 45 ετών, εμφανίστηκε ενώπιον των αστυνομικών πριν από την επιβίβαση στο πορθμείο, λέγοντας ότι ακούει θορύβους στο ρυμουλκούμενο όχημα, εξήγησε η βασιλική στρατιωτική αστυνομία.
Οι δυνάμεις επιβολής του νόμου βρήκαν μέσα στο φορτηγό 4 ανήλικα αγόρια, μια γυναίκα και 11 άνδρες, διαφορετικών υπηκοοτήτων.
Η αστυνομία ξεκίνησε έρευνα για το περιστατικό. Ο οδηγός συνελήφθη για διακίνηση ανθρώπων, σύμφωνα με τις αρχές.
Πηγή: ΑΜΠΕ
