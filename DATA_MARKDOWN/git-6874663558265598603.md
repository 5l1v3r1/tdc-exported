
# מפראג - ועד קופנהגן: אלה שוקי הכריסמס הטובים באירופה

Published at: **2019-11-07T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773292,00.html)

יש משהו קסום בשווקי חג מולד – במיוחד כשהם נמצאים בחלק העתיק של עיר אירופית. בכל רחבי אירופה ייפתחו שוקי חג מולד בסוף נובמבר ותחילת דצמבר, ויספקו את ההזדמנות המושלמת ליהנות מהאווירה החגיגית, לשתות יין חם, ולאכול במגוון הדוכנים הפזורים במתחמים. 
לפניכם שוקי חג המולד המומלצים ביותר באירופה:
1. פראג, צ'כיה  
בכיכר ניקולס הקדוש (St Nicholas) בפראג, הקרויה על שמו של הקדוש השומר של צ'כיה, אפשר למצוא את אחד משני שוקי חג המולד הגדולים במדינה. שווקים גדולים נוספים אפשר למצוא ליד הטירה ובאי קמפה (Na Kampě). בנוסף ליין מתובל, תוכלו למצוא שם מבחר בירות צ'כיות, נקניקיה צלויה ומאפים צ'כיים מסורתיים. מתחת לעץ חג המולד הגדול שליד הכנסייה באותו שם מוצעים למכירה פרטי אמנות בסגנון בוהמי.
2. מינכן, גרמניה   
מינכן בירת בוואריה נכנסת לאווירת חג בלא פחות מ-24 שוקי חג מולד. כל שוק מציע יין מתובל בכוס ייחודית לו, אז כדאי לחשוב טוב איפה תיהנו ממנו ואיזו כוס תקחו הביתה. חוץ מהשוק המרכזי במריאנפלאץ (Marienplatz) שבו חובה לבקר, והשוק בסגנון ימי הביניים בויטלסבאך פלאץ (Wittelsbach Platz), אפשר להיכנס לאווירת החורף בפסטיבל החורף שנערך בתרזיינוויזה, שבו מתקיימות מדי שנה גם חגיגות האוקטוברפסט.
3. קופנהגן, דנמרק   
סעו צפונה לבירה הדנית לטעימה מחג המולד הסקנדינבי. השוק המרכזי בפארק השעשועים גני טיבולי הופך לארץ פלאות חורפית עם הרבה קישוטי חג מולד, והאגם הופך לזירת החלקה על הקרח. בתוך העיר, שוק נייהאבן (Nyhavn) מציע מוצרי עבודת יד מקומיים, והעיר החופשית כריסטיאניה (Fristaden Christiania, שכונה הטוענת לעצמאות בקופנהגן) מציעה אווירת בזאר משוחררת יותר. בשבועיים הראשונים של דצמבר תמצאו אטרקציות גם בטירת קרונברג (Kronborg slottet) היפה.
4. פריז, צרפת   
שוק הכריסטמס המרכזי בעיר האורות נמצא לאורך שאנז אליזה ומציע זירת החלקה על הקרח ומספר מתחמים המציעים מבחר מאכלים ופריטים שונים, וכמובן שגם שמפניה. ברחבי העיר יש עוד שווקים, ביניהם אחד מתחת למגדל מונפרנס, ברובע המסחרי לה-דפנס, ואחד ליד מגדל אייפל. אבל אתם לא חייבים לבזבז כסף דווקא בשוק – חודש דצמבר הוא היחיד שבו חנויות הכל-בו הפריזיות פתוחות גם ביום ראשון.
5. בודפשט, הונגריה   
בראש ובראשונה בודפשט היא בירת מאכל החורף המושלם – גולאש, אלא ששם תוכלו לאכול אותו בתוך קערה עשוית לחם. יריד הכריסטמס של בירת הונגריה משלב אוכל וריקודים מסורתיים לצד מוזיקה חיה. הוא נמצא ברובע פשט המרכזי ומכיל 150 דוכנים, וצוות פקחים עוברים ביניהם כדי לוודא שכל מה שמוצע בהם מקורי ויוצר ביד.
6. וינה, אוסטריה   
אלומות אור חמות מקשטת את כל רחובות וינה ברגע ששמש החורף שוקעת. וינה מאכלסת את אחד משוקי חג המולד הגדולים והיפים ביותר בעולם: Vienna's Christmas Market בכיכר בית העירייה. ברחבי העיר מוקמים שווקים קטנים יותר החל מאמצע נובמבר, שבהם המקומיים שותים יין מתובל ואוכלים כעכים חריפים. אל תפספסו גם את Old Viennese Christmas Market, שנמצא בין הרחובות זיבנשטרנגאסה (Zibenstrangasse) וביורגאסה (Burggasse) ברובע השביעי, אחד היפים והמיוחדים באירופה.
7. ברלין, גרמניה   
זה הזמן הטוב ביותר לבקר בברלין אם רוצים ליהנות גם מאוכל מצוין, גם מחיי הלילה התוססים, וגם משוקי חג המולד שלה. אחד הגדולים מביניהם מתקיים באלכסנדרפלאץ (Alexanderplatz), בצילו של מגדל הטלוויזיה הידוע. כל הכיכר תכוסה בדוכנים של בעלי מלאכה המציעים את מרכולתם, ובמרכז השוק תוכלו למצוא את עץ חג המולד הגדול באירופה המעוטר ביותר מ-5,000 נורות.
