
# Візит кримських колаборантів на прийом до Земана організувала ФСБ – Джемілєв

Published at: **2019-11-01T00:16:00+00:00**

Author: ****

Original: [DT.ua](https://dt.ua/POLITICS/vizit-krimskih-kolaborantiv-na-priyom-do-zemana-organizuvala-fsb-dzhemilyev-328065_.html)

Народний депутат від "Європейської Солідарності" і лідер кримськотатарського народу Мустафа Джемілєв висловив упевненість, що візит членів кримської колабораціоністську організації "Къырым бирлиги" на прийом до президента Чехії організували російські спецслужби. Колишній глава Меджлісу кримськотатарського народу вважає Мілоша Земана проросійським політиком, однак сумнівається, що чеський президент знає про існування згаданої організації.
"Я не думаю, що Земан знає розкладку, які були організації. Усе це зрозуміло, що постачає інформацію ФСБ Росії. Вони проштовхують цих людей у різних країнах, нав'язують їм, щоб якось легалізувати окупацію Криму", - пояснив політик у коментарі виданню "Крим. Реалії" у четвер, 31 жовтня.
Джемілєв, який відсидів у радянському таборі за публічне засудження вторгнення СРСР до Чехословаччини в 1968 році, констатував, що Земан вже неодноразово висловлював проросійську позицію, зокрема роблячи провокаційні заяви про окупований Крим. При цьому депутат висловив упевненість, що більшість чеських громадян і політиків не поділяють позицію президента країни та підтримують територіальну цілісність України.
"Це проросійський політик. Я знаю, що в Чехії є проросійські політики. Вони були ще в 68-му році, коли Чехословаччина була окупована. Мені прикро, що така меншість робить такі речі, які завдають шкоди престижу цієї поважної європейської країни. В цілому, Чехія повністю: її уряд, представники в міжнародних організаціях виступають проти окупації Криму, підтримують санкції проти країни-агресора. А от президент, як "біла ворона", робить заяви або вчинки, які бажані Путіну. Дуже шкода", - резюмував лідер кримськотатарського народу.
Як повідомлялося, президент Чехії Мілош Земан запросив на офіційний прийом у Празькому граді 28 жовтня представників організації "Къырым бирлиги". Ця колаборантська структура була створена російськими спецслужбами в якості лояльного до Кремля "замінника" Меджлісу кримськотатарського народу, який російські окупанти заборонили, звинувативши в екстремізмі.
Зустріч колаборантів із Земаном російські пропагандисти представили як доказ того, що президент Чехії начебто визнав Крим російським.
Міністр закордонних справ Чехії Томаш Петршичек засудив запрошення колаборантів на прийом до президента країни. А прем'єр-міністр Андрій Бабиш відхрестився від фотографії з членами "Къырым бирлиги" .
Посольство України в Чехії висловило протест і назвало зустріч Земана з "Къырым бирлиги" провокацією. У посольстві висловили надію, що офіційні особи і державні органи Чехії, уряд якої засудив російську анексію Криму, надалі утримуватимуться від будь-яких контактів з представниками окупаційної адміністрації та кримськими колаборантами.
Прокуратура АРК пообіцяла перевірити ці факти і доручила СБУ ідентифікувати осіб, які порушили українське міграційне законодавство.
