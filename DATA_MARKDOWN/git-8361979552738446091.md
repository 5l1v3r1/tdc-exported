
# Посли чотирьох країн вручили вірчі грамоти Зеленському

Published at: **2019-11-07T22:15:00+00:00**

Author: ****

Original: [НВ](https://nv.ua/ukr/world/geopolitics/posli-chotiroh-krajin-vruchili-virchi-gramoti-zelenskomu-novini-ukrajini-50052299.html)

Про це повідомляє прес-служба Офісу президента.
Зеленський провів зустріч з дипломатами у четвер, 7 листопада.
Під час зустрічі зі шведським дипломатом Тобіасом Тібергом, Зеленський привітав його з початком місії в Україні на посаді Посла Королівства Швеція. Глава держави висловив подяку за підтримку в питанні відновлення інфраструктури Донбасу і підкреслив готовність до продовження результативного діалогу з прем'єр-міністром Швеції Стефаном Левеном.
Під час зустрічі з Послом Швейцарської Конфедерації в Україні Клодом Вільде Зеленський наголосив на пріоритетності розвитку двостороннього співробітництва в торговельно-економічній та інвестиційній сферах. Глава держави також поновив запрошення президенту Швейцарії здійснити візит до України.
Під час розмови з послом Грузії в Україні Теймуразом Шарашенідзе Зеленський відзначив стратегічний характер українсько-грузинських відносин. Також було наголошено на важливості продовження конструктивної взаємодії в рамках міжнародних організацій та координації спільних зусиль на шляху до європейської та євроатлантичної інтеграції України та Грузії.
З послом Мексики Ольгою Беатріс Гарсія Гійен Зеленський обговорив перспективи двосторонньої співпраці між країнами. Окремо було приділено увагу перспективам встановлення безвізового режиму між Україною та Мексикою.
Як повідомлялося, в четвер, 7 листопада, вірчі грамоти Зеленському також вручив новопризначений посол Євросоюзу в Україні Матті Маасікас.
