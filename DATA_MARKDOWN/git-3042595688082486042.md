
# Oteren Svenn er Insta-kjendis

Published at: **2019-11-05T11:09:07+00:00**

Author: **Ruth Elise Henden**

Original: [Dagbladet.no](https://www.dagbladet.no/nyheter/oteren-svenn-er-insta-kjendis/71772107)

En høstkveld i august hørte familien Veie-Rosvoll rare pipelyder fra hagen på Tinden i Verdal. Da de gikk ut for å se hva det var som lagde lyden så de en liten otervalp liggende i fosterstilling ved boden.
- Han var sammenkrøket i en ball og var slapp i kroppen. Vi tok han med inn i huset og ga han melk og egg, og da kviknet han fort til, forteller fosterfar Ståle.
Familien rådførte seg med en dyrlege i starten som anbefalte å gi Svenn morsmelkerstatning for katt i begynnelsen, før de kunne gå over til rå fisk.
- Ellers så har vi egentlig bare googlet oss fram for å finne ut hvordan vi skulle ta vare på han. Han trenger mye næring og oppmerksomhet.

        Er det vanskelig å ta vare på en oter?
      
- Nei, egentlig ikke. Det er ikke så mye forskjell på å ta vare på han og å ta vare på en ny hund. Han er faktisk mer renslig enn hundene våre, og har i løpet av de siste ukene stilt seg ved døra for å signalisere at han vil ut og tisse. Det skjer bare uhell om vi er for trege til å komme fram, ler Ståle.
Det var Trønder-Avisa og Innherred som først lagde sak om den lille oteren som bor hos familien i Verdal. Svenn bor sammen med fosterfar og fostermor, to barn, tre mopsehunder, sju høner og to kaniner.
- Han passer kjempebra inn i familien. Han leker masse med den minste hunden på ett år, som han fotfølger hvor enn hun går.
Den eldste mopsen på fem år er som en liten morsfigur for den lille oteren, og han har mye respekt for henne. Fosterfar kommer med et eksempel:
- Hvis Svenn vil leke kan det hende han biter smått i foten hennes. Da er hun kjapp på å irettesette han, og da blir han underdanig og koser borti henne for å si unnskyld.
Den første tida beskriver fosterfar med ett ord: kos! Svenn var veldig kontaktsøkende og tam, og var veldig enkel å ha med å gjøre.
- Han er nysgjerrig og aktiv, skal utforske alt og bite på ting, som en liten hundevalp.

        Hvorfor kalte dere han Svenn?
      
- Datteren vår ser på en YouTube-kanal der de som lager videoer har en hund som heter Svenn, så da ville hun at han skulle hete det samme. Nå tror vi egentlig at Svenn er jente fordi vi fant patter, men han kommer til å hete det samme.
Familien bestemte seg for å lage en Instagram-profil til Svenn. 30. oktober ble den opprettet, og fikk utover det neste døgnet et par hundre følgere.
- Vi hadde tenkt en stund på å dele hva Svenn gjør til vanlig, alle kjentfolk spør jo hvordan det går med han og hva vi gjør.
Etter at de la ut et bilde av Svenn i halloween-kostyme fikk profilen mye oppmerksomhet, og har i skrivende stund litt over 2000 følgere.
- Det har eksplodert! Profilen har jo bare eksistert i et par dager, men det er jo ikke så vanlig å ha en oter som kjæledyr. Vi synes jo også det er veldig spennende å ha han i familien, så vi skjønner folk synes det samme.
Otere er totalfredet i Norge, og dermed må Svenn snart leve ute i det fri. Familien jobber med å lære han å være selvstendig slik at han skal klare å leve i naturen til våren.
- Vi er ute mye og leker, og da ser vi at han har jaktinstinkter. Nå jobber vi med å lære han å fiske slik at han skal klare seg selv, men uansett kommer han nok ikke til å bo hundre prosent i naturen, tror fosterfar Ståle.
Det er fordi familien bor i et hus som ligger rett ved skogen, med en elv rett i nærheten.
- Han kommer nok på besøk, han vet jo hvor maten er.
