
# На Львівщині в житловому будинку вибухнула граната

Published at: **2019-11-07T09:02:00+00:00**

Author: ****

Original: [DT.ua](https://dt.ua/UKRAINE/na-lvivschini-v-zhitlovomu-budinku-vibuhnula-granata-328781_.html)

У під'їзді одного із житлових будинків на Львівщині вибухнула граната, повідомив відділ комунікації поліції області. У результаті вибуху ніхто не постраждав, правоохоронці розшукують причетного до інциденту.
"Вчора, 6 листопада, близько 23.35 у Стрийський відділ поліції надійшло повідомлення від мешканця однієї з багатоповерхівок, розташованої на вулиці Сковороди у райцентрі, про вибух у під'їзді будинку", - повідомили в поліції. 
За даними правоохоронців, на сходовій клітці між другим та третім поверхами вибухнула граната, тип якої встановлять під час проведення експертизи. Потерпілих внаслідок вибуху немає.
Зараз поліцейські намагаються встановити обставини події та особу зловмисника, причетного до скоєння кримінального правопорушення. Вирішується питання правової кваліфікації.
Як повідомлялося, у Святошинському районі Києва підірвали автомобіль, в результаті чого щонайменше одна людина загинула, ще двоє постраждали. За даними поліції, людина на мотоциклі під'їхала до автомобіля марки Mercedes-Benz, після чого поклала на дах легковика невідомий предмет і зникла з місця події. Відразу після того, як чоловік зник, предмет на даху автомобіля вибухнув.
