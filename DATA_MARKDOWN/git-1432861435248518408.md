
# Обамеянг е новият капитан на Арсенал

Published at: **2019-11-06T16:09:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/england/obameqng-e-noviqt-kapitan-na-arsenal-1403604.html)

Мениджърът на Арсенал Унай Емери потвърди, че Пиер-Емерик Обамеянг е новият капитан на „артилеристите“. Обамеянг сменя Гранит Джака в ролята на капитан, след като лентата беше отнета от швейцареца, заради гневната му реакция в мача срещу Кристъл Палас преди 10 дни.
Джака беше освиркван от феновете на Арсенал в момента, в който трябваше да бъде сменен по време на срещата с Палас. Халфът отвърна на освиркванията с жест, с който иронично показа на феновете, че не ги чува, след което отказа ръкостискане от Емери и съблече фланелката на отбора, прибирайки се към съблекалнята. Впоследствие швейцарецът беше изваден от съставите за двубоите срещу Ливърпул за Карабао Къп и срещу Уулвърхемптън в Премиър лийг. Той не пътува с отбора и за утрешното гостуване срещу Витория Гимараеш.
Решението Обамеянг да бъде перманентният капитан на Арсенал не е никак изненадващо. Габонецът безспорно е най-важният играч за „топчиите“ след идването на Емери начело на отбора, като за този период е реализирал 40 попадения в 62 мача във всички турнири. Голмайсторът на тима беше капитан в двубоя срещу Уулвс преди няколко дни, тъй че се очакваше именно той да продължи да носи лентата.
Интересното е, че в последните 15 години Арсенал имат сериозни проблеми с капитаните, тъй като една част от тях (като Анри, Фабрегас и Ван Перси) напускат , за да заиграят за други големи отбори, а на други (като Косчелни и Джака) лентата им бива отнемана, заради лошо поведение.

        
          Днес пък бившият мениджър на тима Арсен Венгер се изказа по адрес на един от най-неприятните съперници за Арсенал през последните години.
        
      
