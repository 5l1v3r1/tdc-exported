
# 
        رسیدگی ویژه قضایی به حادثه واژگونی وانت دانش‌آموزان بشاگردی
      

Published at: **2019-11-05T19:46:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638402/%D8%B1%D8%B3%DB%8C%D8%AF%DA%AF%DB%8C-%D9%88%DB%8C%DA%98%D9%87-%D9%82%D8%B6%D8%A7%DB%8C%DB%8C-%D8%A8%D9%87-%D8%AD%D8%A7%D8%AF%D8%AB%D9%87-%D9%88%D8%A7%DA%98%DA%AF%D9%88%D9%86%DB%8C-%D9%88%D8%A7%D9%86%D8%AA-%D8%AF%D8%A7%D9%86%D8%B4%E2%80%8C%D8%A2%D9%85%D9%88%D8%B2%D8%A7%D9%86-%D8%A8%D8%B4%D8%A7%DA%AF%D8%B1%D8%AF%DB%8C)

به گزارش بولتن نیوز، رییس کل دادگستری استان هرمزگان اظهار داشت: بر اساس وقوع حادثه واژگونی وانت حامل ۱۵ دانش آموزان بشاگردی که منجر به جان باختن دو نفر از آن‌ها شد، دستور تشکیل پرونده قضایی، رسیدگی ویژه و انجام اقدامات قانونی در این خصوص صادر شده است.
وی دقایقی پس از وقوع این حادثه ضمن تسلیت به خانواده درگذشتگان حادثه تلخ واژگونی خودروی حامل دانش آموزان بشاگردی دستوراتی در راستای تشکیل پرونده، رسیدگی ویژه و تکمیل تحقیقات با قید فوریت در خصوص بررسی علل این حادثه صادر و تأکید کرد: در راستای احقاق حقوق عامه و جلوگیری از تکرار حوادث از این نوع، دستگاه قضایی استان به اداره کل آموزش پرورش اعلام نموده به سرعت نسبت به استانداردسازی سرویس مدارس بشاگرد و اختصاص اتوبوس و خودرو‌های مناسب اقدام نماید.
علی صالحی همچنین از عیادت و بررسی آخرین وضعیت مصدومان حادثه که در بیمارستان حضرت بقیه الله (عج) سردشت درحال مداوا هستند توسط مسئولان قضایی خبر داد و ضمن تأکید بر درمان سریع حادثه دیدگان افزود: در خصوص متوفیان حادثه نیز تأکیدات لازم در راستای تسریع اقدامات قانونی، احراز هویت، بررسی علل فوت و تحویل به خانواده‌ها به پزشکی قانونی استان ابلاغ شده است.
رئیس کل دادگستری استان هرمزگان با تأکید بر رسیدگی سریع به پرونده قضایی این تصادف و شناسایی مقصر یا مقصرین و علل وقوع این حادثه دستور بررسی وضعیت ایمنی خوردو و دانش آموزان را نیزصادر کرد.
وی خاطرنشان کرد: پس از انجام کارشناس‌ها، میزان تقصیر مقصران حادثه به صورت دقیق انجام و اطلاع رسانی خواهد شد.
شایان ذکر است: وانت سایپا که ۱۵ دانش آموز را از روستا‌های سرتنگ، بند بارک و موردان دربند صلاح در بشاگرد استان هرمزگان به مدرسه رازی دستگرد درگاز می‌برد ساعت ۶:۴۵ روز سه شنبه ۱۴آبان ۹۸ بر اثر سانحه رانندگی واژگون شد و بر اثر این حادثه یک دانش آموز دختر ۱۳ ساله و یک دانش آموز پسر ۱۳ ساله به علت شدت ترومای وارده جان باختند.
انتهای پیام/
