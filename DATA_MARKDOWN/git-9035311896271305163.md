
# Romanya'da binlerce kişi kaçak ağaç kesimini protesto etti

Published at: **2019-11-04T09:03:25+00:00**

Author: **Faruk Can**

Original: [euronews](https://tr.euronews.com/2019/11/04/romanya-da-binlerce-kisi-kacak-agac-kesimi-ve-orman-iscilerinin-oldurulmesini-protesto-ett)

Romanya'da başta başkent Bükreş olmak üzere büyük şehirlerin çoğunda binlerce kişi yasa dışı ağaç kesimini protesto etti.
Son iki ay içerisinde iki orman işçisinin ölümüne neden olduğuna inanılan orman kaçakçılarına karşı yürüyen kalabalık "Ormanlarımız sizin malınız değil" ve "Hırsızlar" sloganları attı.
Greenpeace Romanya ve diğer çevreci gruplar tarafından organize edilen gösterilerde ölümler ve orman işçilerine yapılan saldırıların daha derinlemesine araştırılması ve kanunların bir an evvel sıkılaştırılması talep edildi.
Silva sendikası son yıllarda 6 orman işçisinin öldüğünü ve 650 işçinin ise kaçak kesimcileri yakalamalarının ardından balta, bıçak veya silahla yaralandığını açıkladı.
Hayatını kaybedenlerin son ikisi ise Raduvu Gorciaia ve Liviu Pavel Pop oldu. Gorcioaia 12 Eylül'de ülkenin doğusundaki bir orman yakınlarına başına aldığı darbeler nedeniyle aracında ölü olarak bulunurken Pop ülkenin kuzey batısında vurularak öldürüldü.
Avrupa'nın az sayıda kalan balta girmemiş ormanlarına sahip Romanya Greenpeace'in tahminlerine göre kaçak kesim nedeniyle her saat başı 3 ila 9 hektar ormanlık alanını kaybediyor.
Ek kaynaklar • Reuters
