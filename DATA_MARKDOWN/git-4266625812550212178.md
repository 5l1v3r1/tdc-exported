
# Тренер «Шахтаря» Луїш Каштру: Дуже важливо знати, чого ти насправді вартуєш

Published at: **2019-11-06T10:53:00+00:00**

Author: ****

Original: [ZIK.UA](https://zik.ua/news/2019/11/06/trener_shahtarya_luish_kashtru_duzhe_vazhlyvo_znaty_chogo_ty_naspravdi_1684757)


        Головний тренер «Шахтаря» Луїш Каштру оцінив важливість зустрічі із загребським «Динамо», розповів про завдання на гру та психологічну готовність футболістів.
      

        – Сьогоднішній матч – найважливіший для «Шахтаря» восени?
      
– Ця гра є дуже важливою, адже вона наступна. Ми завжди розглядаємо найближчий матч як найважливіший. В обох команд по чотири очки. На 90 відсотків кваліфікація до 1/8 фіналу залежить від завтрашнього поєдинку, однак наразі геть нічого не вирішено ані для нас, ані, до речі, для «Аталанти».

        – До Загреба не прилетіли Коноплянка та Соломон. Як вони почуваються? Хто посилюватиме «Шахтар» з лави запасних?
      
– Усі хлопці, які виходили на заміну протягом сезону, робили свій внесок у гру і посилювали нашу команду. Коноплянка й Соломон зараз травмовані, вони лишилися в Києві. Утім ми привезли шістьох атакувальних футболістів, які можуть гідно себе виявити, щонайменше троє будуть на лаві запасних. Кого вимагатиме гра, того й випустимо. Гадаю, нам не слід зациклюватись лише на атакувальних гравцях, ми довіряємо геть усім. Кожен виявляє себе чудово. Розраховую на всіх, хто заявлений і прилетів з нами до Загреба.

        – Зустріч у Харкові завершилася з рахунком 2:2. Чи бачите ви, завдяки чому можна обіграти «Динамо» тут?
      
– Стиль гри – наша головна зброя. Ми в жодному разі не відходитимемо від нього. Намагатимемось продемонструвати той футбол, що демонстрували протягом усього сезону як у Лізі чемпіонів, так і в українському чемпіонаті. Головне, знайти шляхи, аби розкрити оборону суперника, добре зіграти в атаці й безпечно біля власних воріт. У кожному матчі важливими є чотири складові: техніка, тактика, психологія та фізика. Двох або трьох недостатньо – потрібні всі. У нас величезне бажання пройти далі, тому віддамо всі свої сили й спробуємо показати чотири цих аспекти.

        – Що за ушкодження в Коноплянки та Соломона? Коли вони повернуться на поле?
      
– Це питання в компетенції медичного департаменту. Знаю, що в них м’язові травми, через які хлопці пропустять деякий час. Гадаю, сьогодні можна більше говорити про тих, хто прибув з нами до Хорватії та готовий грати.

        – Німецький арбітр Фелікс Брих урізався в пам’ять уболівальникам «Шахтаря» тим, що може досить жорстко оцінювати будь-які епізоди та ухвалювати сміливі рішення. Чи розбирали ви роботу цього рефері? Говорили футболістам бути обережнішими, тим паче що перший поєдинок видався доволі контактним?
      
– Перед матчем мене геть не цікавить суддівство. Я готую до гри свою команду, і саме щодо неї всі мої думки, а також щодо суперника. А як готується до поєдинку бригада арбітрів, зовсім не турбує. Уважаю, що ми повинні думати про ті речі, які перебувають під нашим контролем. Маю певний принцип: я цілковито довіряю суддівству.

        – Після нічиєї 2:2 в Харкові в «Шахтаря» був непростий період: утрата перших очок у чемпіонаті та виліт з Кубка України від «Динамо». Як ви сьогодні оціните ментальну готовність своєї команди? Наскільки перемога над «Карпатами» допомогла стабілізувати ситуацію, якщо був спад?
      
– «Шахтар» цілковито готовий до матчу. Коли говорити щодо зустрічі з київським «Динамо», то класико є класико. У кожній країні є поєдинки двох найсильніших клубів. На наш жаль, суперник здобув перемогу в додатковий час. Попереду геть інше змагання. У чемпіонаті України ми втратили мінімум очок: у 13 матчах у нас 12 перемог і лише одна нічия. Я абсолютно переконаний у тому, що наші хлопці готові до майбутньої гри. Як вони вірять у свої властивості, так і я в них вірю. Дуже важливо знати, чого ти насправді вартуєш, і демонструвати це на полі.
 
 
