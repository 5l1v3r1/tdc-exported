
# З Польщі видворили російського консула, виявили «гібридних» шпигунів

Published at: **2019-11-04T15:53:00+00:00**

Author: ****

Original: [ZIK.UA](https://zik.ua/news/2019/11/04/z_polshchi_vydvoryly_rosiyskogo_konsula_vyyavyly_gibrydnyh_shpyguniv_1683355)


        Завдяки діям підрозділу контррозвідки Агентства внутрішньої безпеки Польщі в березні цього року з Польщі видалено віцеконсула Генерального консульства Російської Федерації в Познані.
      
Портал tvp.info розкриває досі невідомі операції польської контррозвідки, – повідомляє Польське радіо.
На основі висновків польських агентів чоловіка визнали персоною нон ґрата, йому заборонено в’їзд до Польщі і на територію Шенгенської зони. Росіянин займався діяльністю, несумісною з дипломатичним статусом, що могла завдати шкоди польсько-російським відносинам.
Видання пише, що черговий не оприлюднений досі приклад дій контррозвідки Агентства внутрішньої безпеки – це заборона в’їзду до Польщі та Шенгенської зони трьом так званим експертам, які керували російськими гібридними операціями в Європі: Олєґа Б., Дмітрія К. і Алєксєя М. Це відбулося наприкінці 2017 року.
Олєґ Б. – це заступник московського дослідного центру і директор Російсько-українського інформаційного центру; сам представляється міжнародним радником лідерки французького Національного фронту Марін Ле Пен.
Дмітрій К. – російський політолог і публіцист, пов’язаний з інформаційним агентством Реґнум, що є прикриттям для російських спецслужб у сфері ведення інформаційної війни в Центрально-Східній Європі.
Алєксєй М. – офіцер російської розвідки, виступає як експерт у міжнародних справах. Належав до головних замовників проросійських проектів, які реалізувало в Польщі оточення однієї з політичних партій.
Агентство внутрішньої безпеки Польщі встановило, що всі ці особи були провідними модераторами російських гібридних дій у Європі. На прохання очільника Агентства їм заборонено в’їзд до Польщі та Шенгенської зони.
«Про наступний приклад дій цього відділення Агентства внутрішньої безпеки повідомлено вже раніше – це випадок зі Швеції, де 2018 року засуджено агента, який співпрацював з китайською розвідкою. Судовий процес спирався передусім на матеріали польського Агентства; він стосувався шпигунських дій проти тибетської діаспори в Швеції і не лише. Завдяки польській контррозвідці вдалося задокументувати перебування обвинуваченого в Польщі та встановити дані офіцера, який ним займався. Через те, що він діяв у Польщі під дипломатичним прикриттям, чоловіка видворили і заборонили в’їзд до Польщі та ЄС», – зазначає видання.
Також повідомляють, що у жовтні 2017 року на вимогу глави Агентства внутрішньої безпеки з території Республіки Польща відправлено Дмітрія К. – представника Російського інституту стратегічних досліджень у Москві, тобто установи, що вважається аналітичною базою російської розвідки. У Польщі він працював як науковець, а насправді ініціював елементи гібридної війни проти Республіки Польща та підтримував контакти з російськими спецслужбами. До його наукових завдань належало, зокрема, шукати в науковому середовищі людей із проросійським світоглядом, втягати їх у співпрацю, а також давати інструкції стосовно поширення проросійської пропаганди.
2018 року завдяки діяльності Агентства внутрішньої безпеки нейтралізовано активність двох мережевих структур, що беруть участь у російській гібридній та інформаційній війні проти Республіки Польща.
У зв’язку із зібраними в цій справі матеріалами Агентство внутрішньої безпеки встановило персональні дані осіб, які займаються діяльністю, спрямованою проти безпеки Республіки Польща. П’ятьом особам заборонено в’їзд до Польщі. Єкатєріну Ц. та Анастазію З. затримано в Польщі з метою видворення.
Останніми роками голова Агентства внутрішньої безпеки також скористався правом давати негативну оцінку стосовно заяв про надання польського громадянства. Таких випадків було 19.
Нагадаємо, раніше повідомляли, що Агенція внутрішньої безпеки Польщі затримала чоловіка, якого підозрюють у шпигунстві на користь Росії.
