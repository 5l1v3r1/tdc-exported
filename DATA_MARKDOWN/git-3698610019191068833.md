
# У Каталонії протестувальники палили портрети короля Іспанії напередодні його візиту

Published at: **2019-11-06T05:58:00+00:00**

Author: ****

Original: [DT.ua](https://dt.ua/WORLD/u-kataloniyi-protestuvalniki-palili-portreti-korolya-ispaniyi-naperedodni-yogo-vizitu-328644_.html)

Протести в Каталонії набувають все більш драматичного відтінку. Там вже палять портрети короля, хоча фігура ця скоріше представницька, ніж правляча, тому ставлення іспанців до короля - повага і пієтет. Ось якраз цього і немає в Каталонії.
Тисячі протестувальників вийшли на вулиці Барселони, протестуючи проти візиту короля Іспанії Філіпа VI, повідомляє BBC.
Протестувальники запалили вогонь на одній з головних вулиць, де спалили фотографії короля. Деякі протестувальники стукали по кухонних горщиках і скандували: "У Каталонії немає короля!"
Каталонія з жовтня охоплена протестами - вони почалися після того, як одного з лідерів сепаратистів Оріола Жункераса засудили до 13 років в'язниці.
10 листопада в Іспанії відбудуться дострокові вибори в парламент. Вони були оголошені, щоб вийти з політичного глухого кута, який виник після перших виборів в квітні. Це будуть вже четверті вибори в країні за останні чотири роки.
Напередодні недільного голосування п'ять основних партійних лідерів виклали свої позиції по каталонській кризі.
Виконуючий обов'язки прем'єр-міністра Педро Санчес пообіцяв, що якщо його Соціалістична партія буде переобрана, він змінить закон таким чином, щоб організація несанкціонованого з владою референдуму про незалежність вважалася серйозним злочином.
Лідер головної опозиційної Народної партії Пабло Касадо заявив, що очолить консервативний уряд, "у якого не трусяться ноги", коли справа стосується вирішення проблеми сепаратизму.
Вкрай правий лідер партії Vox Сантьяго Абаскал пішов далі і закликав "заарештувати, надіти наручники і передати до суду" главу Каталонії Жоакіма Торру.
18 жовтня голова уряду Каталонії Жоакім Торра звернувся до радикальних груп протестувальників, щоб ті припинили безлад або вели мирні протести. За його словами, немає жодних виправдань для актів вандалізму. Торра  також поклав відповідальність за пожежі та підпали автівок у Барселоні на "групи злочинців і провокаторів, які завдають шкоди іміджу мільйонів каталонців".
Групи правоохоронців у столиці Каталонії посилені чотирма підрозділами сил спеціального призначення національної поліції Іспанії.
Нагадаємо, 14 жовтня Верховний суд Іспанії засудив дев'ятьох лідерів каталонських сепаратистів до 9-13 років тюремного ув'язнення за участь у референдумі про незалежність в 2017 році. Максимальний термін ув'язнення, 13 років, отримав ексзаступник голови уряду Каталонії Оріолі Жункерас - за підбурювання до заколоту і розтрату державних коштів.
Вирок лідерам сепаратистського руху призвів до масових протестів у Каталонії. Протестувальники заблокували аеропорт, перекрили траси і залізницю, влаштували заворушення в каталонській столиці. Мітинги каталонського сепаратистського руху традиційно були ненасильницькими. Але за дві ночі жорстоких зіткнень між поліцією і протестувальниками постраждали понад 200 осіб.
Докладніше про "розгойдування" регіону перед загальнонаціональними виборами в Іспанії читайте в матеріалі Олексія Коваля "Іспанію "пучдемонить"" у тижневику "Дзеркало тижня. Україна".
