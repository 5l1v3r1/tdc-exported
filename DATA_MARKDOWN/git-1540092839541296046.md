
# Πρόταση Φάρατζ σε Τζόνσον για προεκλογική συμμαχία - Προειδοποιεί με σκληρή αντεπίθεση

Published at: ****

Author: ****

Original: [CNN.gr](https://www.cnn.gr/news/kosmos/story/195906/protasi-faratz-se-tzonson-gia-proeklogiki-symmaxia-proeidopoiei-me-skliri-antepithesi)

Newsroom, CNN Greece 17:39 , 01 November 2019 - 18:49
Στην πρώτη επίσημη προεκλογική εκδήλωση που πραγματοποίησε το κόμμα του Brexit, σε συνεδριακό χώρο στην περιοχή του Ουέστμινστερ, με τη συμμετοχή των στελεχών του, ο Νάιτζελ Φαράτζ υποστήριξε ότι σε μία τέτοια συμμαχία των Συντηρητικών και του κόμματος του Brexit θα μπορούσαν να ενταχθούν και άλλοι υποστηρικτές της αποχώρησης από την ΕΕ, διαμορφώνοντας έναν πολιτικό χώρο που θα γινόταν «ασταμάτητη δύναμη», όπως είπε, χρησιμοποιώντας την φράση που χρησιμοποίησε και ο Αμερικανός πρόεδρος Ντόναλντ Τραμπ σε σχόλιά του για τις βρετανικές εκλογές.
Ο Φάρατζ προειδοποίησε επίσης τους Τόρις ότι, εάν αρνηθούν τη συμμετοχή του στην «συμμαχία της αποχώρησης», το κόμμα του Brexit θα φροντίσει να μάθουν όλοι στη χώρα τί περιλαμβάνει η συμφωνία αποχώρησης και η πολιτική διακήρυξη, ποιες θα είναι οι συνέπειές τους και σε ποιο βαθμό πρόκειται για «ξεπούλημα».
«Μην αμφιβάλλετε ότι είμαστε έτοιμοι. Μην υποτιμάτε την αποφασιστικότητά μας ή την οργάνωσή μας. Την επόμενη Δευτέρα έχουμε 500 υποψήφιους που έρχονται στο Λονδίνο για να υπογράψουν τις αιτήσεις για την υποψηφιότητά τους» είπε χαρακτηριστικά.
Ο Φαράτζ αναγνώρισε ότι οι Τόρις είναι ένα κόμμα με μεγαλύτερη δύναμη, αλλά ανέφερε ότι υπάρχουν γύρω στις 150 έδρες στη χώρα, τις οποίες δεν έχουν καταφέρει να κερδίσουν ποτέ οι Συντηρητικοί και τις οποίες θα μπορούσε να διεκδικήσει το κόμμα του Brexit, με καλύτερα αποτελέσματα. «Στις έδρες αυτές θα μπορούσε να υπάρξει ένα μη επιθετικό σύμφωνο, που θα ωφελούσε τον σκοπό της εξόδου της χώρας από την ΕΕ» είπε.
Αναφερόμενος στην συμφωνία του Μπόρις Τζόνσον με την ΕΕ για το Brexit, υποστήριξε ότι είναι μία «κακή συμφωνία», που δεν οδηγεί σε πραγματική αποχώρηση, και κάλεσε τον πρωθυπουργό να την εγκαταλείψει, καθώς φέρνει στο Ηνωμένο Βασίλειο όλα τα μειονεκτήματα της συμμετοχής στην ΕΕ, αλλά κανένα από τα πλεονεκτήματα της αποχώρησης.
Πρόσθεσε ότι, εάν η συμφωνία αυτή εγκριθεί, τότε το κόμμα του Brexit θα είναι το μοναδικό που θα υπερασπίζεται την αποχώρηση της Βρετανίας από την ΕΕ.
«Θα πω αυτό στον Μπόρις Τζόνσον, άφησε την συμφωνία. Άφησε την συμφωνία γιατί αυτό δεν είναι Brexit, άφησε την συμφωνία, επειδή όσο περνούν αυτές οι εβδομάδες και οι πολίτες ανακαλύπτουν τι είναι αυτό που υπέγραψες, δεν θα τους αρέσει», είπε και πρόσθεσε ότι η Βρετανία θα πρέπει να διαπραγματευτεί μία σύντομη και περιορισμένη ελεύθερη εμπορική συμφωνία με την ΕΕ.

        Διαβάστε επίσης
      
