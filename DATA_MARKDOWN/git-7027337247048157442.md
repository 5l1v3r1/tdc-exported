
# آغاز ماموریت سرکنسول جدید ترکیه در مشهد

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696225/%D8%A2%D8%BA%D8%A7%D8%B2-%D9%85%D8%A7%D9%85%D9%88%D8%B1%DB%8C%D8%AA-%D8%B3%D8%B1%DA%A9%D9%86%D8%B3%D9%88%D9%84-%D8%AC%D8%AF%DB%8C%D8%AF-%D8%AA%D8%B1%DA%A9%DB%8C%D9%87-%D8%AF%D8%B1-%D9%85%D8%B4%D9%87%D8%AF)

سرکنسول جدید ترکیه در مشهد با استاندار خراسان رضوی دیدار و ماموریت خود را آغاز کرد.
به گزارش ایسنا و به نقل از روابط عمومی استانداری خراسان رضوی، فاتح توپچو سرکنسول جدید جمهوری ترکیه در مشهد، با حضور در استانداری خراسان رضوی، ضمن دیدار با علیرضا رزم‌حسینی، رسما ماموریت خود را آغاز کرد.
استاندار خراسان رضوی در این دیدار، ضمن تبریک به فاتح توپچو بابت آغاز ماموریت کنسولی خود در مشهد، اظهار کرد: امیدواریم در انجام ماموریت خود موفق باشید و بیش از پیش زمینه توسعه روابط بین خراسان رضوی و استان‌های کشور ترکیه فراهم شود.
وی افزود: خراسان رضوی ظرفیت‌های بسیار خوبی در حوزه‌های مختلف اقتصادی، گردشگری و فرهنگی برای توسعه روابط دوجانبه با ترکیه دارد و باید در راستای بهره‌گیری از این ظرفیت‌ها گام برداشته شود.
رزم‌حسینی ادامه داد: در زمینه برگزاری نمایشگاه‌های اختصاصی، معرفی فرصت‌های سرمایه‌گذاری و افزایش مناسبات اقتصادی، آماده همکاری‌های مشترک با جمهوری ترکیه هستیم.
فاتح توپچو، سرکنسول جدید جمهوری ترکیه در مشهد، نیز ضمن ابراز خرسندی از آغاز ماموریت خود در مشهد، عنوان کرد: ترکیه و ایران روابط گسترده و عمیقی دارند که از گذشته وجود داشته است و تلاش خواهیم کرد که بیش از پیش توسعه یابد.
