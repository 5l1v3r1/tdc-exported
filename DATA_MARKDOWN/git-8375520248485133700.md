
# Столична влада повідомила, коли у наземному транспорті можна буде платити банківською карткою

Published at: **2019-11-01T12:50:07+00:00**

Author: ****

Original: [ГЛАВКОМ](https://glavcom.ua/kyiv/news/stolichna-vlada-povidomila-koli-u-nazemnomu-transporti-mozhna-bude-platiti-bankivskoyu-kartkoyu-637006.html)

У Києві сплатити за проїзд за допомогою банківської картки або мобільних додатків Apple Pay та Google Pay можна буде і в наземному транспорті. Запуск системи запланований на листопад. Про це під час брифінгу повідомив директор Департаменту інформаційно-комунікаційних технологій Юрій Назаров.
«Уже в листопаді з’явиться можливість сплачувати за проїзд у наземному транспорті банківською карткою або смартфоном. Ми робимо обіг коштів у сфері пасажирських перевезень більш прозорим. Крім того, це ще один крок у розвитку cashless-напряму у Києві. А найголовніше те, що безготівкова оплата – це зручний і безпечний для пасажирів спосіб оплати», – пояснив директор Департаменту.
Окрім того, для наземного транспорту планують реалізувати можливість оплати однією карткою за кількох осіб.
Раніше повідомлялося, що функціонал оплати безконтактними банківськими картами за транспортні послуги в наземному транспорті буде впроваджений з 1 листопада 2019 року.
При цьому таку оплату зможуть перевірити контролери «Київпастрансу», прочитавши з валідаторів інформацію про те, чи була оплата з певною карти, за допомогою спеціального пристрою.
Зараз безконтактною банківською картою і телефонами, які підтримують NFC, можна заплатити за проїзд в підземці. Всі 52 станції столичного метрополітену вже оснащені спеціальними турнікетами, де можна оплатити проїзд за допомогою банківської карти.
Нагадаємо, що у 2015 році київський метрополітен став 5-м у світі, де можна оплатити проїзд безконтактною банківською карткою безпосередньо на турнікеті або за допомогою мобільних додатків Apple Pay та Google Pay.
Використання електронних засобів оплати заощаджує час пасажирам, а використання е-квитка – кошти.
