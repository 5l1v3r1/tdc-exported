
# Šapovalov razbio Monfisa i obradovao Beretinija

Published at: **2019-11-01T00:00:00+00:00**

Author: ****

Original: [MozzartSport](https://mozzartsport.com/tenis/vesti/sapovalov-razbio-monfisa-i-obradovao-beretinija/341345)

Jedan pobednik, a dvojica slavljenika! Italijan Mateo Beretini je proslavio pobedu Denisa Šapovalova nad Gaelom Monfisom jednako burno kao mladi kanadski teniser. Reklo bi se da su obojica iz ovog meča izašli kao pobednici.
Šapovalov je razbio Monfisa u Bersiju sa 6:2, 6:2 i plasirao se u polufinale mastersa. Međutim, poraz Monfisa označio je i da je završena borba za osmo, poslednje mesto koje vodi na završni masters u Londonu. Poslednja dvojica kandidata bili su upravo tamnoputi Francuz i Italijan Beretini.
Da je Monfis pobedio Šapovalova danas, on bi išao u London. Pošto je izgubio, poslednja rezervacija pripala je Beretiniju, koji će nastupom na završnom mastersu upotpuniti najbolju sezonu u karijeri.
Očekivalo se mnogo više borbe u duelu Šapovalova i Monfisa, ali meč je bio prava teniska „viktorija“. Prvi set je trajao samo 28 minuta i Kanađanin ga je dobio uz dva osvojena brejka. Ništa bolju igru Francuz nije prikazao ni u drugom delu meča. Izgubio je prva dva svoja servis gema i Šapovalov je poveo 4:0, a to je bila prednost koja se ne ispušta.
Mladi kanadski teniser će se za mesto u finalu boriti sa boljim iz poslednjeg četvrtfinalnog duela, koji čine Rafael Nadal i Žo-Vilfred Conga.
Foto: Reuters
