
# Богдан для биття: Все, що варто знати про скандали за участю очільника Офісу президента

Published at: **2019-11-04T15:00:00+00:00**

Author: ****

Original: [ZIK.UA](https://zik.ua/news/2019/11/04/bogdan_dlya_byttya_vse_shcho_varto_znaty_pro_skandaly_za_uchasti_ochilnyka_ofisu_1683247)


        У команді голови держави розгорівся черговий скандал. Джерела повідомляють, що побилися два друга Володимира Зеленського - очільник Офісу президента Андрій Богдан та глава Служби безпеки України Іван Баканов. Приводом стало призначення Головного слідчого управління СБУ. І хоча офіційно інцидент не підтвердили ні його учасники, ні ті, хто за цим спостерігав, як то кажуть, диму без вогню не буває.
      
Розповідаємо детальніше про все, що відомо з приводу бійки Богдана та Баканова.

        Що сталося в Офісі президента
      
На вихідних журналіст Станіслав Речинський розмістив допис у Facebook, де стверджував, що в середу, 30 жовтня, Баканов і Богдан побилися на Банковій, і що з того часу Богдан не виходив на роботу. Журналіст також стверджував, що "Богдану вибили зуб".
За його даними, конфлікт стався через різні кандидатури на посаду Головного слідчого управління СБУ, які підтримували Богдан і Баканов.
Низка ЗМІ опублікувала цю інформацію з посиланням на Речинського.
Про ймовірну бійку розповіла і журналістка Соня Кошкіна. "Фактаж увесь підтверджую – перевірила. Оцінки та акценти в мене дещо інші, але поки лишу при собі – зараз важливий саме фактаж", – написала вона в мережі Facebook, посилаючись на допис Станіслава Речинського.
Так, Баканов на прохання журналіста "Української правди" прокоментувати інформацію про бійку написав "Дуже смішно" і багато смайликів. Інший співрозмовник в Офісі президента повідомив, що не знає про таку сварку, але "зуб дає", що Богдану зуб не вибивали.

        Реакція на інформацію про ймовірну бійку
      
Керівник Офісу президента на сторінці в Facebook опублікував допис – реакцію на оприлюднену інформацію про бійку.
"Баканов, не трапляйся на моєму шляху !!!! Наступного разу вип'ю всю кров)))) Будеш кішкам хвости крутити !!!" - написав він.
Пізніше Богдан опублікував на своїй сторінці фото з вибитими зубами та синцями.
Під фотографією користувачі хвалили почуття гумору Богдана, ділилися порадами і критикували крок як такий, що впливає на сприйняття України на міжнародній арені.
В Офісі президента інформацію спростували. Відповідний допис розмістив на сторінці в Facebook заступник голови Офісу президента Кирило Тимошенко.
"Ми спростовуємо цю інформацію, хоча особливого спростування вона не потребує, бо є вигаданою від початку і до кінця.
В черговий раз надбанням громадськості став фейк, що не базується на жодному джерелі, яке заслуговувало би хоч на якусь довіру. Шкода, що на нього ведуться серйозні видання, яким довіряють люди", - написав чиновник.
А поки чиновники обмінюються дотепними і не дуже жартами, журналісти намагаються з’ясувати, що ж сталося з керівником Офісу президента. Так, "Страна" повідомила, що Богдан у четвер вирушив на відпочинок до Італії. За інформацією видання, глава Офісу президента вибрав для відпочинку 5-зірковий готель Grand Hotel Fasano на узбережжі озера. Три ночі в цьому готелі на двох дорослих коштують 20 000 гривень, якщо купувати стандартний номер. За такий же номер, але з видом на озеро доведеться доплатити ще 8 тисяч. Номери класу делюкс в цьому готелі коштують понад 40 тисяч за ті ж три ночі.
В Україну Андрій Богдан повернувся, за інформацією ЗМІ, в неділю увечері. Фото з цього готелю опублікувала в Інстаграмі дівчина Богдана – Анастасія Слічна.
Соціальні мережі відреагували на ймовірну бійку жартами. Відповідна фотожаба з’явилася в Telegram-каналі "AllГолобуцький".
Для фотожаби використані образи Шерлока Холмса і доктора Ватсона з популярної радянської серії фільмів. "Шерлоку, а через що побилися Баканов і Богдан?" – запитує Ватсон у Холмса.
"Елементарно, Ватсон: через дівок Яременка", – відповідає йому знаменитий детектив.

        Всі проти Богдана
      
Скандал з бійкою – не перший, різного роду чутки щодо Андрія Богдана з’являлися і раніше.
Приміром, у серпні з’явилась інформація про ймовірну відставку Богдана. Про це повідомило видання "theБабель" з посиланням на власні джерела в Офісі президента.
"Заяву подано президенту в четвер", - повідомив співрозмовник агентства.
За інформацією джерел, імовірна відставка була вимогою американської сторони для зустрічі президента Володимира Зеленського із його колегою Дональдом Трампом.
"За словами джерела, напередодні виборів адміністрація Трампа не хотіла зустрічатися із Зеленським, бо його пов’язують із Коломойським", – повідомили в Liga.net з посиланням на "Інтерфакс-Україна". Пізніше на "Інтерфакс-Україна" анулювали новину та вибачилися перед читачами.
Президент України Володимир Зеленський підтвердив інформацію про наявність заяви на звільнення від Андрія Богдана. Такі заяви писали всі "ключові люди" з його команди.
Черговий скандал стався після поїздки Андрія Богдана до Сен-Тропе на весілля. Святкування відбувалося в День незалежності України. Виникли питання у громадськості і щодо відпочинку Богдана у Туреччині.
Проте у Державному управлінні справами повідомили, що той за час роботи брав відпустку на п'ять календарних днів власним коштом.
Експерти припускають, що голова Офісу президента Андрій Богдан грає роль "громовідводу" в команді президента України Володимира Зеленського. Зокрема політолог, аналітик Фонду громадської дипломатії Олександра Решмеділова зазначила, що такими новинами зміщуються акценти з більш значущих тем. Інформація про ймовірну бійку обійшла всі ЗМІ, хоча топовою новиною мало бути вечірнє засідання Кабміну і подання бюджету до Верховної Ради.
