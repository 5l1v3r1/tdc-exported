
# Frankrijk voert quota voor economische migratie in

Published at: **2019-11-06T13:57:00+00:00**

Author: ****

Original: [De Standaard](https://www.standaard.be/cnt/dmf20191106_04703446)


        Frankrijk gaat verschillende maatregelen invoeren om de economische immigratie aan banden te leggen. Er zullen onder meer quota worden ingevoerd, zo deelde premier Edouard Philippe mee.
      
‘We willen de controle over ons migratiebeleid weer overnemen’, zo verklaarde de Franse premier woensdag. Hij legde uit dat de Franse regering daarvoor twintig maatregelen heeft genomen, waarvan sommige eerder al waren aangekondigd.
Frankrijk wil onder meer de economische migratie aan banden leggen door ‘kwantitatieve doelstellingen of quota’ in te voeren, waarover jaarlijks gedebatteerd kan worden. Die quota zullen per economische sector en per regio worden vastgelegd.
Daarnaast wil de regering ook de kosten van de gezondheidszorg voor mensen zonder papieren beperken. Dat zou gebeuren door een wachttijd in te stellen, die asielzoekers moeten uitzitten voordat ze aanspraak maken op financiële steun van de ziekteverzekering. Ook wordt er ingezet op de strijd tegen sociale fraude bij mensen zonder papieren.
‘Ja is ja, nee is nee’
De tentenkampen in het noordoosten van Parijs, waar drieduizend mensen in slechte omstandigheden verblijven, moeten tegen het eind van het jaar ontruimd worden.
De premier benadrukte dat Frankrijk de strijd tegen misbruik van de asielwetgeving en tegen illegale immigratie moet blijven aangaan. Zo zullen mensen die niet in het land mogen verblijven in de toekomst sneller worden uitgewezen. Voor asielzoekers die wel aan de voorwaarden voldoen, moet de toelating van het grondgebied echter wel gegarandeerd worden.
‘Frankrijk is geen eiland’, zo verklaarde de premier. ‘Maar als we ‘ja’ zeggen, is het ook echt ‘ja’. En als we ‘nee’ zeggen, is het echt ‘nee’.’
Tot slot wil Frankrijk meer buitenlandse studenten aantrekken ‘om de internationale uitstraling te benadrukken’. Er wordt gemikt op 500.000 buitenlandse studenten tegen 2027, tegenover 325.000 vandaag.
