
# Еліна Світоліна сьогодні зіграє проти Ешлі Барті у фіналі Підсумкового тенісного турніру року WTA

Published at: **2019-11-03T11:10:00+00:00**

Author: ****

Original: [ZIK.UA](https://zik.ua/news/2019/11/03/elina_svitolina_sogodni_zigraie_proty_eshli_barti_u_finali_pidsumkovogo_1682573)


        Сьогодні, 3 листопада, в китайському Шеньчжені українська тенісистка, восьмий номер світового рейтингу 25-річна Еліна Світоліна зустрінеться у фіналі Підсумкового турніру року Жіночої тенісної асоціації – WTA Finals-2019 із призовим фондом 14 000 000 доларів – з першою «ракеткою» світу 23-річною Ешлі Барті із Австралії.
      
Нагадаємо, це другий поспіль фінал для українки на Підсумковому турнірі WTA. У минулому році у фіналі Підсумкового турніру в Сінгапурі Світоліна обіграла Слоан Стівенс.
Як повідомляє btu.org.ua, фінальний матч Ешлі Барті – Еліна Світоліна стартує о 13:30 за київським часом.
У Шеньчжені на груповому етапі перша ракетка України перемогла чешку Кароліну Плішкову (7:6, 6:4), румунку Симону Халеп (7:5, 6:3) і американку російського походження Софію Кенін (7:5, 7:6), а в півфіналі впоралася з швейцаркою Беліндою Бенчіч (5:7, 6:3, 4:1 відмова).
Ешлі Барті вийшла з групи завдяки двом перемогам над швейцаркою Беліндою Бенчіч (5:7, 6:1, 6:2) і чешкою Петрою Квітовою (6:4, 6:2), а між цими матчами програла голландці Кікі Бертенс (6:3, 3:6, 4:6). У півфіналі австралійка обіграла чешку Кароліну Плішкову (4:6, 6:2, 6:3).

        Ешлі Барті і Еліна Світоліна зустрічалися раніш між собою п’ять разів, всі матчі виграла українка:
      
2019. Індіан-Уеллс (Premier Mandatory), хард, четверте коло – 7:6, 5:7, 6:4
2018. Майамі (Premier Mandatory), хард, четверте коло – 7:5, 6:4
2017. Пекін (Premier Mandatory), хард, друге коло – 6:4, 6:2
2017. Wimbledon, трава, перше коло – 7:5, 7:6
2017. FedCup, хард (зал) – 4:6, 6:1, 6:2

        Історія виступу фіналісток на турнірах WTA Finals:
      
Еліна Світоліна – загалом 10 перемог і 2 поразки. Еліна втретє виступає на Підсумковому чемпіонаті WTA. У минулому році українка стала чемпіонкою турніру, здобувши перемоги у всіх п’яти поєдинках.
Ешлі Барті – загалом 3 перемоги і 1 поразка. Барті цього року дебютувала на Підсумковому чемпіонаті WTA.
Букмекери практично на рівних оцінюють шанси тенісисток на перемогу в фінальному поєдинку. Перемога Ешлі Барті оцінюється коефіцієнтом 1,885, а успіх Еліни Світоліної коефіцієнтом 1,912.
Додамо, що тенісистка, яка виграє фінальну битву, додасть до заробленого раніше фантастичну суму в $2,325,000, а також 420 очок в рейтинг WTA.
 
 
 
 
