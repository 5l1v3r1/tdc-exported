
# - En kalddusj for Ap

Published at: **2019-11-06T08:44:29+00:00**

Author: **Gunnar Ringheim**

Original: [Dagbladet.no](https://www.dagbladet.no/nyheter/en-kalddusj-for-ap/71786463)

Finanskomiteens leder Henrik Asheim og Sivert Bjørnstad, finanspolitisk talsperson for Frp, hevder at det er et paradoks at Arbeiderpartiets system fra 2013 skapte litt større forskjeller i Norge enn dagens system.
- Det er nok litt overraskende for mange, sier de.
Ap-nestleder Hadia Tajik, fraksjonsleder i finanskomiteen, er ikke imponert over argumentasjonen.
- Jeg skulle ønske at Høyre og Fremskrittspartiet var like kreative i å bekjempe ulikhet, som de er i å finne på tøys og fanteri uten rot i virkeligheten om Arbeiderpartiets skatteopplegg. Jeg skjønner godt at de ikke vil snakke så mye om hvordan deres skatteforslag gjennom sju år har gjort de rike rikere, mens vanlige folk og de fattigste har fått økte utgifter, sier Hadia Tajik.

        Utgangspunktet for ulikhetsdisputten er at finansfraksjonen i Arbeiderpartiet har bedt om en beregning av hva Gini-koeffisienten på formue ville ha vært dersom formuesskatten hadde vært videreført fra regjeringen Stoltenberg-2.
      
I svaret heter det:

        «Statistisk sentralbyrå anslår at Gini-koeffisienten vil øke marginalt fra 0,704 til 0,706 ved gjeninnføring av formuesskattereglene under Stoltenberg II-regjeringen (2013-regler) sammenliknet med regjeringens forslag for 2020. At ulikheten øker noe, har sammenheng med at lønnsjustert bunnfradrag (fra 2013 til 2020) er mindre enn bunnfradraget i 2020. Dessuten kan det ha betydning at verdsettelsen av sekundærbolig og næringseiendom i 2013 var lavere (og uten gjeldsreduksjon) enn i 2020.»
      
* Gini-koeffisienten bygger på Lorenzkurven. Denne viser grafisk sammenheng mellom andel personer og andel av totalinntekten i et land.
* Gini-koeffisient er et statistisk mål for statistisk spredning, oppkalt etter den italienske statistikeren Corrado Gini. Vanligvis brukes koeffisienten til beregning av inntektsforskjeller eller formuesforskjeller i en befolkning.

        Kilde: Store norske leksikon og Wikipedia
      

        Finanskomiteens leder Henrik Asheim (H) sier til Dagbladet at han ikke tror at Arbeiderpartiet fikk det svaret fra SSB som de ønsket seg.
      
- SSB slår jo fast at den modellen de rødgrønne gikk av med i 2013 ville ført til større ulikhet enn den vi har nå etter seks år med borgerlig regjering, sier han.

        - Svaret fra SSB må være en virkelig kalddusj for Arbeiderpartiet. For det viser at de endringene vi har gjort på formuesskatten faktisk bidrar til mindre ulikhet enn Ap's eget system gjorde, sier Henrik Asheim.
      
Høyre-representanten mener årsakene er flere:
- Fordi vi har økt bunnfradraget, som gjør at en del mennesker med lav inntekt slipper å betale formuesskatt. Vi har på den ene siden senket formuesskatten, slik at det er blitt lønnsommere å eie og drive bedrifter i Norge, men samtidig har vi gjort den mer sosial enn den ville vært om klokka ble skrudd tilbake til 2013. Dessuten har vi økt skatten på investering i sekundærbolig, sier Asheim.
Sivert Bjørnstad påpeker at hele skattedebatten har dreid seg om formuesskatt for Arbeiderpartiet.

        - I skatteforliket er de jo med på det aller meste, bortsett fra formuesskatten. Så det som skiller oss er de milliardene i formuesskatten, sier Sivert Bjørnstad.
      
Han poengterer at det nå er en del pensjonister som slipper å betale formuesskatt.
- Det er på næringseiendom man tar inn de store pengene nå kontra 2013. Vi mener det har vært helt riktig å likestille næringseiendom med annen type næringer, og ikke fortsette diskrimineringen av verdiskapende næringsliv. Som fører til at det betales inn litt mer, sier Sivert Bjørnstad.
Hadia Tajik understreker at Arbeiderpartiet hvert år har foreslått en mer omfordelende og treffsikker formuesskatt.

        - I tillegg til de endringene Asheim viser til, har Arbeiderpartiet økt bunnfradraget i vårt første alternative budsjett i 2015.
      
- Vi har beholdt verdsettelse på 80 prosent på aksjer, slik som vedtatt i skatteforliket. I 2019 innførte vi et nytt trinn i formuesskatten for formuer over fem millioner, sier Hadia Tajik.

        - Og her kommer poenget: Svaret fra Finansdepartementet viser at dette er tiltak som er nødvendige. Uten ytterligere skjerpelser i formuesskatten ville forskjellene i formue ha økt, sier Ap's fraksjonsleder i finanskomiteen.
      
- Det virker ikke som Bjørnstad og Asheim har forstått de underliggende premissene. Da er det jammen ikke rart regjeringen fortsetter å bidra til økt ulikhet, når de ikke forstår hvordan de selv er ansvarlige for det, sier Hadia Tajik.
Ap-nestlederen påpeker at Arbeiderpartiet vil sørge for at norsk industri og næringsliv er konkurransedyktig på verdensmarkedet.

        - Derfor satte vi ned selskapsskatten til 23 prosent. Den satsen holder vi på.
      
- Men vi øker formuesskatten, nettopp for å fordele verdier fra kapital til de som bare har sin egen arbeidskraft som inntektskilde. Det er mer rettferdig, sier Hadia Tajik.
Henrik Asheim hevder at hvis ikke Solberg-regjeringen hadde overtatt i 2013, så ville formuesskatten vært mye høyere.

        - Men SSB-svaret viser at den også ville vært mindre omfordelende, fordi bunnfradraget ikke ville blitt økt, og fordi næringseiendommer og sekundærboliger ikke ville blitt skattlagt så hardt.
      
- I sum har vi redusert formuesskatten, men vi har gjort det på arbeidende kapital og ved at boligeiere med lav inntekt slipper formuesskatt, sier Høyre-representanten.
Sivert Bjørnstad mener dette føyer seg inn i rekka av pussige argumenter hva gjelder ulikhet.

        - Før Ap-landsmøtet i vår sa Jonas Gahr Støre at formuesskatten var årsaken til økte forskjeller i Norge. SSB påpekte da at årsaken var selskapsskatten, som Ap har vært med på.
      
- Selv om lavere selskapsskatt isolert sett øker forskjellene noe, så er det jo helt riktig å gjøre det fordi det fører til flere investeringer i Norge, som på sikt skaper flere arbeidsplasser. Det viser dilemmaet i denne typen debatter, sier Sivert Bjørnstad.
