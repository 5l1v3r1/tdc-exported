
# Bursa yarışı kazanabilecek mi?

Published at: **2019-11-07T01:00:00+00:00**

Author: **Feridun Eyüpoğlu**

Original: [OLAY](https://www.olay.com.tr/bursa-yarisi-kazanabilecek-mi-15540yy.htm)

Bursa, ihracat liginde bu yıl inişli çıkışlı bir seyir izliyor.
Bazı aylarda ikinci bazı aylarda üçüncülük koltuğundaydı.
Kocaeli ile rekabet kendini 2019 boyunca fazlasıyla hissetirdi.
Peki yarışı kim kazanacak?
Yılın ilk on ayı sonuda 215 bin 879 dolar farkla Bursa üçüncü sırada bulunuyor!
Yani yıl sonuna iki ay kala çok az bir fark söz konusu.
Dolayısıyla Bursa’nın geleneksel yeri olan ikinciliği kapması için hala şansı var.
Peki umutvar bir tablo var mı?

        İhracat artış hızlarına ve sektörel performanslara baktığımızda avantaj ve dezavantajları birarada görüyoruz.
      
Öncelikle ekimle beraber artış hızında bir toparlanma görülüyor Bursa adına.
Aslında geçen ay itibarıyla Ekim 2018’in yüzde 2,35 altında bir rakam var karşımızda.
Tüm Türkiye’de son aylarda yavaşlayan ihracatın bir yansımasını kentimiz adına da görüyoruz ekim ayında.
Nitekim Bursa’nın ihracatına ait on aylık kümülatif tabloda yüzde 7,5 oranındaki daralma görülüyor.

        Ancak, 1 milyar 434 milyon dolarlık ihracat rakamı Eylül 2019’un yüzde 19 üzerindeki bir seviyeye denk geliyor!
      
Yani bir önceki aya göre hızlanma söz konusu.
Kocaeli’nin performansı ise tam tersi bir trende işaret ediyor.
Geçen yılın ekimine göre yüzde 2,34 ihracat artışı yakalayan Kocaeli, Eylül 2019’a oranla yüzde 4,2’lik bir yükseliş göstermiş.

        Bursa’nın son çeyrek itibarıyla bir atağa geçme sinyali verdiğini görüyoruz bu tabloda!
      
Sektörel bazda çıkışı körükleyen sektörlerin performansı yıl sonu için belirleyici olma özelliği taşımakta.
Bursa adına en kritik sektörse otomotiv.

        Çünkü ekimdeki 849 milyon dolarlık ihracatla otomotiv sektörü kentin aylık toplam ihracatının yüzde 59’unu tek başına oluşturdu.
      
Sektör ilk on ay itibarıyla geçen yılın hala altında bir performansta!
Ama ekimde bir önceki aya göre yüzde 29’luk ihracat artışının otomotivde kaydedilmiş olması büyük bir avantaj.
Ekim 2018’e oranla da yüzde 2 artıya geçilmiş olması yukarı yönlü trendi teyit etmekte.

        Diğer lokomotif sektörlerden hazır giyim ve tekstil açısındansa daha zayıf bir performans söz konusu.
      
Her iki sektör de eylüle göre yüzde 10’u aşmayan artış hızlarına sahip!
Ve geçen yılın ekim ayına göre eksi artış hızları söz konusu.
Yani bu iki kritik sektörün Bursa’nın ihracatına olan katkısı nispeten sınırlı kalacak gibi görünüyor.

        Diğer taraftan demir ve demir dışı metaller gurubundaki ihracatla makine ihracatı daha güçlü bir destek sunmaya aday.
      
Ayrıca mobilya sektörünün de Bursa’nın ihracat ligindeki yerini destekleme potansiyeli var!
 

        Son düzlüğe kadar mücadele
      
 
Kocaeli’ne baktığımızda ise iki kritik sektörden otomotivin pek iyi sinyal vermediğini görüyoruz.

        Geçen yılın ekimine göre sadece yüzde 1’lik ihracat artışı söz konusu.
      

        Eylül 2019’a oranla ise yüzde 9,5’luk azalma var kentin otomotiv ihracatında!
      

        Dolayısıyla Bursa’nın otomotivde avantaj var.
      
Buna karşın petrol ürünlerinin yer aldığı kimyevi maddeler grubu Kocaeli’ne avantaj sağlayacak gibi görünüyor.
Çünkü ekimden ekime yüzde 9 artış var bu sektörün ihracatında.
Eylüle göre ise yüzde 29’luk bir yükseliş söz konusu.

        Bu iki sektörün toplam ihracatı; Kocaeli’nin tüm ihracatının yüzde 76’sına denk olduğu için gidişatı da onlar belirlemiş olacak.
      
Makine, iklimlendirme ve demir ihracatının da Bursa ile yarışta Kocaeli’ne sağlayabileceği avantajlar mevcut.

        Sözün özü: iki il arasında kıyasıya geçen yarış yılın son gününe kadar sürecek.
      
Ve sonucu foto finiş belirleyecek!      
