
# Islamsk Råd foreslår muslimske barnevernsinstitusjoner

Published at: **2019-11-04T21:42:41+00:00**

Author: **(NTB) NTB**

Original: [adressa.no](https://www.adressa.no/nyheter/innenriks/2019/11/04/Islamsk-R%C3%A5d-foresl%C3%A5r-muslimske-barnevernsinstitusjoner-20321461.ece)

For å ivareta minoritetsbarns rett til å bevare sin kulturelle, religiøse og språklige bakgrunn, foreslår Islamsk Råd egne muslimske barnevernsinstitusjoner.
I Barne- og familiedepartementets forslag til ny barnevernlov foreslår de en ny overordnet bestemmelse som tydeliggjør at barnevernet i sitt arbeid skal ta hensyn til dette. Islamsk Råd Norge (IRN) mener formuleringen «hensyn» blir for svak, skriver Vårt Land.
Derfor foreslår paraplyorganisasjonen for 33 islamske trossamfunn og organisasjoner i Norge å opprette egne muslimske barnevernsinstitusjoner, som én av flere mulige løsninger.
Leder Abdirahman Diriye i Islamsk Råd Norge sier til avisa at det er en kjent sak at barnevernet har tillitsproblemer i innvandrermiljøer, blant annet på grunn av manglende kunnskap om miljøene.
– Å opprette muslimske barneverns­institusjoner vil kunne ­gjøre foreldre trygge på at barna får en oppdragelse i tråd med de verdier de selv står for, sier utdyper han.
Diriye understreker at institusjonene vil være akkurat som andre barnevernsinstitusjoner, men med ansatte som ivaretar barnas kulturelle, språklige og religiøse bakgrunn.
(©NTB)
