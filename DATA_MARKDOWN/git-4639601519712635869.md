
# ΔΕΗ : Ισχυρές δονήσεις από τις προωθούμενες αλλαγές – «Οπλίζουν» ΓΕΝΟΠ και κυβέρνηση

Published at: **2019-11-02T09:21:32+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/02/society/dei-isxyres-doniseis-apo-tis-proothoumenes-allages-oplizoun-genop-kai-kyvernisi/)

Ισχυρές δονήσεις προκαλούν οι προωθούμενες αλλαγές στη ΔΕΗ. Ήδη ΓΕΝΟΠ και κυβέρνηση λαμβάνουν θέσεις μάχης για το εργασιακό και το ζήτημα του λιγνίτη.
Η έντονη αντίδραση της ΓΕΝΟΠ-ΔΕΗ τόσο στις προωθούμενες νομοθετικές αλλαγές στο εργασιακό καθεστώς των νέων υπαλλήλων της επιχείρησης όσο και στο σχέδιο απόσυρσης όλων των λιγνιτικών μονάδων έως το 2028, καταγράφηκε στη χθεσινή συνάντηση που είχε με τον υπουργό Περιβάλλοντος και Ενέργειας Κωστή Χατζηδάκη.

        Διαβάστε ακόμη : Ποιες αλλαγές έρχονται στις προσωρινές επικουρικές συντάξεις
      
Ενδεικτικό είναι πως με δηλώσεις του στο τέλος της συνάντησης ο πρόεδρος της ΓΕΝΟΠ Γιώργος Αδαμίδης κάλεσε τον υπουργό να ξανασκεφθεί την πρόθεσή του να δημιουργήσει εργαζόμενους δύο ταχυτήτων, ενώ χαρακτήρισε βίαιο το σχέδιο της απολιγνιτοποίησης.
Ο κ. Αδαμίδης σημείωσε πως για τη ΓΕΝΟΠ αποτελεί casus belli το γεγονός ότι θα δημιουργηθούν εργαζόμενοι δύο ταχυτήτων, με διαφορετικό μισθολογικό καθεστώς, οι οποίοι θα υπάγονται ωστόσο στον ίδιο εργοδότη.
Μάλιστα, σύμφωνα με τον πρόεδρο της ΓΕΝΟΠ, παραβιάζονται ζητήματα του εργατικού δικαίου. Όσον αφορά τις εθελούσιες, ο κ. Αδαμίδης σημείωσε ότι θα ακολουθήσουν και άλλες συναντήσεις με την ηγεσία του ΥΠΕΝ για το θέμα.
Παράλληλα, επισήμανε πως οι λιγνιτικές μονάδες της ΔΕΗ δεν αποσύρονται άμεσα, γιατί τις χρειάζεται το σύστημα ηλεκτροδότησης. Επομένως, κάλεσε την κυβέρνηση να διαπραγματευθεί με την ΕΕ για ένα σύστημα αποζημίωσης για την επάρκεια ισχύος που προσφέρουν.
Όσον αφορά σε ενδεχόμενες κινητοποιήσεις, αυτές σύμφωνα με τον κ. Αδαμίδη θα εξειδικευθούν μετά την ψήφιση του νομοσχεδίου και θα αφορούν σε απεργίες και ένδικα μέσα.
Αν και στη συνέντευξη ο κ. Χατζηδάκης δεν θέλησε να δώσει μία εκτίμηση για τον αριθμό των αποχωρήσεων, τις συνάρτησε με την προωθούμενη απολιγνιτοποίηση, που θα μειώσει τις ανάγκες της ΔΕΗ σε προσωπικό, προσθέτοντας ότι είναι απαραίτητες για τη μείωση του μισθολογικού κόστους της επιχείρησης.
Ο υπουργός υπεραμύνθηκε των προωθούμενων αλλαγών, επισημαίνοντας ότι στόχος είναι με τη μείωση του μισθολογικού κόστους να γίνει η επιχείρηση πιο ανταγωνιστική.
Κληθείς να σχολιάσει το όφελος για τους καταναλωτές, επισήμανε ότι η επιχείρηση δεν θα χρειάζεται να αυξάνει κάθε τόσο τα τιμολόγιά της, ενώ οι πελάτες θα δουν μια ΔΕΗ που θα λειτουργεί καλύτερα. Παράλληλα, επανέλαβε ότι η άρση της μονιμότητας αφορά τους νέους εργαζόμενους.
Ο κ. Χατζηδάκης υπογράμμισε επίσης πως το πρόγραμμα της εθελούσιας εξόδου θα εξειδικευθεί σε δεύτερο χρόνο, ενώ σημείωσε ότι θα εφαρμοστεί το μοντέλο του ΟΤΕ, ώστε να μη βάλουν το χέρι στην τσέπη οι φορολογούμενοι και τα ασφαλιστικά ταμεία.
Η ΔΕΗ, όπως ανέφερε ο υπουργός, θα καταφέρει να σηκώσει το συγκεκριμένο οικονομικό βάρος, καθώς με τη μείωση του κόστους μισθοδοσίας υπολογίζεται πως θα μπορέσει να κάνει απόσβεση σε βάθος τριετίας.
Ερωτηθείς για το θέμα της ΔΕΗ, ο κυβερνητικός εκπρόσωπος Στέλιος Πέτσας δήλωσε στον ΑΝΤ1 πως η Επιχείρηση βρισκόταν στα πρόθυρα της χρεοκοπίας και με το νέο πλάνο θα μπορέσει να σταθεί ξανά στα πόδια της και να γίνει ξανά ένας σημαντικός παίκτης στην αγορά ενέργειας.
Ξεκαθάρισε, πάντως, ότι αποτελεί μία ξεχωριστή περίπτωση και δεν τίθεται θέμα κατάργησης της μονιμότητας στο Δημόσιο.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
