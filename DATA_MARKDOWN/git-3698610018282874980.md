
# Швеція продовжить санкційний тиск на Росію — глава МЗС

Published at: **2019-11-05T21:52:00+00:00**

Author: ****

Original: [DT.ua](https://dt.ua/POLITICS/shveciya-prodovzhit-sankciyniy-tisk-na-rosiyu-glava-mzs-328613_.html)

Швеція підтримує суверенітет і територіальну цілісність України і має чітку позицію щодо продовження санкційного тиску на РФ через проблему окупованого Росією Криму. Про це заявила міністр закордонних справ Швеції Анн Лінде під час зустрічі з міністром закордонних справ України Вадимом Пристайком, передає прес-служба МЗС України.
Повідомляється, що в рамках робочого візиту до Стокгольму міністр закордонних справ України Вадим Пристайко зустрівся з міністром закордонних справ Королівства Швеція Анн Лінде.
"У ході зустрічі сторони обговорили динаміку двостороннього діалогу, в т. ч. на високому рівні. Голова зовнішньополітичного відомства Швеції підтвердила незмінність підтримки шведською стороною суверенітету і територіальної цілісності України, чітку позицію щодо збереження проблематики окупованого Росією Криму на міжнародному порядку денному і продовження санкційного тиску на РФ", - йдеться в повідомленні.
Також позитивно відзначили результативність зусиль уряду України у реалізації внутрішніх реформ.
Раніше повідомлялося про те, що Україна, Чорногорія, Норвегія і Албанія слідом за Європейським Союзом ще на півроку продовжили санкції проти російських громадян і компаній та членів окупаційних адміністрацій ОРДЛО.
Обмежувальні заходи стосуються 170 фізичних і 44 юридичних осіб.
