
# Светът на златните момичета: Когато изкуството срещне изкуството

Published at: **2019-11-05T15:49:00+00:00**

Author: **Флорина Иванова**

Original: [bTV Новините](https://btvnovinite.bg/sport/svetat-na-zlatnite-momicheta-kogato-izkustvoto-sreshtne-izkustvoto.html)

Какво се случва, когато изкуството срещне... изкуството? Напълно сигурно - незабравимо изживяване за зрителите. Или...

        "Една хубава симбиоза между музика и тяхното изкуство"
      
Думите са на китариста на обичаната група Д2 - Димитър Кърнев. Рок музикантите, както и техните колеги - Дивна, Скандау, Искрата, Д2, Дара Екимова, Дийп зоун проджект, ще зарадват привържениците на художествената гимнастиката и българската музика през ноември и декември. Шоуто "Светът на златните момичета" е начинът на българските грации да подсилят любовта и връзката с феновете.
"Мисля, че няма по-добър начин от това да създадем едни такива срещи, в които ние отново да излеем и подарим таланта на нашите момичета", заяви президентът на българската федерация по художествена гимнастика Илиана Раева.
Че публиката ще се забавлява загатна и срещата между гимнастичките и музикантите. Но макар и преминала в шеги и селфита, грациите ни приемат задачата отговорно.
"Очаквайте да се раздадем много, да дадем цялата любов към феновете, които наистина заслужават", категорична е Невяна Владинова.
"Със сигурност ни е много по-приятно, няма го елемента, в който се притесняваш. Каквото и да стане, хората са дошли да ти се насладят", добавя капитанът на ансамбъла Симона Дянкова.
Първи феновете в Русе ще могат да гледат "Светът на Златните момичета" на 19 ноември. Следва представяне в София на 21 ноември и в Панагюрище на 10 декември.
