
# Θεοχάρης: Ο ελληνικός τουρισμός θα κάνει νέα ρεκόρ το 2020

Published at: **2019-11-04T17:45:21+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/04/finance/theoxaris-o-ellinikos-tourismos-tha-kanei-nea-rekor-to-2020/)

Στη μεγάλη Παγκόσμια Έκθεση για τον Τουρισμό, τη World Travel Market – WTM, που πραγματοποιείται στο Λονδίνο, βρίσκεται ο υπουργός Τουρισμού κ. Χάρης Θεοχάρης.
Ο κ. Θεοχάρης σήμερα το πρωί είχε την ευκαιρία να επισκεφθεί τα περίπτερα των Ελλήνων εκθετών και να συνομιλήσει μαζί τους, ενώ είχε επαφές και με στελέχη των κυριότερων παικτών της παγκόσμιας τουριστικής αγοράς.

        Διαβάστε ακόμη : «Πονοκέφαλος» στην ΕΛ.ΑΣ. από τις επιθέσεις αντιεξουσιαστών
      
Ο υπουργός Τουρισμού κ. Θεοχάρης έδωσε συνέντευξη τύπου σε Έλληνες και ξένους δημοσιογράφους όπου αναφέρθηκε στον σχεδιασμό του υπουργείου για την επόμενη ημέρα του ελληνικού τουριστικού προϊόντος. Μίλησε για το 10ετές πλάνο του υπουργείου Τουρισμού, για τις εκτιμήσεις της ηγεσίας του υπουργείου για τη φετινή χρονιά αλλά και για το 2020. Ο κ. Χάρης Θεοχάρης σε δηλώσεις του στους ανταποκριτές των Ελληνικών Μέσων Ενημέρωσης μίλησε για το επικείμενο Brexit και πως αυτό θα επιδράσει στο εγχώριο τουριστικό προϊόν, για το θέμα της Thomas Cook, για τον διεθνή ανταγωνισμό και τη στροφή του ελληνικού τουριστικού προϊόντος στην αειφόρο ανάπτυξη.

        Ποιες οι εκτιμήσεις για το 2020
      
“Κλείνουμε τη χρονιά δυνατά και κοιτάζουμε το 2020 με αισιοδοξία. Με σκληρή δουλειά και με τη συνεργασία δημόσιου και ιδιωτικού τομέα το 2020 θα σπάσει ακόμα πιο μεγάλα ρεκόρ και στην ποιότητα και στην ποσότητα. Η ποιότητα, η βιωσιμότητα και η αυθεντικότητα του ελληνικού τουριστικού προϊόντος αποτελεί τη βάση της στρατηγικής μας”.

        Τι είπε για το Brexit
      
“Κανείς δεν μπορεί να είναι σίγουρος για το πως θα εξελιχθούν τα πράγματα. Το γεγονός όμως ότι αρχίζει να υπάρχει ένα πλαίσιο, εκτιμούμε ότι θα βοηθήσει τον κόσμο της Μεγάλης Βρετανίας να προγραμματίσει τις διακοπές του με μεγαλύτερη σιγουριά. Άρα εκτιμούμε ότι θα έχουμε θετικά αποτελέσματα και όχι αρνητικά”.

        Τι ανέφερε για την Thomas Cook
      
“Το κλείσιμο της Thomas Cook βρήκε την Ελληνική Κυβέρνηση με ισχυρά αντανακλαστικά. Κινήθηκε γρήγορα για να στηρίξει αυτούς που είχαν πρόβλημα και το εγχώριο τουριστικό προϊόν βγήκε ισχυρό. Πρόκειται για ένα ελπιδοφόρο μήνυμα για τις χρονιές που έρχονται. Ήδη η ζήτηση από τις αεροπορικές εταιρείες να αντικαταστήσουν τις χαμένες θέσεις της Thomas Cook αλλά και από τα travel agencies να κάνουν συμφωνίες με τα ξενοδοχεία που είχαν συμφωνίες με την Thomas Cook και τις έχασαν είναι πολύ αυξημένη και ισχυρή. Εμείς από τη μεριά μας θα ξεκινήσουμε τη διαφημιστική καμπάνια πολύ νωρίτερα απ’ ότι συνέβαινε κατά το παρελθόν. Με αυτό τον τρόπο θα βοηθήσουμε και θα στηρίξουμε τους Έλληνες επαγγελματίες του τουρισμού”.

        Τι ανέφερε για τον ανταγωνισμό
      
“Το υπουργείο Τουρισμού παρακολουθεί τον ανταγωνισμό και κάνει τις κατάλληλες κινήσεις ως οφείλει να το κάνει στηρίζοντας το ισχυρό ελληνικό τουριστικό προϊόν. Όμως μεσομακροπρόθεσμα δεν φοβόμαστε τον ανταγωνισμό. Όσο υπάρχει σταθερότητα στην περιοχή μας, στη Ν.Α. Μεσόγειο, στη Β. Αφρική και στη γειτονιά, αυτό θα αυξήσει τις τουριστικές ροές στην περιοχή και θα μεγαλώσει την πίτα. Η χώρα μας έχει ένα πολύ ισχυρό προϊόν και δεν έχει να φοβηθεί τίποτε”.

        Για το περιβάλλον και τον πολιτισμό
      
“Η χώρα μας ξέρει να προστατεύει και το πολιτιστικό της απόθεμα και το περιβάλλον. Το κάνει από τη σύσταση του Ελληνικού κράτους. Συνεπώς δεν έχει κανείς να φοβηθεί τίποτε από την τουριστική ανάπτυξη η οποία είναι μιας ήπιας μορφή ανάπτυξη έτσι και αλλιώς. Αυτό δεν σημαίνει ότι δεν πρέπει να έχουμε ενεργές πολιτικές διαχείρισης και των τουριστικών ροών και της συνολικής τουριστικής εμπειρίας. Αυτό θα το κάνουμε εκεί που η πίεση στις υποδομές είναι μεγαλύτερη και εκεί που το brand είναι παγκοσμίου επιπέδου”.

        ΥΠΟΙΚ: Βελτιώσεις του πλαισίου προστασίας της κύριας κατοικίας
      
