
# У Київраді хочуть заборонити відкрите розміщення тютюнових виробів на вітринах

Published at: **2019-11-06T01:56:00+00:00**

Author: ****

Original: [DT.ua](https://dt.ua/ECONOMICS/u-kiyivradi-hochut-zaboroniti-vidkrite-rozmischennya-tyutyunovih-virobiv-na-vitrinah-328630_.html)

Постійна комісія Київради з питань місцевого самоврядування, регіональних та міжнародних зв'язків підтримала проект звернення до Верховної Ради України про внесення змін до закону про тютюнові вироби.
Відповідне звернення пропонує парламенту передбачити право органів місцевого самоврядування визначати вільні від куріння місця на постійній основі або тільки на час проведення масових заходів. Також, переконаний автор відповідного проекту рішення заступник міського голови - секретар Київради Володимир Прокопів, повинно бути врегульоване розміщення сигарет на полицях магазинів і кіосків.
Інформацію про звернення розмістила на сайті Київради прес-служба.У зверненні пропонується заборонити яскраві, барвисті вітрини з тютюновими виробами, які частково формують захоплення і залучення, в тому числі і у підлітків, і стимулюють їх захоплення курінням. Дослідження показують, що в Україні щоденно палить кожен 8-й старшокласник. 60% молоді щодня помічають рекламу сигарет, незважаючи на заборону пропаганди тютюнопаління.Україна 2006 року ратифікувала Рамкову конвенцію ВООЗ по боротьбі проти тютюну. Стаття 13 документа вимагає заборону стимулювання продажу сигарет. Але вона не виконується у повній мірі. А органи місцевого самоврядування не можуть впливати на ці процеси і контролювати їх.Щоб змінити цю ситуацію, потрібно, щоб Верховна Рада ухвалила відповідні зміни до закону, що і мають намір ініціювати депутати. Для звернення до Верховної Ради необхідно, щоб його затвердили на пленарному засіданні Київради.
38% українців працездатного віку (чоловіки віком 18-65, а жінки 18-60 років) визнали, що курять, а 62% повідомили, що не курять, свідчать дані опитування Соціологічної групи "Рейтинг".
З тих, хто не курить, 23% колись курили, а 77% - ніколи не курили.
Найбільше тих, хто визнав, що палить, на Сході країни (43%), найменше - на Заході (31%). Респонденти старшої вікової групи (51 рік і старші) курять відносно менше, ніж респонденти молодших вікових груп.
Серед чоловіків у три рази більше курців, ніж серед жінок. Серед найменш забезпеченої категорії населення тих, хто палять, також більше.
