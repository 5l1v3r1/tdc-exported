
# Парламенту запропонують ввести санкції для неприбуткових ЗМІ

Published at: **2019-11-06T15:36:00+00:00**

Author: ****

Original: [DT.ua](https://dt.ua/POLITICS/parlamentu-zaproponuyut-vvesti-sankciyi-dlya-nepributkovih-zmi-328712_.html)

Фракція "Слуга народу" готує законопроект про засобах масової інформації в Україні, одним із пунктів якого буде введення "фінансового фейр-плей", тобто можливого застосування санкцій для збиткових медіа. Про це заявив депутат Олександр Ткаченко на парламентських слуханнях щодо питань безпеки журналістів у середу.
"Україна - чи не єдина країна в Європі, де більшість приватних ЗМІ є збитковими. Це створює підозру того, що власники впливають на журналістів. У футболі, в УЄФА ось вже 10 років діє принцип так званого фейр-плей. Умовно кажучи - скільки заробляєш, стільки і витрачаєш. Якщо, наприклад, протягом трьох років ЗМІ є постійно збитковим, напевно, є шанс застосування певних санкцій", - заявив він у парламенті, пише "Лівий берег".
"Так, можливо, у нас буде менше яскравих шоу, нескінченних серіалів, нескінченних інформаційних каналів, але це буде чесний бізнес і також чесно всі журналісти будуть отримувати зарплату не в конвертах і платити податки", - вважає депутат, який є міноритарним власником ТОВ "Телерадіокомпанія "Студія 1+1".
За його словами, законопроєкт буде представлений до кінця року.
Раніше міністр культури, молоді і спорту України Володимир Бородянський заявив, що в Україні планують посилити відповідальність журналістів "за поширення помилкової або маніпулятивної інформації".
