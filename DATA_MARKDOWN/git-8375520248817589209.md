
# Пішов у ліс і загинув. Закарпатські рятувальники відшукали тіло 29-річного грибника

Published at: **2019-11-05T10:28:41+00:00**

Author: ****

Original: [ГЛАВКОМ](https://glavcom.ua/news/pishov-u-lis-i-zaginuv-zakarpatski-ryatuvalniki-vidshukali-tilo-29-richnogo-gribnika-637786.html)

У понеділок, 4 листопада, о 19:20 до закарпатських рятувальників надійшло повідомлення, що під час збирання грибів у лісовому масиві в районі с. Пацканьово Ужгородського району, заблукав місцевий житель 1990 року народження (інвалід ІІІ групи). Про це повідомляє ДСНС у Закарпатській області.
Для проведення пошукових робіт було залучено шість рятувальників Ужгородського гірського пошуково-рятувального відділення та близько 15 чоловік місцевого населення.
«О 2 годині ночі 5 листопада через сильний туман пошуки було призупинено до настання світлового дня. Вже о 7 ранку рятувальники відновили пошуки», - йдеться у повідомленні.
На допомогу ужгородським колегам було направлено фахівців Мукачівського та Вишківського гірських пошуково-рятувальних відділень. Усього в пошуковій операції було задіяно 14 рятувальників та 10 місцевих жителів. Було сформовано 3 пошукові групи, котрі обстежували місця ймовірного перебування чоловіка.
О 10:05 однією з пошукових груп, на відстані близько п’яти кілометрів від населеного пункту, було знайдено чоловіка без ознак життя. На даний час на місці працюють правоохоронні органи. Проводяться слідчі дії.
