
# Стартира вторият тур на изборите за местна власт

Published at: **2019-11-03T07:08:14+00:00**

Author: **Редактори**

Original: [Стандарт Новини](https://standartnews.com/blgariya-mestni-izbori-2019/startira-vtoriyat-tur-na-izborite-za-mestna-vlast-405691.html)

Започна гласуването на втория тур на местните избори в населените места, в които миналата неделя не бяха избрани кметове.
Насрочени са избори в 105 общини и 441 кметства в страната, както и в 31 района в София, Пловдив и Варна. Изборният ден започва в 7 сутринта и приключва в 20 часа. Ако към този час пред секциите има чакащи, те ще гласуват, но не по късно от 21.00 часа.
Бюлетините за гласуване днес са три вида - за избор на кмет на община, за избор на кмет на кметство и за избор на районен кмет. В тях фигурират имената на двамата кандидати, събрали най-много проценти от вота на първия тур. Изписани са наименованията на партиите, коалициите или инициативните комитети, които са ги издигнали. Само в три от кметствата имената на кандидатите са три заради постигнат равен резултат на първия тур между първия и втория или втория и третия от кандидатите.
Гласува се по обичайния начин - като в квадратчето с номера на предпочитания кандидат се поставя знак Х или V с химикал, пишещ със син цвят.
В бюлетините отново има и квадратче "Не подкрепям никого". От ЦИК обясниха, че бюлетината в балотажа е по-къса и може да бъде сгъната само на две, каза говорителят Александър Андреев: "Същественото е да останат видими двата квадрата, на които се поставят печатите."
Гласувалите на първи тур по настоящия си адрес и днес гласуват по него. Нямат право да гласуват по постоянен адрес, защото не са вписани в списъците там и няма да им бъдат издавани удостоверения за гласуване по постоянен адрес.
Хората с увреждания, които са гласували миналата неделя с подвижна избирателна кутия, ще го направят отново в подвижна секция и днес.
До края на изборния ден важи забраната за оповестяване под каквато и да е форма на резултати от социологически проучвания, включително и от доставчиците на медийни услуги. Сигнали за нарушения по изборния процес се подават в общинските избирателни комисии или в ЦИК. А за нарушения спрямо избирателните права се сигнализират МВР или Прокуратурата. Пред всяка секция ще има изнесени телефони, на дежурните в районните управления на МВР и дежурния прокурор, обясни говорителят на ЦИК Александър Андреев.
Гласува се с валидна лична карта.
В Пловдив на балотаж ще се избира, както кмет на общината, така и кметове и пет от шестте района. От 17-те общини на областта, в 11 се провежда втори тур. В 36 села също ще избират кмет на балотаж.
В Пазарджик изборът за кмет се провежда в 151 секции. До този момент няма сигнали за нарушения на Изборния кодекс, както и в деня за размисъл.
Проблемът с непълния състав на секционните комисии се повтаря и на балотажа, каза председателят на Общинската избирателна комисия Георги Добрев: “Отново замени, хората се отказват, поради каква причина – нямам представа. Ще гледаме да направим всичко възможно, за да открием изборния ден нормално. Препоръчвам на избирателите днес да бъдат по-спокойни, да не се подвеждат по агитации. Всеки, който има право на глас, да излезе и да гласува“.
Освен в Пазарджик избори се провеждат в общините Брацигово, Белово, Пещера, Ракитово и Стрелча и в още 22 населени места.
Във Варна ще се проведе балотаж за кмет, както и за кметове на четири от районите – „Одесос„, “Приморски“, “Младост“ и “Аспарухово“. Балотажи има и в кметствата – Тополи и Звездица.
Секциите са 403, две са мобилните за хора с увреждания – в кметство Тополи и в район “Приморски“.
Избирателите в морската столица са 283 хил. 444 души.
Във Варненска област ще има балотажи в общините Провадия и Бяла. Секциите там са 78, а избирателите 43 хил. 862
В Русе броят на избирателите се увеличи за една седмица с 23-ма и това са младежите, които тези дни навършиха пълнолетие, като в днешния ден трима са рождениците.
Така близо 141 хил. и 500 граждани с право на глас ще изберат бъдещия кмет на Русе.
Бюлетините пристигнаха още в петък след обяд. Като заедно с тях бяха и листите за останалите две общини, където се провежда балотаж – Ветово и Две могили.
Председателят на общинската избирателна комисия в Русе Николай Братованов обърна специално внимание на протоколите за този избор:
“Ще ползваме старите протоколи, като общинската администрация задрасква всички други участници. Надявам се това да не доведе до объркване в секционните избирателни комисии. Тъй като все пак участниците са двама, бюлетината ще е пак с двамата участника и не подкрепям никого“.
В Ловешка област днес се избират кметове на общините Ловеч и Тетевен. В областта се гласува и за 18 кметове на кметства.
В ловешкото село Александрово на балотаж се явяват трима кандидати, тъй като двама от тях събраха еднакъв брой гласове на първия тур.
