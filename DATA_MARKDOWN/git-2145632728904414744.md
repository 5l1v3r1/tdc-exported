
# O nouă tehnologie esenţială pentru maşinile de ultimă generaţie, dezvoltată de o echipă condusă de un chimist român de la MIT

Published at: **2019-11-06T22:00:00+00:00**

Author: **Redactia Descopera.ro**

Original: [DESCOPERĂ](https://www.descopera.ro/stiinta/18548432-o-noua-tehnologie-esentiala-pentru-masinile-de-ultima-generatie-dezvoltata-de-o-echipa-condusa-de-un-chimist-roman-de-la-mit)

Un material sintetic inovator la care a lucrat un chimist român de la MIT a fost brevetat şi va servi drept bază tehnologică pentru o nouă generaţie de supercapacitoare pentru automobile, cu o densitate energetică dublă faţă de cele din prezent.
Noul material brevetat a fost sintetizat de echipa profesorului Mircea Dincă din laboratoarele Departamentului de Chimie al MIT cu sprijinul Departamentului de Dezvoltare a Conceptelor de la Automobili Lamborghini şi se bazează pe conceptul „Metal-Organic Frameworks” (MOF).
Structura moleculară a acestei familii de materiale o face candidatul ideal pentru producerea de electrozi pentru supercapacitoare de înaltă performanţă, deoarece maximizează suprafaţa specifică, adică suprafaţa expusă la sarcina electrică în raport cu masa şi volumul de probă. Mai precis, obiectivul declarat al cercetării este îmbunătăţirea densităţii energetice. Noul material ar putea să crească această densitate cu până la 100% în comparaţie cu tehnologia existentă pe piaţă.
Echipa de cercetare a început să investigheze posibilitatea de a dubla capacitatea obţinută în prezent prin intermediul noii tehnologii. Brevetul actual, care este rezultatul muncii de doi ani, reprezintă un progres semnificativ, dar potenţialul său este mult mai mare, chiar şi în comparaţie cu supercapacitoarele din prezent.
Supercapacitoarele sunt deja o soluţie câştigătoare în aplicaţiile din sportul de înaltă performanţă, în virtutea specificaţiilor lor de putere şi durabilitate excepţionale, şi promit să devină o tehnologie esenţială pentru anii următori.
Cercetările ulterioare vor explora optimizarea suplimentară a proprietăţilor materialului şi producţia acestuia la o scară din ce în ce mai mare. Mai exact, acest rezultat este o parte a tranziţiei către tehnologia vehiculelor electrice pe care Automobili Lamborghini a început-o în 2017 cu prezentarea Terzo Millennio şi, mai recent, cu modelul Sián, dezvelit la Salonul Auto de la Frankfurt din 2019.
