
# Съдии спряха Багата срещу Дерек Люис

Published at: **2019-11-03T07:42:00+00:00**

Author: **Пламен Вълков**

Original: [Стандарт Новини](https://standartnews.com/sport/sdii-spryakha-bagata-sreshchu-derek-lyuis-405693.html)

 
Българският боец Благой Иванов загуби от Дерик Люис във втория двубой от главната карта на бойната галавечер UFC 244. В легендарната зала "Медисън Скуеър Гардън" в Ню Йорк, САЩ американецът спечели битката с 2-1 съдийски решения (30-27, 28-29, 29-28), които са в ярко противоречие със статистиката след двубоя. Сред ВИП гостите на мача бе и американския президент Доналд Тръмп.
Българинът регистрира над 20 удара повече от противника си - 59 на 37 и извърши три тейкдауна срещу един-единствен на Люис. Иванов бе по-активният в срещата и на няколко пъти опита да приключи мача с различни техники за събмишън, но изглежда това не е било достатъчно за съдиите, които отсъдиха победа за американеца. 
Първи рунд 
Рундът започна предпазливо и за двамата бойци, които стояха на далечна дистанция един от друг. Дерик Люис бе първият, който атакува, опитвайки два десни лоукика, но безуспешно. При втория опит левият му кик бе хванат от българина. Така Багата записа тейкдаун. При битката на земята българинът опита да приложи кимура, но Люис се измъкна и регистрира дясно кроше, ъперкът и хайкик в главата на Багата. 
"Черния звяр" също записа тейкдаун, след като свали българина на земята, но Багата се изправи и бе притиснат до оградата. Последва размяна на удари в стойка, а Багата регистрира ляв прав в тялото на Люис.

        Втори рунд
      
Люис регистрира лоукик, а Багата му отговори с отлично ляво кроше в главата. След няколко предпазливи секунди последва нова размяна на крошета, след която Багата записа нов тейкдаун. Българинът веднага пробва кимура и въпреки че по всичко изглеждаше, че "Черния звяр" ще се предаде, Люис удържа натиска, изправи се и дори регистрира няколко мощни удара в главата на Багата. 
В стойка Иванов регистрира ъперкът и ляво кроше, но америакенцът отговори с мощен ляв лакът. Последва втори тейкдаун за българина, като този път потърси гилотина, но сирената спаси Люис. 

        Трети рунд
      
Иванов започна рунда с опит за дясно кроше, но неуспешно. След като притисна противника до мрежата, българинът направи опит за препъване и нов тейкдаун, но Люис се защити успешно. След като регистрира ляв прав и ляво кроше в главата на американеца, Багата го повали на земята и опита гилотина, но не успя да я завърши. 
След изправянето в стойка, Иванов пласира леви крошета. В последните секунди от рунда обаче Люис се активизира и записа серия успешни удари в главата на българина, която може би се оказа ключова за победата на "Черния звяр". 
Това е второ поражение за Иванов в UFC след дебюта на българина срещу бившия световен шампион Жуниор дос Сантос миналата година. 
