
# Справа Гандзюк: Рябошапка пообіцяв перегляд кваліфікації діянь Павловського

Published at: **2019-11-07T02:18:00+00:00**

Author: ****

Original: [DT.ua](https://dt.ua/UKRAINE/sprava-gandzyuk-ryaboshapka-poobicyav-pereglyad-kvalifikaciyi-diyan-pavlovskogo-328774_.html)

Генеральна прокуратура перегляне кваліфікацію діянь Ігоря Павловського, одного з обвинувачених у справі про напад на радницю мера Херсона Катерину Гандзюк, і оголосить йому суворіше обвинувачення, пообіцяв очільник ГПУ Руслан Рябошапка. Це рішення генпрокурор пояснив тим, що Павловський не виконує свої зобов'язання в рамках укладеної угоди зі слідством, передає "Слідство.Інфо".
"Наші прокурори планують змінити підозру на більш тяжку кваліфікацію. Ми, швидше за все, відмовимося від угоди з Павловським, оскільки він погоджувався давати свідчення. Зараз він відмовляється це робити", - розповів Рябошапка в ефірі "24 каналу" в середу, 6 листопада.
Генпрокурор додав, що позицію слідства про роль Павловського у справі Гандзюк буде переглянуто, а ряд процесуальних рішень, прийнятих при минулому керівництві ГПУ, буде скасовано.
Зазначимо, що спершу Павловському інкримінували організацію нападу на Гандзюк. Згодом, коли обвинувачений уклав угоду зі слідством, його діяння перекваліфікували за менш тяжкою статтею - приховування інформації про злочин.
Радниця мера Херсона Катерина Гандзюк померла 4 листопада 2018 року в київській лікарні. Офіційна причина смерті: поліорганна недостатність і хімічні опіки 39% тіла в результаті нападу з використанням сірчаної кислоти.
За словами Віктора Гандзюка, напад на його дочку замовили голова Херсонської облради і голова місцевого осередку "Батьківщини" Владислав Мангер, а також члени "Блоку Петра Порошенка" - голова ОДА Андрій Гордєєв і його заступник Євген Рищук.
Після смерті Гандзюк кримінальну справу про замах на неї перекваліфікували за статтею "завершене умисне вбивство". Керівника групи виконавців Сергія Торбіна і ще чотирьох осіб поліція затримала у другій половині серпня. Усі вони брали участь в АТО в складі добровольчих підрозділів.
За даними ЗМІ та активістів, експомічник депутата від БПП Миколи Паламарчука Ігор Павловський є посередником між виконавцями і замовником вбивства. Саме він передавав гроші керівнику групи виконавців – Торбіну. 10 листопада співробітники СБУ затримали Павловського, через день його заарештували без права внесення застави.
Служба безпеки України 21 січня оголосила в розшук ймовірного організатора вбивства Гандзюк – раніше судимкого кримінального авторитета Олексія Левіна (Москаленка), також відомого як "Москал". За даними ЗМІ, він переховується від слідства в Домініканській Республіці.
11 лютого Владиславу Мангеру повідомили про підозру в організації вбивства Катерини Гандзюк. Але вже в квітні прокуратура вручила йому нову підозру, відмовившись від звинувачень в організації умисного вбивства. 14 лютого Шевченківський райсуд Києва заарештував Мангера до 3 березня. Наступного дня він вийшов на свободу після внесення 2,5 млн гривень застави.
6 червня Покровський районний суд Дніпропетровської області виніс обвинувальні вироки виконавцям вбивства Катерини Гандзюк. Ватажок групи Сергій Торбін отримав 6,5 років, а безпосередній виконавець Микита Грабчуком - 6 років позбавлення волі. Володимир Васянович, В'ячеслав Вишневський і Віктор Горбунов отримали по чотири, а Віктор Горбунов – три роки. У цьому термін включать час, що засуджені вже провели в СІЗО. У прокуратурі пояснили, що перед винесенням вироку всі вони визнали свою провину і дали викривальні свідчення проти інших учасників злочину. У квітні ГПУ перекваліфікувала справу з ч. 2 ст. 115 (умисне вбивство) за ч. 2 ст. 121 Кримінального кодексу (умисне тяжке тілесне ушкодження, що спричинило смерть потерпілого).
Прокуратура також пом'якшила підозру Ігореві Павловському, якого слідство вважає організатором злочину. Йому інкримінують не умисне вбивство, а "приховування злочину" (ч. 1 ст. 396 КК). 2 травня Павловського звільнили з-під варти і відправили під домашній арешт. 26 червня його термін закінчився, але прокуратура не стала клопотати про продовження запобіжного заходу. У липні ГПУ скерувала до суду обвинувальний акт щодо Павловського.
Детальніше про ймовірних замовників вбивства Катерини Гандзюк читайте в матеріалі Сергія Рахманіна "Порука" в тижневику "Дзеркало тижня. Україна". 
