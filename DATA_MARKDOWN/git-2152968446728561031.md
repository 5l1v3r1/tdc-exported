
# Учени преосмислят теорията за образуването на звездите?

Published at: **2019-11-01T11:58:00+00:00**

Author: **Павел Гълъбов**

Original: [Dnes.bg](https://www.dnes.bg/science/2019/11/01/ucheni-preosmisliat-teoriiata-za-obrazuvaneto-na-zvezdite.428168)

Учени от института "Макс Планк" за астрономия в Германия откриха загадъчен обект в отдалечена област на Вселената, който може да промени вижданията за формирането на звездите, съобщи Сайънс алърт.
Бил наблюдаван квазарът Р183+05, който се намира на разстояние 13 милиарда светлинни години от Земята. Специалистите констатирали, че светлината от квазара минава през облак газ и прах, който не пропуска някои дължини на вълната. Облакът се е формирал 850 милиона години след Големия взрив. Предполагаше се, че е възникнал вследствие на експлозия на звезди от т.нар. популация III. Изяснило се обаче, че е съставен от химични елементи, които би трябвало да са свързани със свръхнови от тип Ia, пише БТА.
Известно е, че жизненият цикъл на звезди, които в края на краищата се превръщат в свръхнови от тип Ia, е с продължителност най-малко 1 милиард години. Получените резултати показват, че е трябвало въпросните звезди да еволюират много бързо, за да може да се формира облакът. Учените предполагат, че откритието им може да промени представите за живота на звездите или космологичните модели за еволюцията на Вселената.
Хипотетичната популация III е формирана от първите звезди, които се родили през първите 100 милиона години след Големия взрив. Те били много масивни, а продължителността на живота им била 1 милион години.
