
# เท้าแชร์น้องปริมพารวยมอบตัว ขอโทษไม่ตั้งใจยอมเข้าคุก

Published at: **2019-11-06T06:58:00+00:00**

Author: ****

Original: [เดลินิวส์](https://www.dailynews.co.th/crime/740262)


        สาวเท้าแชร์ 100 ล้านวัย 25 ปี “น้องปริมพารวย” ย่องเข้ามอบตัวยอมเข้าคุก ขอโทษไม่ได้ตั้งใจ อ้างวงแชร์ล้มสารภาพให้ดอกสูงเกินตัวหมุนเงินไม่ทัน วอนอย่าทำร้ายพ่อแม่ไม่เกี่ยวข้อง ตำรวจเร่งสอบใครเอี่ยวอีกบ้าง
      
กรณีกลุ่มผู้เสียหายประมาณ 50 ราย เข้าแจ้งความร้องทุกข์กับ พ.ต.อ.สมพร พุกหอม ผกก.สภ.เมืองสุพรรณบุรี ให้ดำเนินคดีกับ น.ส.วิจิตรา คล้ายอุบล อายุ 25 ปี ชาวต.วัดโบสถ์ อ.บางปลาม้า จ.สุพรรณบุรี ตามหมายจับศาลจังหวัดสุพรรณบุรี ที่ จ.260/2562 ในข้อหาฐานฉ้อโกงประชาชน ให้ร่วมลงทุนเงินออมในลักษณะแชร์ลูกโซ่ และร่วมกันนำเข้าสู่ระบบคอมพิวเตอร์ที่บิดเบือน อ้างว่าได้ผลตอบแทนสูงถึงร้อยละ 60 และใช้ชื่อวงแชร์ว่า “น้องปริมพารวย” คาดมูลค่าความเสียหายประมาณ 100 ล้านบาท ตามที่เสนอข่าวไปแล้วนั้น
ความคืบหน้าวันที่ 6 พ.ย. น.ส.วิจิตรา คล้ายอุบล (เท้าแชร์) เข้ามอบตัวกับตำรวจ โดยมีผู้ใหญ่บ้านในพื้นที่พาเข้ามอบตัว โดย น.ส.วิจิตรา กล่าวขอโทษว่า ไม่ได้ตั้งใจที่จะโกง แต่วงแชร์ล้มจริง ๆ แบบหมดตัวตั้งแต่วันที่ 2 พ.ย. อย่างไรก็ตาม ก่อนหน้านี้ตนมีเงินหมุนเวียนในบัญชีกว่า 100 ล้าน แต่เมื่อแชร์ล้มจึงเหลือเพียง 17 ล้านบาท และได้ทยอยใช้คืนลูกข่ายไปจนหมดตัวแล้ว แม้แต่รถยนต์และทรัพย์สินที่มีอยู่ ก็ได้ขายนำเงินมาใช้คืนลูกข่ายเช่นกัน ทั้งนี้กรณีที่ตนไม่อยู่บ้านเพราะสู้หน้าใครไม่ได้ ต้องขอโทษทุกคนด้วย หลังจากนี้ตนก็ยอมรับว่าต้องเข้าไปอยู่ในคุก แต่อยากขอร้องว่าอย่าทำร้ายพ่อกับแม่ของตน ขณะนี้ตนยืนยันว่าไม่มีอะไรแล้ว เงินหมดแล้วจริง ๆ เพราะตนให้ดอกสูงเกินไป แล้วไม่สามารถหมุนเงินออกมาได้ทัน
พ.ต.อ.สมพร กล่าวว่า หลังจากได้รวบรวมพยานหลักฐาน รวมทั้งสอบปากคำผู้เสียหายได้หลายปาก จึงได้ออกหมายจับ น.ส.วิจิตรา เท้าแชร์คนดังกล่าว กระทั่งผู้ต้องหาเข้ามอบตัว และได้ดำเนินการสอบสวนสืบสวนต่อไปว่ามีผู้ใดเกี่ยวข้องบ้าง ส่วนวงเงินสรุปเท่าไหร่นั้น ยังไม่สามารถสรุปได้แน่ชัด.อ่านข่าวอื่นได้ที่นี่...จับกุมอีก2เครือข่าย'แม่มณี' อายัดทรัพย์เพิ่มอีก27ล้าน 
