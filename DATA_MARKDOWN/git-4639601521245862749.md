
# EE – Τουρκία: Ερωτηματικά σχετικά με τη μελλοντική συνεργασία στο προσφυγικό

Published at: **2019-11-06T16:10:31+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/06/world/ee-tourkia-erotimatika-sxetika-me-ti-mellontiki-synergasia-sto-prosfygiko/)

Η κατάσταση των Σύρων προσφύγων στην Τουρκία και τα αποτελέσματα της χρηματοδότησης της τουρκικής κυβέρνησης από την ΕΕ συζητήθηκαν την Τετάρτη από τους ευρωβουλευτές.
Εκπρόσωποι της Ευρωπαϊκής Επιτροπής ενημέρωσαν τα μέλη των Επιτροπών του Ευρωπαϊκού Κοινοβουλίου για τις Πολιτικές Ελευθερίες, τις Εξωτερικές Υποθέσεις και την Ανάπτυξη, ειδικά όσον αφορά τα αποτελέσματα της Διευκόλυνσης της ΕΕ για τους πρόσφυγες στην Τουρκία, αλλά και για τη γενικότερη εφαρμογή της Δήλωσης ΕΕ-Τουρκίας, δηλαδή της συμφωνίας του Μαρτίου 2016 για την παύση των προσφυγικών ροών από την Τουρκία προς την ΕΕ.

        Κύπρος : Περιέλουσε με οξύ την πρώην γυναίκα του – Παλεύει για την ζωή της
      
Αρκετοί βουλευτές αναφέρθηκαν στην μονομερή παρέμβαση των τουρκικών ενόπλων δυνάμεων στη Βορειοανατολική Συρία και τόνισαν ότι οι πόροι της ΕΕ δε θα πρέπει να χρησιμοποιούνται για να υποχρεωθεί ο διαφεύγων πληθυσμός της Συρίας να επιστρέψει στη χώρα του. Μερικοί επέκριναν επίσης την έλλειψη οποιασδήποτε προόδου τα τελευταία χρόνια, ενώ ο αριθμός των αφίξεων προσφύγων σε εδάφη της ΕΕ μειωνόταν, στην κατεύθυνση της σύστασης ενός οργανωμένου και αποτελεσματικού κοινού συστήματος ασύλου.

        Η κατάσταση των προσφύγων στην Ελλάδα
      
Οι ευρωβουλευτές της Επιτροπής Πολιτικών Ελευθεριών συζήτησαν επίσης την κατάσταση στα ελληνικά νησιά, πρώτα με τον Υπουργό Προστασίας του Πολίτη της Ελλάδας Μιχάλη Χρυσοχοΐδη, και έπειτα στη συζήτηση που ακολούθησε με εκπροσώπους της Ευρωπαϊκής Επιτροπής, του Οργανισμού Θεμελιωδών Δικαιωμάτων της Ευρωπαϊκής Ένωσης, της Υπηρεσίας για τη Στήριξη του Δικαιώματος Ασύλου και των Γιατρών χωρίς Σύνορα.
Οι περισσότεροι ομιλητές επαίνεσαν τις προσπάθειες που έχουν καταβάλει οι αρχές της Ελλάδας και κατέκριναν το έλλειμμα αλληλεγγύης από τα υπόλοιπα κράτη μέλη της ΕΕ, τονίζοντας ωστόσο τις φρικτές συνθήκες στις οποίες διαβιούν χιλιάδες αιτούντες άσυλο στα νησιά της Ελλάδας. Οι ευρωβουλευτές καταδίκασαν τον υπερπληθυσμό στις εγκαταστάσεις, την έλλειψη βασικής περίθαλψης και την απουσία μέτρων προστασίας των πιο ευάλωτων ομάδων, μεταξύ άλλων προβλημάτων.

        Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις
      
