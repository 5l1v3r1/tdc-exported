
# Onu, 881 giornalisti uccisi in 10 anni, più della metà in Paesi in pace. Omicidi impuniti nel 90 per cento dei casi

Published at: **2019-11-02T16:52:00+00:00**

Author: ****

Original: [Repubblica.it](https://www.repubblica.it/esteri/2019/11/02/news/unesco_rapporto_giornalisti_uccisi_decennio-240086867/)

ROMA - Negli ultimi 10 anni, almeno 881 giornalisti sono stati uccisi nel mondo per aver raccontato la verità. In nove casi su 10, gli omicidi restano impuniti.Le uccisioni sono aumentate del 18 per cento nel mondo nel quinquennio 2014-2018 rispetto ai cinque anni precedenti, e il 55% degli omicidi ha avuto luogo in Paesi "in pace". Quasi il 90% dei responsabili delle uccisioni dei 1.109 giornalisti assassinati tra il 2006 e il 2018 non è stato punito. I Paesi con il più alto tasso di vittime tra i giornalisti sono gli Stati Arabi, seguiti da America Latina, Caraibi e Asia. L'Unesco, registra tuttavia un calo del numero di omicidi nei primi 10 mesi del 2019 rispetto allo stesso periodo dello scorso anno, con 44 omicidi di giornalisti segnalati al 30 ottobre 2019, rispetto ai 90 della stessa data del 2018.Sono i dati diffusi dall'Unesco nella Giornata mondiale per mettere fine all'impunità per i crimini contro i giornalisti. La direttrice generale dell'organizzazione delle Nazioni unite per l'educazione, la scienza e la cultura, Audrey Azoulay, li definisce "preoccupanti". Quest'anno il 2 novembre si concentra sui giornalisti locali, sottolinea, attraverso la campagna #KeepTruthAlive per sfidare la percezione che gli omicidi avvengano solo lontano dagli occhi del pubblico, colpendo principalmente i corrispondenti di guerra stranieri.
