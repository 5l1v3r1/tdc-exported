
# ΚΕ για διαβατήρια: Είχαμε πληροφορίες γι' αυτό αποφασίσαμε αναδρομικό έλεγχο

Published at: **2019-11-04T08:52:00+00:00**

Author: **SigmaLive**

Original: [SIGMALIVE](https://www.sigmalive.com/news/politics/595591/ke-gia-diavatiria-eixame-plirofories-gi-afto-apofasisame-anadromiko-elegxo)

Λόγω των πληροφοριών που είχε, η Κυβέρνηση έλαβε την απόφαση για αναδρομικό έλεγχο στο ζήτημα της παραχώρησης διαβατηρίων. Αυτό ανέφερε το πρωί της Δευτέρας, 4 Νοεμβρίου, ο Κυβερνητικός Εκπρόσωπος σε τηλεφωνική παρέμβασή του στην εκπομπή «Πρώτη Εκπομπή», του Ράδιο Πρώτο.
Ο Πρόδρομος Προδρόμου, είπε ότι υπάρχουν μερικές περιπτώσεις -ίσως 5 ή 10 τον αριθμό- ανάμεσα στις 4 με 5 χιλιάδες πολιτογραφήσεις, για τις οποίες η Κυβέρνηση είχε πληροφορίες, πέραν των δημοσιευμάτων. «Είναι γι’ αυτούς τους λόγους που από το 2018 η κυβέρνηση περιόρισε το πρόγραμμα, αποφάσισε αυστηρότερο έλεγχο (απαιτείται η βίζα Σένγκεν). Αποφάσισε, επίσης, ότι θα αναθέσει τις έρευνες για τους αιτητές σε διεθνείς οίκους».
«Επανήλθαμε και είπαμε ότι αποκλείονται εντελώς τα ΠΕΠ, που δεν μπορούν να κάνουν αίτηση. Με αυτά τα δεδομένα και με πληροφορίες, το Υπουργικό αποφάσισε κάτι που δυστυχώς παραποιήθηκε», σημείωσε ο κ. Προδρόμου.
«Αποφασίστηκε ότι θα ελεγχθούν όλες οι πολιτογραφήσεις μέχρι το 2018. Οι έλεγχοι από το 2018 και μετά γίνονται διαρκώς. Προηγουμένως δεν υπήρχαν αυτά τα εργαλεία και τα μέσα. Δεν υπήρχαν γιατί το πρόγραμμα αυτό ενισχύθηκε από την κυβέρνηση το 2013, όταν τα ομόλογα της χώρα ήταν σκουπίδια. Τότε είχε προσπαθήσει η κυβέρνηση να προσελκύσει επενδύσεις», ανέφερε ο Κυβερνητικός Εκπρόσωπος.
«Έβλεπα να γράφεται και να λέγεται από κόμματα ότι θα διορίσει ερευνητές ο Εισαγγελέας. Το ΥΠΕΣ θα κάνει έλεγχο. Οι οίκοι είχαν προσληφθεί και θα κάνουν διαρκώς τη δουλειά της έρευνας. Είναι, αν θέλετε, έκτακτη απόφαση. Το να γίνει αναδρομικά έλεγχος όλων των αιτήσεων, είναι εφάπαξ απόφαση εξ αιτίας του ότι διαπιστώνεται ότι υπάρχουν προβληματικές περιπτώσεις», σημείωσε ο Εκπρόσωπος.
Για τον διεθνούς φήμης χρηματιστή Τζο Λόου, ο οποίος καταζητείται τα τελευταία τέσσερα χρόνια και στον οποίο παραχωρήθηκε διαβατήριο, ο Κυβερνητικός Εκπρόσωπος σημείωσε ότι, αν όντως εντοπιστούν στοιχεία, τότε θα ληφθούν ανάλογες αποφάσεις, μέχρι και απόσυρση της υπηκοότητας.
Κληθείς να απαντήσει για το αν βλέπει σκοπιμότητες πίσω απ' το στενό «πρέσσιγκ» που δέχεται η Κυβέρνηση τον τελευταίο καιρό, επικαλέστηκε τις χθεσινές δηλώσεις του Προέδρου Αναστασιάδη και επανέλαβε ότι το ΑΚΕΛ αντιπολιτεύεται και επιλέγει να αγνοεί πλήρως τι κάνει η τουρκική πλευρά.
