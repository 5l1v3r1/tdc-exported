
# Εκοιμήθη ο Μητροπολίτης πρώην Περιστερίου Χρυσόστομος

Published at: **2019-11-07T18:51:00+00:00**

Author: ****

Original: [enikos.gr](http://www.enikos.gr/society/682917/ekoimithi-o-mitropolitis-proin-peristeriou-chrysostomos)

Εκοιμήθη την Πέμπτη, ο Μητροπολίτης πρώην Περιστερίου Χρυσόστομος, σε ηλικία 84 ετών.
Ο Ιεράρχης που προ μερικών μηνών παραιτήθηκε, αντιμετώπιζε χρόνια προβλήματα υγείας και σύμφωνα με τις πληροφορίες ο Μακαριστός νοσηλευόταν στο νοσοκομείο διασωληνωμένος.
Ο Μητροπολίτης πρώην Περιστερίου Χρυσόστομος (Ζαφείρης) γεννήθηκε στην Άρτα το 1935, ενώ έχει αποφοιτήσει από την Ιερά Θεολογική Σχολή Χάλκης το 1960.
Έχει κάνει μεταπτυχιακές σπουδές στη Γαλλία και την Γερμανία και είναι Υφηγητής στα Πανεπιστήμια Αθηνών και Στρασβούργου. Μάλιστα, έχει διδάξει σε διάφορες Θεολογικές Σχολές σε Αμερική, Λίβανο και αλλού.
Το 1960 χειροτονήθηκε Διάκονος και το 1970 Πρεσβύτερος. Εξελέγη Τιτουλάριος Μητροπολίτης Γαρδικίου το 1976 και ορίσθηκε Διευθυντής του Διορθόδοξου Κέντρου της Εκκλησίας της Ελλάδος, θέση την οποία διατήρησε έως και το 1999. Χρημάτισε μέλος των Κ. Ε. του Παγκοσμίου Συμβουλίου Εκκλησιών και του Συμβουλίου Ευρωπαϊκών Εκκλησιών.
Το 1978 εξελέγη από την Ιεραρχία της Εκκλησίας της Ελλάδος Μητροπολίτης της Ιεράς Μητροπόλεως Περιστερίου. Στις 5 Μαρτίου 2019 με επιστολή του προς την Διαρκή Ιερά Σύνοδο (Δ.Ι.Σ.) της Εκκλησίας της Ελλάδος παραιτήθηκε για λόγους υγείας.
Πηγή: ant1news.gr
