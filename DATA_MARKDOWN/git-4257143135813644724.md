
# Schanda Tamás: senki sem vitathatja el tőlünk '56 dicsőségét

Published at: **2019-11-04T19:55:00+00:00**

Author: **Infostart / MTI**

Original: [infostart](https://infostart.hu/belfold/2019/11/04/schanda-tamas-senki-sem-vitathatja-el-tolunk-56-dicsoseget)

Hiába a kegyetlen megtorlás, hiába a vérvörös kommunizmus bosszúja, senki nem vitathatja el tőlünk, hogy a 20. század történelmében az 1956. október 23. és november 4. közötti dicsőséges két hét rólunk, magyarokról szólt - mondta Schanda Tamás, az Innovációs és Technológiai Minisztérium parlamenti államtitkára, a II. kerületi KDNP elnöke 2019. november 4-én, a nemzeti gyásznap alkalmából Budapesten, a Mansfeld-parkban.
A politikus arra is emlékeztetett, hogy bár 1956. november 4-én kezdetét vette a kommunista hatalom véres megtorlása, ennek ellenére voltak, akik kitartottak a küzdelemben.
"Tudták, nem nyerhetünk. És mégis folytatták a harcot, ki-ki lehetősége szerint tovább éltette az ellenállást az ördögi hatalommal szemben" - mondta, és felidézte Mansfeld Péter sorsát, akit a 18. születésnapja után pár nappal végeztetett ki a kommunista diktatúra.
Schanda Tamás az Építsünk hidat! elnevezésű, a budapesti II. kerületi és XVI. kerületi kereszténydemokraták és civilek által szervezett rendezvény-pár budai ünnepségén szólalt fel.
A pesti megemlékezésen, Tóth Ilonka szobránál és szülőházánál a XVI. kerület alpolgármestere, Szász József mondott ünnepi beszédet.
Brüsszel, 2019. November 4., hétfő (MTI) - A magyar '56 története a nehéz és könyörtelen 20. század legfontosabb és legszebb eseménye volt. Üzenete nemcsak a magyaroknak, hanem a nagyvilágnak is világos és egyértelmű: az igazság és a szabadság mindenekfelettiségéről szólt - mondta Deutsch Tamás fideszes európai parlamenti képviselő Brüsszelben, hétfőn.
A politikus az Európai Parlament magyar Néppárti Képviselőcsoportja és a Magyar Hullám Társaság 1956-os forradalomra és annak leverésére emlékező rendezvényén tartott beszédében hangsúlyozta: november 4. az egyik legszomorúbb nap a magyar nemzet naptárjában, ugyanis hosszú évtizedekre törte össze a magyarok szabadságálmait.

        Nyitókép: Megemlékező a Terror Háza Múzeum Hősök falánál az 1956-os forradalom és szabadságharc leverésének és a szovjet csapatok bevonulásának évfordulóján, a nemzeti gyásznapon. (MTI/Mohai Balázs)
      
