
# Nejrizikovější silnice v Česku: Na těchto nejčastěji dochází ke střetům se zvěří

Published at: **2019-11-01T07:00:00+00:00**

Author: **AutoRevue.cz**

Original: [AutoRevue.cz](https://www.autorevue.cz/nejrizikovejsi-silnice-v-ceske-republice-nehoda-se-zveri)

Srážka se zvěří je strašákem velkého počtu řidičů, a nejen proto teď pojišťovna Generali a Centrum dopravního výzkumu (CDV) zveřejňují takzvaný SRNA index, který bude vždy na podzim a na jaře přinášet průzkumy o krajích, kde k takovým nehodám dochází nejčastěji. Součástí indexu je přitom i lokalizace vůbec nejrizikovějšího úseku v ČR, nehledě na přehled výše škod za uplynulé období.
Prvotní vydání indexu tedy pracuje s daty Policie ČR a CDV posbíranými v období od dubna do září 2019. Ze strany pojišťovny pak zaznívá, že průměrná výše škody způsobené střetem se zvěří je přes 40.000 Kč. Ve zmíněném období poté došlo k celkem 7872 nehodám. Čeští řidiči a jejich pojišťovny tak měli za opravu takto poničených aut zaplatit více než čtvrt miliardy korun.
Vůbec největší počet nehod se zvěří se podle SRNA indexu odehrál ve Středočeském kraji. Za půl roku na tamějších silnicích došlo k 1816 nehodám se zvěří. Následují Ústecký kraj s 951 nahlášenými nehodami a kraj Vysočina, kde řidiči k srážce se zvěří během půl roku volali policii v 915 případech.
Průzkumem byl lokalizován i vůbec nejrizikovější úsek, kde se střety se zvěří v uplynulém období koncentrovaly nejvíce. Toto prvenství drží suverénně úsek v Libereckém kraji – konkrétně v katastrálním území obce Česká Lípa. Nachází se na Borské ulici ve směru z České Lípy na Nový Bor. Na jediném úseku o délce 317 metrů poblíž místní části Lada došlo podle dat CDV k 17 srážkám se zvěří. Celková škoda na zdraví, životě a majetku zde činila 522.000 Kč.
Z dat pojišťovny Generali pak vyplývá, že nejnákladnější nehody bývají způsobené srážkou s divokým prasetem. Z pohledu času jsou nejproblematičtější dvě hodiny před půlnocí a dvě hodiny po ní. Rizikové jsou také brzké ranní hodiny. A hlavně, s přechodem na zimní nebo letní čas počet střetů vždy skokově narůstá.
Index také odhalil, že absolutní prvenství mezi kraji v kategorii nejvyšší škody po srážce se zvěří na jeden kilometr komunikací připadá na hlavní město Praha se škodou 31.202 Kč. Je to však dáno tím, že je v Praze jasně nejkratší délka silniční sítě – pouhých 201 kilometrů. Následují Moravskoslezský kraj s částkou 11.009 Kč a Ústecký kraj se škodou 10.601 Kč.
Jednoznačně nejhorším úsekem v rámci území hlavního města Praha byl úsek silnice I/4 mezi Jílovištěm a Zbraslaví. Na 170 metrů dlouhém úseku poblíž obory Daliborka došlo ve sledovaném období podle dat CDV k sedmi srážkám vozidel se zvěří s celkovou škodou 305.000 korun
Zajímavá čísla o nejvyšších škodách i počtu nehod se zvěří v jednotlivých krajích přináší index rovněž ve formě infografiky – v galerii ji lze rozkliknout do původní velikosti.
