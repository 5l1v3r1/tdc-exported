
# Mor l'actor italià Omero Antonutti als 84 anys

Published at: **2019-11-05T21:01:24+00:00**

Author: ****

Original: [Ara.cat](https://www.ara.cat/cultura/Mor-actor-italia-Omero-Antonutti_0_2338566351.html)

L'actor italià Omero Antonutti, que va treballar amb cineastes com Víctor Erice, Carlos Saura i els germans Taviani, ha mort aquest dimarts als 84 anys en un hospital d'Udine (Itàlia) a causa d'un càncer.
Antonutti, nascut a Basiliano el 3 d'agost de 1935, va debutar en el cinema amb un petit paper a la pel·lícula Els plaers de la nit, protagonitzada per Vittorio Gassman i Gina Lollobrigida, però la seva carrera com a intèrpret no va començar a consolidar-se fins als anys 70, primer amb rols secundaris a films com La dona de diumenge (1975), de Luigi Comencini, on compartia repartiment amb Marcello Mastroianni, Jacqueline Bisset i Jean-Louis Trintignant, i després amb papers protagonistes com el de Padre padrone (1977), dels germans Taviani. Aquesta pel·lícula va consagrar Antonutti com a gran actor, i els Taviani van tornar a comptar amb ell per a La nit de Sant Llorenç (1982) i Kaos (1984).
Paral·lelament, Antonutti també va treballar amb cineastes espanyols com Víctor Erice, que va confiar en la seva contenció interpretativa per construir el personatge protagonista d' El sur (1983). Tres anys abans Antonio Drove havia comptat amb ell per fer de Savolta a l'adaptació cinematogràfica de la novel·la La verdad sobre el caso Savolta d'Eduardo Mendoza. Antonutti també va treballar per a Carlos Saura a El Dorado (1988), per a Javier Rebollo a Golfo de Vizcaya (1985) i per a Pedro Olea a El maestro de esgrima (1992), entre d'altres.
