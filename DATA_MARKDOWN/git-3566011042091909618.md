
# حکم کیفری دان‌پاشی برای صیاد پرندگان

Published at: **2019-11-03T20:38:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544603.html/%D8%AD%DA%A9%D9%85-%DA%A9%DB%8C%D9%81%D8%B1%DB%8C-%D8%AF%D8%A7%D9%86-%D9%BE%D8%A7%D8%B4%DB%8C-%D8%A8%D8%B1%D8%A7%DB%8C-%D8%B5%DB%8C%D8%A7%D8%AF-%D9%BE%D8%B1%D9%86%D8%AF%DA%AF%D8%A7%D9%86)

رئیس اداره حفاظت محیط زیست شهرستان خلیل آباد از اجرای محکومیت صیاد پرندگان به دان پاشی برای آنها در این شهرستان خبر داد و گفت: جرائم نقدی، حبس یا هر مجازات قانونی دیگر یک گونه حذف شده را به طبیعت بر نمی گرداند.
به گزارش شبکه اطلاع رسانی راه دانا؛ به نقل از صبح توس؛ سعید شفیعیان، رییس اداره حفاظت محیط زیست شهرستان خلیل آباد ظهر امروز در جمع خبرنگاران از اجرای حکم جایگزین حبس یک صیاد پرندگان وحشی در این شهرستان خبر داد و گفت: این متخلف که به جرم زنده گیری پرندگان از گونه سهره طلایی به تحمل نود و یک روز حبس تعزیری محکوم شده بود با حکم جایگزین حبس قاضی دادگاه کیفری خلیل آباد روبرو شد.
وی همچنین در ادامه خاطرنشان کرد: این متخلف به 275 ساعت خدمت عمومی دان پاشی برای پرندگان وحشی خلیل آباد محکوم شده که حکم نامبرده در حال اجرا می باشد.
رئیس اداره حفاظت محیط زیست خلیل آباد ضمن تشکر از مجموعه دادگستری، احکام جایگزین حبس را جهت جرائم سبک زیست محیطی و در راستای جلوگیری از تخلفات موثر دانست و تصریح کرد: جرائم نقدی، حبس یا هر مجازات قانونی دیگر یک گونه حذف شده را به طبیعت بر نمی گرداند بنابراین این جرائم اگر باعث تغییر رفتار نسبت به محیط زیست نگردد فایده ای نخواهد داشت.
وی با بیان اینکه اصل مجازات جهت تغییر رفتار در متخلفین است و قضات توجه خاصی در این خصوص مبذول داشته اند، اذعان کرد: انعکاس بخشی از مجازات متخلفین نیز در راستای پیشگیری از وقوع جرم صورت می گیرد و از شهروندان درخواست کرد با آگاهی بخشی و توجه دادن سایرین نسبت به حفاظت محیط زیست به آن کمک کنند.
انتهای پیام/
