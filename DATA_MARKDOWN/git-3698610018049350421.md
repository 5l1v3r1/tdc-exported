
# МВФ прогнозує ВВП України у 2020 році на рівні нинішнього року

Published at: **2019-11-07T03:11:00+00:00**

Author: ****

Original: [DT.ua](https://dt.ua/ECONOMICS/mvf-prognozuye-vvp-ukrayini-u-2020-roci-na-rivni-ninishnogo-roku-328775_.html)

МВФ вважає, що особливого зростання ВВП в Україні в наступному році очікувати не доводиться, але стабільність буде збережена.
Міжнародний валютний фонд  прогнозує зростання реального внутрішнього продукту України в 2019-2020 роках на рівні 3,0%. Про це йдеться в доповіді Фонду за листопад 2019 року під назвою Regional Economic Outlook: Europe.
 Згідно із прогнозом МВФ, зростання реального внутрішнього продукту України буде на рівні 3,0%, як цього року, так і наступного.   Однак уже в 2021 році ВВП України незначно прискориться - до 3,1%.   Тим часом у Європейському банку реконструкції та розвитку прогнозують, що цього року українська економіка зросте на 3,3%, а наступного - прискориться до 3,5%.   Раніше Мінекономіки в оновленому макроекономічному прогнозі покращило очікування зростання економіки в 2019 році з 2,8% до 3,5%, у 2020-му - із 3,3% до 3,7%.
Міжнародний валютний фонд тимчасово відклав відправку чергового траншу фінансової допомоги для України, оскільки у фонді побоюються, що президент України Володимир Зеленський не зможе повернути до країни виведені з неї банківські активи, повідомляє американське видання The Wall Street Journal з посиланням на власні анонімні джерела, близькі до переговорів.
Як пише газета, в МВФ вимагають від Зеленського більш рішучих дій, спрямованих на повернення виведених з країни активів.
"Серед викликів, із якими зіткнувся Київ в отриманні підтримки МВФ – Ігор Коломойський, магнат і прихильник Зеленського, який перебуває під слідством у США. Коломойський і ще один бізнесмен володіли по 45% акцій найбільшої в Україні фінансової установи, Приватбанку, до його націоналізації", – сказано в матеріалі.
Як зазначає видання, МВФ буде затримувати усі наступні транші до тих пір, поки не буде переконаний у тому, що команда Зеленського докладає зусиль для повернення більше, ніж 15 млрд доларів, які були виведені з більш, ніж 100 українських банків за останні десять років.
 
