
# У футбольній Лізі чемпіонів УЄФА сьогодні буде зіграно перші вісім матчів четвертого туру

Published at: **2019-11-05T10:57:00+00:00**

Author: ****

Original: [ZIK.UA](https://zik.ua/news/2019/11/05/u_futbolniy_lizi_chempioniv_uyefa_sogodni_bude_zigrano_pershi_visim_matchiv_1683879)


        Сьогодні, 5 листопада, стартує четвертий тур групового етапу футбольної Ліги чемпіонів УЄФА сезону-2019/2020. У перший ігровий день відбудеться вісім поєдинків – на поле вийдуть команди квартетів Е, F, G та Н.
      
Сьогодні, 5 листопада, лідер квартету Е італійський «Наполі» на стадіоні «Сан-Паоло» в Неаполі прийматиме футболістів австрійського клубу «РБ Зальцбург», а чинний володар титулу англійський «Ліверпуль» на домашній арені «Енфілд» зустрінеться з бельгійським «Генком». Обидва матчі стартують о 22:00 за київським часом.
Поточне турнірне становище після трьох турів: «Наполі» – 7 очок, «Ліверпуль» – 6, «РБ Зальцбург» – 3, «Генк» – 1.
У групі F фаворит квартету іспанська «Барселона» на «Камп Ноу» екзаменуватиме чеську «Славію» з Праги (19:55), а німецька «Боруссія» в Дортмунді зійдеться з італійським «Інтером» з Мілану (22:00).
Поточне турнірне становище після трьох турів: «Барселона» – 7 очок, «Боруссія» – 4, «Інтер» – 4, «Славія – 1.
У групі G в Санкт-Петербурзі поміряються силами місцевий «Зеніт» та німецький «РБ Лейпциг» (19:55), а французький «Ліон» прийматиме найтитулованіший клуб Португалії лісабонську «Бенфіку» (22:00).
Поточне турнірне становище після трьох турів: «Лейпциг» – 6 очок, «Зеніт» – 4, «Ліон» – 4, «Бенфіка» – 3.
У квартеті  Н о 22:00 розпочнуться поєдинки «Челсі» (Лондон, Англія) – «Аякс» (Амстердам, Голландія) та «Валенсія» (Іспанія) – «Лілль» (Франція).
Поточне турнірне становище після трьох турів: «Аякс» – 6 очок, «Челсі» – 6, «Валенсія» – 4, «Лілль» – 1.
Додамо, що усі поєдинки четвертого туру групового етапу футбольної Ліги чемпіонів УЄФА сезону-2019/2020 у квартетах А, В, С та D буде зіграно завтра, 6 листопада.
 
