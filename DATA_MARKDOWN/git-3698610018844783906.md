
# Україна в змозі глушити аналоговий та цифровий телерадіосигнали з окупованих територій — оглядачі

Published at: **2019-11-03T12:37:00+00:00**

Author: ****

Original: [DT.ua](https://dt.ua/POLITICS/ukrayina-v-zmozi-glushiti-analogoviy-ta-cifroviy-teleradiosignali-z-okupovanih-teritoriy-oglyadachi-328285_.html)

Україна може глушити аналоговий і цифровий телерадіосигнали, які надходять із окупованих територій і несуть токсичну кремлівську пропаганду. Тим більше що Росія разом із територіями захопила не лише інфраструктуру (телевежі, передавачі тощо), а й українські частоти. На сьогодні понад 500 радіо- і ТБ-частот, які належать Україні, незаконно використовують окупанти, причому проти нашої країни. 
Про це у своїй статті для DT.UA пишуть Володимир Кравченко і Тетяна Силіна. За їхніми словами, 19 квітня 2018 р. з президентського Ситуаційного центру за участі президента П.Порошенка і секретаря РНБОУ О.Турчинова в Донецькій і Луганській областях, на виконання рішення РНБОУ, з помпою було запущено комплексну систему інформаційної протидії. 
За словами О.Турчинова, вздовж усієї лінії розмежування у стислі терміни була змонтована й почала діяти високоефективна технологічна система, що дає змогу "повністю блокувати аналогове та цифрове телерадіомовлення, яке транслюється з російської території і з окупованої Росією території України", "водночас технологічний комплекс, розроблений національними виробниками, блокуючи російський сигнал, не перешкоджатиме українському телерадіомовленню".
"Це обладнання розробили українські волонтери й військові. Кошти на його закупівлю і встановлення виділив Кабінет міністрів із Резервного фонду, на звернення РНБОУ", — зазначають оглядачі. ЗЗа інформацією джерел, на цю систему, названу "Серпанком", Державна служба спеціального зв'язку та захисту інформації України витратила близько 100 млн грн. Система пройшла випробування в Покровську.
Через п'ять місяців роботи "Серпанку" тодішня перша віце-спікерка ВРУ Ірина Геращенко, відвідавши Авдіївку, повідомила, що система придушення ворожого мовлення покриває понад 180 населених пунктів поблизу лінії розмежування і глушить мовлення більш як 20 російських пропагандистських каналів і "ТБ-смітників бойовиків".
"ержспецзв'язку передала "Серпанок" на озброєння військовим, система пропрацювала якийсь час, після чого про неї практично забули, покинувши вкриватися пилом. Лише після зміни владної команди про унікальну систему знову згадали. Однак нині вона, як стверджують джерела, працює лише "плямами", не відповідає технічному завданню, і її використання не настільки ефективне, яким могло б бути", — пишуть оглядачі DT.UA.
За свідченнями експертів, система "Серпанок" уже довела свою ефективність, і технологічних проблем із тим, щоб глушити ворожі сигнали, сьогодні в Україні немає. Як заявив в інтерв'ю Цензор.нет директор з питань розвитку групи компаній Comtel Дмитро Омелянюк, безпосередньо причетний до створення цієї системи, "досвід розгортання "Серпанка" дозволяє стверджувати, що за наявності ресурсів і правильної організації процесу ми забудемо про проблему за півроку". Не вистачає, як завжди, одного — політичного рішення.
Детальніше про контроль українського інформпростору читайте в статті Володимира Кравченка і Тетяни Силіної "Замість розмов із телевізором" у тижневику "Дзеркало тижня. Україна".
