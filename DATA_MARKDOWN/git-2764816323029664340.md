
# Razer okopíroval sluchátka AirPods. Jsou určena pro hráče

Published at: **2019-11-07T08:59:03+00:00**

Author: **Lukáš Václavík**

Original: [Cnews.cz](https://www.cnews.cz/razer-hammerhead-true-wireless-parametry-cena)


        VŠECHNY FOTOGRAFIE
      
Hammerhead True Wireless jsou nová sluchátka od herních specialistů z Razeru. Již z názvu je patrné, že jsou plně bezdrátová. Jde o dva oddělené špunty s dobíjecí krabičkou, výsledek velmi připomíná Apple AirPods první a druhé generace. Jsou však černá a zaměřená nejen na hudbu. Výrobce se totiž chlubí sníženým input lagem na 60 milisekund.
V praxi to znamená, že se zvuk nebude tolik zpožďovat za obrazem, jako tomu může být i jiných bezdrátů. To oceníte při sledování videí i hraní her. Sluchátka obsahují 13mm měniče a všesměrový mikrofon. Měniče pracují v pásmech 20 Hz až 20 kHz, s impedancí 32 ± 15% Ω a citlivostí 91 ± 3 dB @ 1 kHz.
Disponují též dotykovým ovládáním, kterými půjde ovládat hudbu, přijmout hovor či vyvolat hlasového asistenta v mobilu. Tělo má stupeň krytí IPX4, nebude mu tedy dělat problém déšť nebo pot.
Na jedno nabití vydrží čtyři hodiny, dobíjecí pouzdro má šťávu na dalších 12 hodin (samo se pak dobíjí přes kabel USB-A/USB-C. S počítači i mobily se Razer Hammerhead True Wireless spojí přes Bluetooth 5. Výrobce bohužel neuvádí podporované kodeky/formáty. Předchozí Hammerheady spojené kabelem nabízely aptX. Dnes bychom ale ocenili i aptX HD, LDAC a AAC.
Výrobce stanovil doporučenou evropskou cenu na 120 eur (3100 Kč). Zhruba tolik je uvedeno i u prvních českých e-shopů, které novinku Razeru zařadily do katalogů.
Zdroj: Razer

        VŠECHNY FOTOGRAFIE
      
