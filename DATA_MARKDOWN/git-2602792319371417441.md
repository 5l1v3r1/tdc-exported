
# Лідируючу позицію за обсягами експорту українських олійних посідає ріпак

Published at: **2019-11-07T09:30:00+00:00**

Author: ****

Original: [Инфоиндустрия](https://infoindustria.com.ua/lidiruyuchu-pozicziyu-za-obsyagami-eksportu-ukra%d1%97nskih-olijnih-posida%d1%94-ripak/)


        За січень-вересень 2019 року Україна експортувала олійних культур на 1649 млн дол. США, майже на чверть (+23,2%) перевищивши показник за відповідний період минулого року, поінформував заступник директора Національного наукового центру «Інститут аграрної економіки», член-кореспондент НААН Микола Пугачов.
      
За його словами, за результатами дев’яти місяців поточного року лідируючу позицію за обсягами експорту товарів цієї групи посідає ріпак. Його продали за кордон 2,3 млн т на суму 911 млн дол. США. Експортні поставки понад 2,1 млн т сої принесли вітчизняним агровиробникам виручку у 683 млн дол. США. Вартість експорту 71 тис. т насіння соняшнику склала понад 29 млн дол. США.
Характерною ознакою січня-вересня 2019 року стало подальше посилення європейського вектору у вітчизняному експорті олійних культур. Загалом країни – члени ЄС закупили в Україні близько 63,9% продукції цієї групи, зазначив науковець.
Німеччина, яка торік вперше за останні роки очолила рейтинг найбільших імпортерів вітчизняних олійних, впевнено утримує лідируючу позицію. Її частка у загальному експорті цієї продукції склала 18,7%. За дев’ять місяців 2019 року ця країна закупила українських олійних культур на суму 312 млн дол. США, констатував Микола Пугачов.
Впритул до неї наблизилися Туреччина (16,4%) та Бельгія (13,5%). Відчутно менші закупівлі олійних культур здійснюють Нідерланди (9,7%), Єгипет (7,3%), Франція (7,1%), Білорусь (5,1%) та Польща (4,7%).
Сумарна частка цих восьми країн у вітчизняному експорті перевищує 82%. У січні-вересні 2019 року Україна експортувала жирів та олії на 3331 млн дол. США, що на 3,9% більше минулорічних показників за відповідний період, зазначив Микола Пугачов.
Основним експортним товаром цієї групи є олія соняшникова. Її продали на ринки країн світу на суму 3,0 млрд дол. США – на 0,1 млрд дол. США більше, ніж за дев’ять місяців 2018 року.
Домінуючим покупцем жирів і олій українського виробництва традиційно виступає Індія, яка з 2015 року нарощує обсяги закупівель соняшникової олії. За дев’ять місяців цього року її частка у структурі українського експорту цього виду продукції склала 31,3%, зазначив експерт.
Решта основних країн-імпортерів помітно поступаються їй за вартісними обсягами закупівель: Китай – 15,3%, Нідерланди – 10,1%, Іспанія – 6,1%, Ірак – 5,9%, Італія – 5,8% та Польща – 3,6%.
Сукупно на ці країни припадає близько 78% вартості експорту олій та жирів, зауважив Микола Пугачов.

        Інфоіндустрія
      
