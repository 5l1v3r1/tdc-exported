
# Budak nyaris dihanyut banjir

Published at: **2019-11-03T07:00:20+00:00**

Author: **Ramli Ibrahim**

Original: [HM Online](https://www.hmetro.com.my/utama/2019/11/513455/budak-nyaris-dihanyut-banjir)

SEORANG kanak-kanak perempuan berusia dua tahun nyaris dihanyut arus deras apabila rumahnya di Kampung Tanah Puteh, di sini, dilanda banjir kilat, kelmarin.
Dalam kejadian jam 10 malam, kanak-kanak terbabit sempat diselamatkan ibunya, Norizan Awang, 48, yang mengharungi banjir setinggi 0.5 meter.
Kanak-kanak berkenaan antara mangsa daripada 12 keluarga yang terjejas akibat banjir kilat susulan hujan lebat lebih tiga jam melanda daerah ini.
Difahamkan penempatan itu mula dinaiki air pada jam 8 malam dan surut semula pada jam 2 pagi.
Menceritakan kejadian cemas itu Norizan berkata, kediamannya mula dinaiki air jam 10 malam dan ketika itu dia memindahkan dokumen penting ke tempat selamat.
Katanya, dalam sekelip mata air naik ke paras 0.5 meter dan ketika itu anaknya diletakkan di atas katil di dalam bilik.
“Berikutan itu, saya bergegas menyelamatkan anak perempuan dan ketika itu lima lagi anak yang lain keluar ke tempat selamat.
“Termasuk kejadian ini sudah lima kali rumah kami dilanda banjir kilat sepanjang tahun ini dan mungkin bencana sama berulang lagi sebelum berakhir musim tengkujuh,” katanya.
Sementara itu, Pegawai Angkatan Pertahanan Awam Malaysia (APM) daerah Gua Muasang, Mohd Yusalmi Yusoff berkata, banjir kilat menjejaskan 30 kediaman di tiga penempatan.
Katanya, selain Kampung Tanah Puteh, banjir kilat turut dilaporkan di Kampung Lepan Jaya dan Perumahan Agropolitan Rantau Manis.
Yusalmi berkata, APM mengerahkan seramai 10 anggota ke lokasi bagi membantu memindahkan mangsa terjejas.
