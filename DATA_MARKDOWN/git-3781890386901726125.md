
# หมอระวี พร้อมแจงศาลปม เสรีพิสุทธิ์ ฟ้องหมิ่น

Published at: **2019-11-03T05:20:00+00:00**

Author: ****

Original: [เดลินิวส์](https://www.dailynews.co.th/politics/739777)


        “หมอระวี” ลั่นไม่กังวลพร้อมสู้ชั้นศาล ปม “เสรีพิสุทธิ์” ฟ้องหมิ่น 4 พ.ย.นี้ ยันแสดงความเห็นสุจริต เหน็บเอาเวลาแก้ปัญหาปชช.ดีกว่า
      
เมื่อวันที่ 3 พ.ย. นพ.ระวี มาศฉมาดล เปิดเผยว่า ในวันที่ 4 พ.ย.นี้ ศาลอาญานัดไต่สวนกรณีที่พล.ต.อ.เสรีพิศุทธ์ เตมียาเวส หัวหน้าพรรคเสรีรวมไทยฟ้องหมิ่นประมาทตน จากการแถลงข่าวเข้าร่วมรัฐบาลกับพรรคพลังประชารัฐว่าไปกล่าวหา 7 พรรคฝ่ายค้านไม่จงรักภักดี ซึ่งเป็นการบิดเบือนคำแถลงของตน เพราะไม่ได้มีส่วนไหนที่ระบุถึงพรรคการเมืองใดทั้งสิ้น เพียงแต่ชี้ให้เห็นถึงสภาพการเมืองในขณะนั้นและแสดงจุดยืนว่าจะอยู่ข้างฝ่ายที่ปกป้องรักษาสถาบัน โดยการตัดสินใจร่วมรัฐบาลเกิดจากคณะกรรมการบริหารพรรค ได้ตระเวนขอความเห็นทั่วทั้งประเทศแล้ว “ผมไม่ได้กล่าวหาพรรคการเมืองใดทั้งสิ้น แต่พูดในภาพรวมของสถานการณ์การเมือง เป็นการแสดงความเห็นโดยสุจริต ซึ่งพร้อมที่จะต่อสู้ในชั้นศาล โดยไม่มีความกังวลใด ๆ และเห็นว่าเป็นเรื่องไร้สาระที่พล.ต.อ.เสรีพิศุทธ์นำเรื่องนี้มาฟ้องเป็นคดีรกศาล” น.พ.ระวี กล่าว เมื่อถามว่า เรื่องนี้พลังธรรมใหม่จะฟ้องกลับหรือไม่ นพ.ระวี กล่าวว่า หน้าที่ส.ส.คือการแก้ปัญหาของประเทศ ตนไม่ให้ความสำคัญกับเรื่องไร้สาระแบบนี้ เอาเวลาไปช่วยแก้ไขปัญหาปากท้องประชาชนดีกว่าปล่อยเป็นเรื่องฝ่ายกฎหมายพรรคตัดสินใจว่าจะฟ้องกลับหรือไม่.  
