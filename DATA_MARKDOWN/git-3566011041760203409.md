
# ششمین جشنواره جهادگران علم و فناوری اردبیل برگزار می شود

Published at: **2019-11-07T15:20:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545471.html/%D8%B4%D8%B4%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%AC%D9%87%D8%A7%D8%AF%DA%AF%D8%B1%D8%A7%D9%86-%D8%B9%D9%84%D9%85-%D9%88-%D9%81%D9%86%D8%A7%D9%88%D8%B1%DB%8C-%D8%A7%D8%B1%D8%AF%D8%A8%DB%8C%D9%84-%D8%A8%D8%B1%DA%AF%D8%B2%D8%A7%D8%B1-%D9%85%DB%8C-%D8%B4%D9%88%D8%AF)

مسئول سازمان بسیج علمی، پژوهشی و فناوری استان اردبیل از برگزاری جشنواره جهادگران علم و فناوری در هفته بسیج خبرداد و گفت: این جشنواره با هدف مقابله با فشارهای دشمن برای جلوگیری از پیشرفت علمی کشور، نمایش قدرت و اقتدار چهل سالگی بسیج در جهت حفظ و تداوم ارزش‌ها، گسترش دستاوردهای انقلاب اسلامی برگزار می شود.
به گزارش شبکه اطلاع رسانی راه دانا؛ به نقل از سبلان‌ما، فاضل احدی مسئول سازمان بسیج علمی، پژوهشی و فناوری استان اردبیل ظهر امروز در جمع خبرنگاران به تشریح روند اجرائیات ششمین جشنواره جهادگران علم و فناوری اردبیل پرداخت و گفت:ششمین جشنواره جهادگران علم و فناوری به همراه دستاوردهای ۴۰ سالگی بسیج در عرصه علم و پژوهش با حضور نخبگان، مخترعان، مقامات استانی و اقشار بسیج استان، در سالن ولایت برگزار می‌شود.
وی به اهداف این جشنواره اشاره کرد و گفت: جشنواره جهادگران علم و فناوری با هدف مقابله با فشارهای دشمن برای جلوگیری از پیشرفت علمی کشور، نمایش قدرت و اقتدار چهل سالگی بسیج در جهت حفظ و تداوم ارزش‌ها، گسترش دستاوردهای انقلاب اسلامی و ترویج فرهنگ جهاد علمی و روح امید و نشاط در بین جوانان کشور طرح ریزی شده‌است.
مسئول سازمان بسیج علمی، پژوهشی و فناوری استان اردبیل با بیان اینکه برگزاری چنین جشنواره‌ هایی روحیه خودباوری علمی را در بین اقشار مختلف به‌ویژه بسیجیان تقویت نموده و شأن و منزلت اجتماعی بسیج را ارتقاء می‌بخشد و همچنین این کار موجب الگوسازی در بین آحاد جامعه به‌خصوص جوانان می‌شود.
وی نخبگان را سرمایه‌های ارزشمند جامعه معرفی کرد و گفت: استان اردبیل با داشتن نخبگان توانمند بستر مناسبی برای پیشرفت و توسعه دارد و باید با توجه‌به این قشر مهم برای شکوفایی استعدادها و توانمندی‌های آن‌ها تلاش نماید.
احدی با بیان این که جشنواره جهادگران علم و فناوری هر ساله همزمان با هفته بسیج برگزار می‌شود، گفت: سال گذشته جشنواره با همکاری کارگروه مخترعان بسیج علمی استان اردبیل و با هدف بهره‌گیری از توانمندی‌های نخبگان اجرا شد و امسال هم فعالیت‌های اجرایی جشنواره به قشر مخترعان محول شده است.
وی با بیان اینکه در این جشنواره از منتخبان اقشار دانشور بسیج و مخترعان نمونه براساس تصمیم داوران و با توجه‌به امتیازات کسب شده، تقدیر می‌شود، گفت: ششمین دوره جشنواره جهادگران علم و فناوری استان اردبیل ۴ آذر ماه در سالن ولایت به همراه نمایشگاهی از دستاوردهای ۴۰ سالگی بسیج در عرصه علم و فناوری برگزار می شود.
انتهای پیام/ج
