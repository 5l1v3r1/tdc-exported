
# FOTO: Krematorium se na Dušičky otevřelo veřejnosti. Žeh návštěvníky fascinoval

Published at: **2019-11-04T16:22:00+00:00**

Author: **Petr Vaňous**

Original: [Deník.cz](https://www.denik.cz/regiony/krematorium-se-na-dusicky-otevrelo-verejnosti-zeh-navstevniky-fascinoval-20191104.html)

Mezi návštěvníky, kteří se při dni otevřených dveří podívali do ikonického prostoru, jenž po celém světě proslavil film Juraje Herze Spalovač mrtvol, byli i tací, kteří na tričku měli podobiznu samotného Karla Kopfrkingla v podání Rudolfa Hrušínského. Jeho duch je ještě v katakombách krematoria cítit u starých pecí, které své poslání přestaly plnit v polovině devadesátých let minulého století.
Kromě pecí se lidem otevřela i místnost, kde dochází k převlékání nebožtíků. Nejvíce však návštěvníky zajímal samotný způsob žehu, který se tam uskutečňuje v nových plynových pecích.
„Hlavně je zajímá, zda se nebožtík při kremaci nějak hýbe. Občas se stane, že si v peci sedne nebo rozpaží vlivem smršťování tkání ruky,“ nechal se slyšet novodobý „spalovač mrtvol“ Filip Kmoch s tím, že spalují při teplotách mezi 1000 a 1100 stupňů Celsia. Samotný žeh trvá průměrně 70 minut.
