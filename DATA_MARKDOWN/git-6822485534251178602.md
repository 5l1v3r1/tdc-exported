
# ربیعی: برخی کشورها نشانه‌های غلط به مردم عراق می‌دهند/ توضیح درباره نامه روحانی به پادشاه عربستان

Published at: **2019-11-04T14:06:00+00:00**

Author: ****

Original: [جامعه خبری تحلیلی الف](https://www.alef.ir/news/3980813110.html)

سخنگوی دولت گفت: تظاهرکنندگان عراقی خواستار اصلاحات اقتصادی هستند و دولت عراق هم پاسخگوست، اما برخی کشورهای منطقه به‌دنبال دادن نشانه‌های غلط به مردم هستند.
به گزارش فارس، علی ربیعی سخنگوی دولت، ظهر امروز در نشست خبری با حضور خبرنگاران ضمن گرامیداشت 13 آبان روز ملی مبارزه با استکبار جهانی گفت: ما 13 آبان های متعدد داریم، از 13 آبان 43 تا 13 آبان 57 و58 تا 13 آبان 96 که آمریکا تحریم های خود را علیه ما آغاز کرد. 
وی ادامه داد: این تحریم کاپیتولاسیون جدید برای ما محسوب می شود.
ربیعی تاکید کرد: 13 آبان از چند جهت برای ما و برای امروز و نسل آینده اهمیتی تاریخی دارد.
وی بیان داشت مناسبت های تاریخی در طول زمان معنای عمیق‌تری را به نمایش می گذارند. این یک رخدادی است که عقبه معین در تاریخ ما دارد. 13 آبان تاریخی ما از سخنرانی استکبار ستیزانه امام خمینی علیه کاپیتولاسیون و برای استقلال و غرور ایرانی آغاز می شود و در دوران مدرن به دور جدید فشارهای آمریکا بر ملت ایران باز می گردد که  این بار هم در 13 آبان 96 ما را تحریم کرد و این تحریم ها کاپیتولاسیون جدید و مدرن است. حجت ما برای روز 13 آبان، که روز مبارزه با استکبار است، کودتای 28 مرداد است، جنبش دانش آموزی و جنبش دانشجویی است، سالها کمک های نظامی به صدام در هشت سال جنگ تحمیلی است، در ساقط کردن هواپیمای مسافربری ما و کشتار مردم بیگناه است، در کارشکنی و اعمال فشار های غیرانسانی و غیربشری به ملت ایران است.
وی اظهار داشت: 13 آبان نمادی از دهها سال ظلم و جنایت یک دولت زورگو بر ملتی حق طلب و با عزت است. عزتی که آمریکایی ها می خواستند با کاپیتولاسیون آن را له کنند و همین سبب شد تا اولین فریادهای استکبار ستیزی از سوی امام خمینی علیه واشنگتن و رژیم وابسته به آن در ایران بلند شود. تصور آمریکایی ها  در آن روز این بود که یک ملت استثنایی هستند و این حق را دارند که در هر جایی از دنیا دستم به ظلم و ستم بزنند و هیچ سیستم قضایی جز کشور خودشان هم حق محاکمه آنها را نداشته باشد. مشکل اصلی آمریکا هنوز هم همین حس استثناپنداری، خودبرتربینی مستکبرانه و خودستایانه امریکایی است که تا امروز هم ادامه داشته است. امروز شکل دیگری از همان کاپیتولاسیون را شاهد هستیم.
ربیعی گفت: عمده اقدامات اخیر واشنگتن در خروج از توافقات بین المللی از جمله برجام و زیرپا گذشتن حقوق ملت ها و دولت های جهان ناشی از همین احساس است که تا به امروز ادامه داشته و به طرز حیرت انگیزی دولت آمریکا به خود اجازه می دهد قوانین بین الملل را زیر پا بگذارد و بدترین جنایت ها را علیه ملت ها بدون بیم از پیگرد بین المللی مرتکب شود.
سخنگوی دولت خاطر نشان کرد: جنبش دانشجویی ایرانی زخم خورده و رنجور از همین خوی استکباری آمریکا بود که احساسات انقلابی خود را بروز دارد و آنچه در آن روزها گذشته هنوز مورد استناد آنها است، اما هرگز به جامعه و افکار عمومی خود توضیح نمی دهد که علل و ریشه های این اقدام در رفتارهای خود آمریکا بوده است.
ربیعی اظهار داشت: آمریکا همزمان در آستانه ۱۳ آبان مدعی شده است: "چهلمین سالگرد ۱۳ آبان یادآور رفتار بدخواهانه رژیم ایران است" به واقع چه کسی رفتار بدخواهانه دارد؟ آن که تحریم غذایی و دارویی و محدود سازی حق زندگی و حق معطوف به سلامت شهروندان ایرانی را به یک ابزار جنگی و تروریستی به منظور شوراندن ملت و کشاندن تحریم زدگان به براندازی تبدیل کرده یا آن ملت که به دفاع از حق زندگی و حق صلح مقاومت ملی خود را به پیش می برد؟
وی با تاکید بر اینکه 13 آبان 57 مرحله نوینی در اعتلای انقلاب اسلامی ما بود، بیان داشت: در چنین روزی رژیم دیکتاتوری شاه با گشودن آتش به روی تظاهرکنندگان که عمدتا دارای ترکیب جوان و دانش آموزی بودند یک بار ماهیت خود را آشکار کرد. در آن ایام، جنبش انقلابی و اسلامی مردم ایران در مرحله پیشرفت خود بخشی از اقشار جامعه را وارد گردونه خود کرد. دانش آموزی شدن 57 به طور نمادین حکایت از فراگیر شدن انقلاب از یکسو، و آینده داری انقلاب از سوی دیگر داشت. 
وی تاکید کرد: حضور پرتعداد عنصر دانش اموز یعنی اینکه اینده از ان نهضت اسلامی است. متاسفانه ما امروز در انتقال حافظه تاریخی به نسل های جدید دچار چالش های فراوانی هستیم.
ربیعی تصریح کرد: زیرا مسئله ضرورت مقاومت در مقابل زورگویی ها و قلدری ها امریکا به طور صحیح و مستدل به نسل های جدید منتقل نشده است. شما ملاحظه فرمودید که رهبر معظم انقلاب دیروز با چه دقتی سعی داشتند مستدل بودن موضع مقاومت بر ضد زورگویی های امریکا را برای نسل جدید توضیح دهند. آری، قضیه 13 آبان از 13 آبان 57 یا 58 شروع نشده  از 28 مرداد سال 1321 و از زمان سرنگونی مرحوم محمد مصدق به مثابه تنها دولت منتخب و دموکراتیک در دوران پس از مشروطه شروع شده است.
سخنگوی دولت خاطر نشان کرد: امروز اسناد تازه منتشر شده آن کودتای ننگین ابعاد جدیدی از آن جنایت تاریخی بر ضد آرمان های مشروطه خواهی ملت ایران را به اثبات می رساند. 
وی گفت: کارنامه عملکرد آمریکا در منطقه ما نشان می دهد که آمریکا برای هیچ کشوری دموکراسی نیاورده است. مردم ما دموکراسی در پای صندوق های رای و در جریان یک مبارزه پیگیر علیه یک نظام دیکتاتوری به کف آورده اند. از 13 آبان برای ما چه چیزی مانده است؟ ما باید در هر دوران به این پرسش پاسخ جدید بدهیم.
سخنگوی دولت تصریح کرد: ما نباید 13 آبان را تبدیل به یک مناسک کنیم. ما نباید برچسب «آمریکایی» را برای طرد و حذف دیگری به کار ببریم که اگر چنین کنیم در حق نسل های جدید جفا کرده ایم و یک خیانت بزرگ برای انتقال تجربه و حافظه تاریخی به نسل جدید کرده ایم. 
ربیعی اظهار داشت: آن‌ها که شور انقلابی آن سالهای حماسی را به خاطر می آورند، می توانند گواهی بدهند که این مقاومت بزرگ ملی یک مبارزه فراگیر بود و همه اقشار با همه سلایق و با همه گرایش ها و مکتب های فکری را شامل می شد. 
وی گفت: امروز برای مقابله با دور جدید تحریم های امریکا علیه ملت در 13 آبان 96 که آن را به تسلیم شدن ایران تعبیر می کنند و همان کاپیتولاسیون مدرن است، همه اقشار جامعه پای کار مبارزه با تحریم های ظالمانه آمریکا علیه ملت ایران بیایند و پایمردی کنند. امروز مقاومت در مقابل زورگویی آمریکا یعنی تلاش «همه با هم و عموم ملی برای شکستن تحریم و به گوشه رینگ بردن آمریکا،  یعنی دفاع از زندگی مردم یعنی افزایش سطح تاب آوری جامعه در مقابل تحریم.
دستیار رییس جمهور در امور اجتماعی خاطر نشان کرد: امروز هم به آن ظرفیت عظیم نیاز داریم و باید در این مسیر ایجاد هم افزایی و همگرایی کنیم نه واگرایی. روز 13 آبان باید به مثابه روز وحدت ملی درمقابله با زورگویی ها و یکجانبه گرایی ها و روز وحدت کلمه همه آحاد جامعه در «نه» گفتن به خواسته های نامشروع آمریکا از ملت ایران باشد و در این مسیر همه ملت ایران و مسئولین با یکدیگر هم قول و هم نظر هستند.
سخنگوی دولت اظهار داشت: کارنامه امریکا در منطقه ما نشان می‌دهد که آمریکا برای هیچ کشوری دموکراسی نیاورده است. آمریکا برای هیچ کشوری توسعه و امنیت به ارمغان نیاورده است.
وی بیان داشت: امروز با دور جدید تحریم‌ها همه اقشار جامعه باید پای کار مبارزه با دشمن باشند. امروز نیازمند همدلی هستیم؛ روز 13 آبان باید روز وحدت و همدلی جامعه باشد روز مقاومت در برابر تحریم‌های امریکا باشد.
ربیعی در مورد نامه روحانی به پادشاه عربستان گفت: بله، رییس جمهور محترم نامه‌هایی ارسال کرده‌اند؛ اساس نامه‌ها صلح و ثبات منطقه بوده است؛ ما معتقدیم دو جانبه‌های متعددی می تواند در منطقه شکل گیرد و فشارهای آمریکا نباید باعث دوری همسایگان شود.
وی بیان داشت: کشورهای منطقه منافع عمیقی در این منطقه دارند. کشورهای خارج از این منطقه، حتی ابرقدرتی مانند آمریکا، براساس منافع خود در این منطقه فعالیت می کنند و اگر منافعش ایجاب نکند، منطقه را ترک خواهند کرد. همانطور که دیدیم حتی به قوم مظلوم کرد هم وفا نکردند و زمانی آن ها را در جهت منافع خود به کار گرفت و زمانی هم در برابر دشمن رهایشان کردند.فکر می کنیم که حتی بازار کشورهای منطقه، در حدی است که بتواند اقتصاد همین کشورها را پویا و فعال کند.
ربیعی در مورد واردات گندم گفت: امسال 14 و نیم میلیون تن تولید گندم داشتیم.  مصرف گندم ما با احتساب همه مصارف مجموعه اش به 13 و نیم میلیون تن می رسد و یک میلیون تن اضافه تولید داشتیم. یکی از سیاست های اصلی دولت خودکفایی گندم بود که ایجاد شد.
سخنگوی دولت تصریح کرد: خوشبختانه طبق گزارشی که روز گذشته ارائه شد ما در برنج هم امسال تولیداتمان رو به افزایش بوده است و به اعتقاد ما یکی از سیاست های اصلی که دکتر روحانی اتخاذ کرد خودکفایی گندم بود که فراموش شده بود. ما قطعا به واردات گندم برای مصرف روزمره مردم باز نمی‌گردیم.
وی ادامه داد: بحث ما ذخایر استراتژیک و پر شدن این ذخایر بوده است و اعتقاد داریم اگر اجازه‌ای داده شد به وزارتخانه ها، که تصمیم بگیرند در صورت لزوم واردات را صورت بدهند، برای داشتن ذخایر استراتژیک است ولی قطعا ما در زمینه گندم خودکفا هستیم.
سخنگوی دولت اظهار داشت: در مساله خرید تضمینی گندم که یک امر اجرایی و مربوط به اداره امور اقتصادی کشور است. دولت عهده‌دار امور اجرایی کشور است و جز اختیارات و صلاحیت‌ها و مسئولیت‌های قوه مجریه است که با کار کارشناسی این تصمیم را اتخاذ می‌کند.
ربیعی گفت: دولت از این قبیل نظرات استقبال می‌کند و در صورتی که از دستگاه‌های ذیربط همانند جهادکشاورزی، سازمان برنامه و دستگاه‌های مختلف پرسشی در این خصوص صورت بگیرد، تحلیل‌ها و آنچه که به قیمت می‌رساند برای یک تصمیم، آن را اعلام می‌کنیم.
ربیعی یادآور شد: ما در یک تصمیم‌گیری همانند تصمیم‌گیری اقتصادی باید همه جوانب را ببینیم. از یارانه‌هایی که به نهاده ها داده می‌شود تا قیمت نان، در این زنجیره باید دیده بشود. همانطور که در تصمیمات قضایی هم جوانب مختلف یک تصمیم حتما مورد ملاحظه است.من اخیرا اظهاراتی را نیز درخصوص خودکفایی مشاهده کرده‌ام. با قطعیت اعلام می‌کنم که تولید ما در این زمینه بیش از مصرف ما است.
وی درباره اقدامات دولت در زمینه حل مشکل مسکن خاطرنشان کرد: ۵ وزارت خانه و سازمان برای ساخت مسکن کارکنان تفاهم‌نامه امضا کردند. ۱۵ آبان روز رونمایی و آغاز ثبت نام مسکن کارکنان خواهد بود
سخنگوی دولت اظهار داشت: 10 استان برای طرح ملی مسکن انتخاب شدند. مسکن دهک های یک و دو توسط سازمان‌های حمایتی دنبال می‌شود. نرخ تسهیلات اقشار در گروه های هدف، ارزان قیمت است و پروانه ساختمان هم رایگان است. این طرح با مشارکت همه دستگاه ها دنبال می شود که متناسب با هر پروژه حمایت های لازم صورت می گیرد.
وی درباره حمله به کنسولگری ایران در کربلا گفت: عراق از جنبه‌های مختلف برای ما حائز اهمیت است، چرا که سرنوشت هر دو کشور از نظر فرهنگی و دیرینه با هم مرتبط است.
ربیعی اظهار داشت: تظاهرکنندگان خواستار اصلاحات اقتصادی هستند و دولت عراق هم پاسخگو بوده است. در این میان شواهد اطلاعاتی نشان می‌دهد آمریکا و رژیم صهیونیستی و برخی کشورهای منطقه عملیات روانی در پیش گرفته‌اند و به‌دنبال دادن نشانه‌های غلط به مردم هستند.
ربیعی گفت: تراز تجاری کشور سال ۱۳۹۱، ۱۱ هزار و ۹۳۳ میلیون دلار منفی بوده که سال ۱۳۹۷ با یک هزار  ۶۹۸ میلیون دلار، مثبت شده است، در سال ۹۶ یک تکانه داشتیم و در سال ۹۴ و ۹۵ هم تراز تجاری ما مثبت بود.
وی بیان داشت: خود این آمار نشان می دهد که دولت برای حل مشکلات، معیشت و زندگی مردم ایستاده است؛ تولید داخلی به اشتغال زیاد گره خورده است، وارادات کالای مصرفی ما ۳۱.۲ درصد در این مدت کاهش داشته است.با آمارهایی که از ستاد مبارزه با قاچاق دریافت کردیم، ۲ میلیارد دلار کاهش قاچاق کالا داشتیم. قاچاق کالا مرهون زحمت های نیروی انتظامی، وزارت کشور و دستگاه های مختلف است و همچنین سیاست های درست اقتصادی که با قاچاق کالا مقابله کند؛ اینها اقدامات خوبی بوده است، یک هزار و ۵۲۴ قلم کالا را از تعرفه ها خارج کردیم، فکر می کنم این عملکرد قابل دفاع بوده است.
سخنگوی دولت گفت: بعد از فشار تحریم، حتی دانشجوی ایرانی در یک کشور مسلمان خارجی به خاطر تحریم ها تحت فشار است، در این فشارها در اقلام کشاورزی خودکفا می شویم، در حوزه دارو روز به روز وضعیت ما بهتر می شود، واردات ما رو به کاهش است؛ فقط قسمت های منفی ناشی از فشار تحریم، از جمله تورم، خروج پول نفت از اقتصاد ایران تا عدم تعادل در بازار ارز، اتفاقاتی است که دولت با آنها مواجه بوده است.
ربیعی  اظهار داشت: اگر هر کس دیگری که مدعی است در این موقعیت قرار داشت، حتما وضعیت بدتر از شرابط کنونی بود، این دولت با تدبیر خود در ۵ سال رشد مثبت ۱۲ درصدی را تجربه کرد و دولتِ رشد منفی نبود، منهای تحریم که ما آن را هزینه عزت و استقلال ملت ایران می دانیم و دولت پای آن ایستاده است، اما دولت اعتقاد ندارد که ما فقط باید در تحریم زندگی کنیم. ما با اتکا به توان داخلی، و پیروی از منویات رهبری، دولت روز به روز وضع بهتری را تجربه می کند.
ربیعی درباره اصلاح قیمت حامل‌های انرژی خاطر نشان کرد: هنوز سناریو‌های مختلف را در این خصوص در دولت مطرح بوده که به نتیجه مشخص نرسیده‌ایم. در این سناریوهای ما سعی کردیم نظر اقتصاددانان، کارشناسان حتی جامعه شناسان را نیز دریافت کنیم. این موضوع در مراحل و دوره‌های مختلف نیز مطرح بوده است. کارشناسان اقتصادی و اجتماعی نیز در این زمینه دیدگاه‌های متنوعی داشتند که سازمان مدیریت برنامه ریزی و وزارتخانه‌های اقتصاد از آنها بهره گرفتند.
ربیعی بیان کرد: چند سناریو برای اصلاح قیمت مطرح شده است. اما امروز اعلام می‌کنم هنوز تصمیم نهایی درباره انتخاب یکی از این سناریوها، اتخاذ نشده است. و آنچه که در این خصوص مشخص شده را اعلام می‌کنم.  
وی ادامه داد: بنابر نظر رئیس جمهوری، هرگونه منابع حاصله از تغییرات قیمت با هدف عادلانه کردن توزیع منابع عمومی و در جهت کاهش فاصله طبقاتی به کار گرفته خواهد شد. تاکید می‌کنم هیچ از درآمدها به خزانه برای بودجه و مصارف دولتی هزینه نخواهد شد و ریالی از درآمدها به خزانه برای بودجه و مصارف دولتی نخواهد رفت.
سخنگوی دولت تصریح کرد: آنچه که از این منابع به دست خواهد آمد و با تاکید هم این موضوع را اعلام می‌کنم، این است که به سمت اقشاری که سهم کمتری از ثروت ملی را در اختیار دارند مانند حقوق‌بگیران ثابت، افراد با درآمد ثابت، کارگران، بازنشستگان کارمندان، گروه‌های هدف معین شده، بخش‌های کم‌برخوردار، منتهی به شکل هوشمند توزیع خواهد شد.
ربیعی بیان داشت: مطالعات ما تا امروز نشان می‌دهد که مشمولین ما حدود ۷ دهک خواهند بود. این طرح، طرح حمایت اجتماعی و معیشتی است که در مقابل تکانه‌های تورمی تحریم، اطمینان از امنیت قضایی و بهبود معیشت مردم است که صورت می‌پذیرد.  
وی اضافه کرد: بنابر این تا به امروز هیچ سناریویی به صورت قطعی مشخص نشده و تصمیمی قطعی نیز اتخاذ نشده است. منتهی همانطور که رئیس‌جمهوری نیز پیش از این اعلام کردند در صورت هرگونه تصمیم، درآمد حاصله‌ای که به ذکر شد، هزینه خواهد شد.
