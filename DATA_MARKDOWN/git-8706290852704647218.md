
# Οι χρυσές business του Κριστιάνο Ρονάλντο - Ξενοδοχεία, καρότα και μεταμοσχεύσεις μαλλιών

Published at: **2019-11-05T11:36:00+00:00**

Author: ****

Original: [enikos.gr](http://www.enikos.gr/sports/682377/oi-chryses-business-tou-kristiano-ronalnto-xenodocheia-karota-kai)

Ο Κριστιάνο Ρονάλντο πρωταγωνιστεί εντός και εκτός γηπέδων, δείχνοντας ότι εκτός από κορυφαίος ποδοσφαιριστής είναι εξαιρετικός επιχειρηματίας.
Η ιταλική εφημερίδα Corriere della Sera, παρουσίασε την επενδυτική εικόνα του Πορτογάλου επιθετικού της Γιουβέντους, αναλύοντας τα στοιχεία της CRS Holding, της εταιρείας του Λουξεμβούργου με την οποία ο CR7 διαχειρίζεται τις επενδύσεις του και η οποία πρόσφατα κατέθεσε τον προϋπολογισμό του 2018, με κέρδος 86.000 ευρώ.
Η εταιρεία χαρτοφυλακίου, η οποία μέχρι πριν από λίγα χρόνια ήταν στον έλεγχο ενός «τραστ» και τώρα ελέγχεται άμεσα από τον Ρονάλντο, έχει αναταξινομηθεί και τα 9 εκατομμύρια χρέη έχουν εξαφανιστεί.
Στο χαρτοφυλάκιο του Ρονάλντο, ξεχωρίζουν οι δύο κοινοπραξίες με τον πορτογαλικό όμιλο ξενοδοχείων «Pestana». Το Pestana CR7 Lifestyle έχει ήδη ανοίξει δύο ξενοδοχεία στη Λισαβόνα και τη Μαδέρα, με επόμενους στόχους το Μαρακές, τη Νέα Υόρκη, τη Μαδρίτη και το Παρίσι.
Από τα ξενοδοχεία στις πολεμικές τέχνες, αφού η εταιρεία έχει επίσης συμμετοχή στο «UFC Co Investment Holdco», το οποίο ελέγχει το UFC, το Ultimate Fighting Championship, τον σημαντικότερο οργανισμό στον κόσμο των μεικτών πολεμικών τεχνών.
Ένας κόσμος στον οποίο μπήκε ο Ρονάλντο, όπως και άλλα αστέρια του θεάματος και του αθλητισμού, όπως ο Σιλβέστερ Σταλόνε, οι αδελφές Σερένα και Βένους Ουίλιαμς, η Μαρία Σαράποβα και ο Μπεν Άφλεκ.
Επίσης, μεταξύ άλλων, ο διάσημος Πορτογάλος έχει επίσης επενδύσει στα… καρότα του 52-Fresh Unipessoal. Συγκεκριμένα έχει επενδύσει 50 εκατομμύρια ευρώ για την καλλιέργεια και πώληση καρότων με τη μορφή συσκευασμένων σνακ, ένα χαρτοφυλάκιο στο οποίο ο Ρονάλντο είναι ο δεύτερος μεγαλύτερος μέτοχος με ποσοστό 10%. Η έδρα μεταφέρθηκε από το Λουξεμβούργο στο CR7 Unipessoal, στη Μαδέρα.
Μεταξύ των άλλων μετόχων, με λίγες μετοχές, είναι ο Λουίζ Μιγκέλ Γκρόσο Κορέιρα, ανιψιός του μάνατζερ του Ρονάλντο, Ζόρζε Μέντες, ο τραπεζικός σύμβουλος Μπέρτραντ Φακόν (πρώην Credit Suisse First Boston), ο Αμερικανός διευθυντής, Κέβιν Σεθ,του Edgewood Fund και ο Φάντι Λάχαμ, πρώην τραπεζίτης της Credit Suisse, τώρα στο γραφείο της αυστραλιανής τράπεζας Macquire στο Παρίσι.
Επίσης, μέσω του CR7 Unipessoa, ο Ρόναλντο έχει το 50% της κλινικής μεταμόσχευσης μαλλιών Insparya στη Μαδρίτη, του ομίλου Saude Viavel, με πάνω από 35 χιλιάδες μεταμοσχεύσεις μαλλιών σε μια δεκαετία, με κύκλο εργασιών πλέον των 100 εκατομμυρίων ευρώ.
Πηγή: ΑΠΕ- ΜΠΕ
