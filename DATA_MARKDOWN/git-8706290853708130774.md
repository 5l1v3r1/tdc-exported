
# Χαρίτσης: Ακούσαμε τον Πρωθυπουργό να ψεύδεται ενώπιον της Βουλής - Αδιάψευστος μάρτυρας τα βίντεο

Published at: **2019-11-01T14:36:00+00:00**

Author: ****

Original: [enikos.gr](http://www.enikos.gr/politics/681637/charitsis-akousame-chthes-ton-prothypourgo-na-psevdetai-enopion-t)

"Ο Αλέξης Τσίπρας κάλεσε τον κ. Μητσοτάκη να δώσει εξηγήσεις για τις πρόσφατες δηλώσεις του κυβερνητικού εκπροσώπου, τόσο περί συμψηφισμού του προσφυγικού με τις τουρκικές προκλήσεις στο Αιγαίο και την ΑΟΖ όσο και περί αυξημένης πιθανότητας θανατηφόρων ατυχημάτων στο Αιγαίο" δήλωσε ο εκπρόσωπος Τύπου του ΣΥΡΙΖΑ Αλέξης Χαρίτσης, μιλώντας στο Κανάλι 1.
“Αλίμονο αν η χώρα μας μπει σε αυτή τη λογική. Δυστυχώς ακούσαμε χθες τον Πρωθυπουργό να ψεύδεται ενώπιον της Βουλής για τις δηλώσεις του κ. Πέτσα, αλλά τα βίντεο είναι αδιάψευστος μάρτυρας”, τόνισε.
“Είχαμε ήδη ζητήσει διευκρινίσεις από την περασμένη εβδομάδα, αφού αυξημένες περιπολίες θα έπρεπε κανονικά να σημαίνουν αυξημένες διασώσεις”, δήλωσε χαρακτηριστικά.
“Το προσφυγικό δεν αντιμετωπίζεται με επικοινωνιακές κορώνες ή λογικές καταστολής”, διεμήνυσε.
Καλώντας την κυβέρνηση να προχωρήσει “στη διεθνοποίηση του θέματος, όπως ακριβώς είχε κάνει η κυβέρνηση του ΣΥΡΙΖΑ”, υποστήριξε πως “απαιτείται ένα ολοκληρωμένο σχέδιο για την κατανομή των προσφύγων στην Ελλάδα και την αποσυμφόρηση των νησιών μας”.
Επανέλαβε ότι διεθνείς οργανισμοί και οργανώσεις περιγράφουν με μελανά χρώματα τη στάση της κυβέρνησης ΝΔ στο προσφυγικό και έχουν αποδοκιμάσει το ψηφισθέν σχέδιο νόμου, αφού αντίκειται στο διεθνές δίκαιο και καταστρατηγεί συγκεκριμένες δεσμεύσεις που έχει αναλάβει η χώρα.
“Το νομοσχέδιο για το άσυλο είναι ιδεοληπτικό, γιατί καταστρέφει το αναφαίρετο δικαίωμα των προσφύγων να ζητούν άσυλο”, σημείωσε.
