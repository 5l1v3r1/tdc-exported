
# صباغیان: وزیر خارجه با ترک کردن جلسه به مجلس توهین کرد

Published at: **2019-11-03T17:24:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619676/%D8%B5%D8%A8%D8%A7%D8%BA%DB%8C%D8%A7%D9%86-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A8%D8%A7-%D8%AA%D8%B1%DA%A9-%DA%A9%D8%B1%D8%AF%D9%86-%D8%AC%D9%84%D8%B3%D9%87-%D8%A8%D9%87-%D9%85%D8%AC%D9%84%D8%B3-%D8%AA%D9%88%D9%87%DB%8C%D9%86-%DA%A9%D8%B1%D8%AF)


        نماینده مردم مهریز و بافق در مجلس شورای اسلامی تاکید کرد که رفتار وزیر امور خارجه در ترک زودهنگام مجلس برای حضور در جلسه شورای عالی امنیت ملی اشتباه بوده و هیئت رئیسه باید این موضوع را دنبال کند.
      

        آفتاب‌‌نیوز :
      
محمد رضا صباغیان در اخطاری در پایان جلسه علنی امروز مجلس شورای اسلامی بیان کرد: امروز در جریان بررسی سوال آقای ابطحی از وزیر امور خارجه شاهد بودیم که جایگاه مجلس تضعیف شد. امروز شاهد بودیم وزیر امور خارجه که منتخب نمایندگان مردم است برای شرکت در جلسه شورای عالی امنیت ملی پس از پایان صحبت‌های خود مجلس را ترک کرد.
وی در ادامه اظهار کرد: چرا هیئت رئیسه مجلس اجازه داد تا حقوق نمایندگان تضعیف شود. سوال از وزرا حق نمایندگان است و آقای ظریف باید تا پایان سوال در جلسه حضور می‌یافتند. هیئت رئیسه نباید اجازه خروج به وزیر امور خارجه را می‌داد.
نماینده مردم مهریز و بافق در مجلس شورای اسلامی تصریح کرد: امروز حقوق یک جناح خاص صرفا تضعیف نشد بلکه حقوق نمایندگان تضعیف شد. اگر این اتفاق در زمان شاه رخ می‌داد و یک وزیر مجلس را این گونه ترک می‌کرد چه نگاهی نسبت به این ماجرا بود. هیئت رئیسه باید این موضوع را پیگیری کند.
