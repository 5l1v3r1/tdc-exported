
# FC Cardiff City musí zaplatiť splátku za prestup zosnulého Emiliana Salu, inak mu hrozí trest

Published at: **2019-11-04T17:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88673)

4.11.2019 (Webnoviny.sk) – Medzinárodná futbalová federácia (FIFA) varovala FC Cardiff City, že mu hrozí zákaz transferov na tri prestupové obdobia. Klub ešte v minulej sezóne účinkujúci v anglickej Premier League musí zaplatiť 6 miliónov eur francúzskemu FC Nantes ako prvú splátku za Emiliana Salu.
O hrozbe, ktorej čelí Cardiff, v pondelok informovala FIFA v rozsudku sporu ohľadom transferu argentínskeho útočníka. Ten prišiel o život pri januárovej leteckej havárii, stalo sa tak ešte predtým, ako stihol nastúpiť za svoj nový tím.
Waleský klub sa voči verdiktu FIFA môže odvolať na Športový arbitrážny súd (CAS). V prípade, že sa tak stane, Cardiffu až do definitívneho rozhodnutia CAS prestane plynúť 45-dňová lehota na zaplatenie splátky. Vynesenie rozhodnutia by mohlo trvať až rok.
Argentínsky útočník Emiliano Sala bol na palube súkromného lietadla PA-46 Malibu, ktoré 21. januára 2019 odletelo z francúzskeho Nantes a smerovalo do waleského Cardiffu, kde niekoľko dní predtým podpísal kontrakt s tamojším účastníkom anglickej Premier League – tímom City.
Pri ostrove Guernsey stroj zmizol z radarov a našli ho až o necelé tri týždne pod morskou hladinou v hĺbke 63 metrov. Podľa FIFA o pár hodín skôr dostala dokument od Waleskej futbalovej federácie na skompletizovanie hráčovej registrácie z Francúzska.
Viac k témam: Cardiff City FC, FC Nantes, FIFA, Premier League, Športový arbitrážny súd (CAS)Zdroj: Webnoviny.sk – FC Cardiff City musí zaplatiť splátku za prestup zosnulého Emiliana Salu, inak mu hrozí trest © SITA Všetky práva vyhradené.
