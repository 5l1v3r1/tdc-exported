
# İngiliz çelik şirketi British Steel'e Çinliler talip oldu

Published at: **2019-11-07T13:16:13+00:00**

Author: **Euronews **

Original: [euronews](https://tr.euronews.com/2019/11/07/oyak-ilgilendigi-ingiliz-celik-sirketi-british-steel-e-cinliler-talip-oldu-erdemir-ataer)

Ordu Yardımlaşma Kurumu'na (OYAK) ait Ataer Holding'in satın alma yönündeki ilgisini kaybetmesi üzerine British Steel'e talip olan Çinli Jingye Grubu'nın adı öne çıktı. İflas eden İngiliz çelik üreticisi şirketin satışıyla ilgili Jingye Grubu ile önümüzdeki hafta başı itibariyle presipte bir anlaşmaya varılabileceği belirtiliyor.
Ataer Holding, British Steel'e bağlı son iki demir-çelik tesisinden birini satın almak üzere ağustos ayında vardığı ön anlaşmanın ardından pazarlıklar yürütüyordu. Türkiye'nin en büyük emeklilik fonu olan OYAK'ın sahibi olduğu Ataer Holding İngiliz hükümetinin tercih ettiği aday olarak son 10 haftadır münhasır inceleme hakkıyla hareket etmesine karşın ekim ayı sonu itibariyle bir teklif sunmadı.
İngiliz basınında Ataer Holding'in çelik şirketini satın almak için 70 milyon sterlin önerdiği ve 900 milyon sterlinlik yatırım sözü verdiği bildiriliyor.
Ataer Holding'in geri atmasına gerekçe olarak şirket tedarikçileriyle mal ve hizmet alımında fiyat indirimi uygulanması konusundaki zorluklar gösterildi. Ancak İngiliz hükümetinin desteğini alan Ataer Holding'e tanınan sürenin dolmasına kısa bir süre kala OYAK'la ilgili sendikalar ve bazı milletvekillerinden olumsuz açıklamalar geldi.
OYAK'ın Türk ordusuyla yakın bağlantısına ve Türkiye'nin en büyük çelik üreticisi olan Erdemir'in yüzde 49 hissedarı olmasına dikkat çekilen bazı haber, rapor ve açıklamalarda satışın gerçekleşmesi halinde British Steel'de üretilen çeliğin Türkiye'nin Barış Pınarı Harekatı gibi askeri operasyonlarında kullanılabileceğine dair endişelerin olduğu ifade edildi. Sendikalar ise OYAK'ın ortağı olduğu otomobil firması Renault'da yaşanan işçi haklarına dair sorunları öne çıkardı.
Bazı İngiliz kaynaklar ise önceliklerinin şirketin kurtarılması olduğuna dikkat çekiyor. Şirketin satışı, şirketin bünyesinde istihdam ettiği 4 binden fazla kişinin yanı sıra, endüstriye arz sağlayan üretim zincirinde 20 bin kişinin de geleceğini belirleyecek.
1967 yılında ülkenin kuzeyindeki Scunthorpe'da kurulan ve İngiliz demiryollarının en büyük tedarikçisi olan şirketin Mayıs ayındaki iflasıyla ilgili olarak Brexit'in yarattığı belirsizlik gösterilmişti. Konuyla ilgili yorumlarda İngiltere'nin Avrupa Birliği'nden ayrılması (Brexit) sonrasında Avrupalı müşterilerinin olası tarifelerle ilgili endişe duyduğu, ayrıca İngiliz Sterlini'nin bu süreçte uğradığı değer kaybı nedeniyle hammadde maliyetinin arttığı öne sürüldü.
Şirketin iflasında Amerika Birleşik Devletleri ile Çin arasındaki ticaret savaşları ve çelik ürünlerine getirilen ek vergilerin de etkili olabileceği de bildiriliyor.
