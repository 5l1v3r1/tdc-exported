
# Ue taglia stime crescita, Italia fatica a uscire dalla stagnazione

Published at: **2019-11-07T10:37:26+00:00**

Author: **Alessandra Caparello**

Original: [Wall Street Italia](https://www.wallstreetitalia.com/ue-taglia-stime-crescita-italia-fatica-a-uscire-dalla-stagnazione/)

Revisione al ribasso per l’Italia. La Commissione europea ha pubblicato le nuove stime macroeconomiche per i paesi della zona euro e il nostro paese ne esce con le ossa rotte.
Nel dettaglio dice Bruxelles, la crescita del Pil dell’Italia si fermerà allo 0,4%, nel 2021 allo 0,7%, mentre nel 2019 la crescita si fermerà a quota 0,1%. Le previsioni precedenti di luglio indicavano +0,7% per il 2020. Le previsioni del governo danno per il 2020 +0,6%, per il 2021 +1%. Il deficit/pil quest’anno viene stimato dalla Commissione europea al 2,2%, nel 2020 al 2,3% (il governo prevede 2,2%), nel 2021 al 2,7% (il governo prevede 1,8%). Secondo le stime Ue il debito/pil passerà dal 136,2% nel 2019 (dopo 134,8% nel 2018) al 136,8% nel 2020 per salire ancora nel 2021 al 137,4%. Il governo prevede 135,2% nel 2020, 133,4% nel 2021.
La revisione al ribasso è per tutta la zona euro. A pesare, dice la Commissione, le tensioni commerciali globali. La Commissione ha così ridotto le sue previsioni economiche per la zona euro nel 2019 e nel 2020, destinata a crescere ad un ritmo dell’1,1% quest’anno e dell’1,2% nel 2020. Nelle sue precedenti previsioni, pubblicate a maggio, la Commissione europea aveva stimato un tasso di crescita dell’1,2% per la zona euro nel 2019 e dell’1,5% per il 2020.
Duro il commento del vicepresidente della Commissione Valdis Dombrovskis dopo la pubblicazione delle nuove stime Ue.
