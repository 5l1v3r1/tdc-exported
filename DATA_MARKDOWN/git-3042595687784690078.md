
# Tajiks nye våpendrager heller bensin på Giske-bålet

Published at: **2019-11-07T11:26:02+00:00**

Author: **Steinar Solås Suvatne**

Original: [Dagbladet.no](https://www.dagbladet.no/nyheter/tajiks-nye-vapendrager-heller-bensin-pa-giske-balet/71792421)

Arbeiderpartiets nestleder Hadia Tajik har hentet ny rådgiver fra PR-byrået First House.
Jorid Nordmelan kommer opprinnelig fra Namsos, og har vært en tydelig kritiker av Trond Giske i tida etter metoo-anklagene mot den avgåtte Ap-nestlederen.

        I et intervju med Adressa i går sier Nordmelan at Giske «burde trukket seg helt tilbake og sagt helt unnskyld, ikke semiunnskyld». Nordmelan begynner i jobben førstkommende mandag.
      
- Han har sagt unnskyld til én varsler og mener de andre lyver, og det er jo ikke det samme som å si unnskyld, forteller hun avisa.
Nordmelan har tidligere stått fram i Trønder-Avisa med kritikk av Giskes ønske om nye verv i Trøndelag Ap. Hun sier at hun fortsatt står for kritikken av Giske.
- Jeg mener både han og partiet hadde vært tjent med at han håndterte varslingssakene bedre, konkluderer hun overfor Adressa.
- Jeg ønsker ikke å utdype dette. Nå skal jeg bruke all min energi på å sette meg inn i nye arbeidsoppgaver på Stortinget og være en god rådgiver for Hadia, sier Nordmelan til Dagbladet.

        Trond Giske har ikke besvart Dagbladets henvendelser i saken.
      
Men Hadia Tajik sier Nordmelans utspill ikke vil påvirke hennes evne til å jobbe for Ap på Stortinget. Fra og med mandag kommer ikke Nordmelan til å kommentere Trond Giske, forsikrer Tajik overfor Dagbladet.
- Jorid er vant til å ha en fri og selvstendig rolle som folkevalgt, både lokalt i Trøndelag og som vara til Stortinget, der hun sier sin hjertens mening i avisa. Hun har selv vært tydelig på at når hun begynner som ansatt i stortingsgruppa på mandag så får hun en annen rolle, der det ikke er naturlig for henne å kommentere andre representanters oppførsel eller vurderinger. Det er en rolleforståelse jeg deler, sier Tajik til Dagbladet.
Forholdet mellom Giske og Tajik har vært svært dårlig over lang tid, også før metoo-sakene mot Giske.
Tajiks rolle i metoo-anklagene mot Giske har vært omdiskutert. Blant annet leste hun uten tillatelse varsler høyt i et krisemøte, og etterpå hevdet Tajik at innholdet i varslene rystet henne som jurist.

        Det ble av noen tolket som at Tajik mente Giske hadde brutt norsk lov.
      
Arbeiderpartiet konkluderte i januar 2018 med at Giske hadde brutt partiets interne retningslinjer om seksuell trakassering. Giske beklaget sin egen oppførsel, men mente at det var kommet falske anklager mot ham. Han har hele tiden avvist at han har seksuelt trakassert noen, og dette fastholdes også i Njies ferske bok.
I Haddy Njies bok, som kom tidligere i høst, framsettes også en rekke anklager mot Hadia Tajik. Blant annet hevdes det at Tajik leverte inn grunnløse bekymringsmeldinger på Giske for å ramme ham.

        Det ble også hevdet at Tajik - og kretsen rundt henne - aktivt lette etter kvinner som hadde historier på Giske.
      
Tajik svarte med å si at Njie kom med grunnløse påstander mot henne.
Fredag deltar Giske på journalistkonferansen «Svarte natta». Det er blitt hevdet at konferansen gjennom en paneldebatt setter Giske i rollen som offer. Nordmelan forteller Adressa at hun mener Giske ikke burde møte opp på konferansen.

        - Hvis jeg var rådgiveren hans, ville jeg ikke sagt at han burde stille opp der. Fordi hele arrangementet virker formet fra et gitt ståsted. Det er ikke balansert, sier hun til Adressa.
      
En rekke tidligere politikere har meldt overgang til PR-bransjen og spesielt First House de siste åra. Jorid Nordmelan er i selskap med Tor Mikkel Wara (Frp) og Sylvi Listhaug (Frp), som begge har gått andre vei også; fra First House og tilbake til politikken.
