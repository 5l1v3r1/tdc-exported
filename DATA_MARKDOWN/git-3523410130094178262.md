
# 
        ال جی G Pad 5 به صورت رسمی معرفی شد
      

Published at: **2019-11-05T13:53:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638334/%D8%A7%D9%84-%D8%AC%DB%8C-g-pad-5-%D8%A8%D9%87-%D8%B5%D9%88%D8%B1%D8%AA-%D8%B1%D8%B3%D9%85%DB%8C-%D9%85%D8%B9%D8%B1%D9%81%DB%8C-%D8%B4%D8%AF)

گروه IT: ال جی G Pad 5 رونمایی شد. این تبلت ال جی دارای 4 گیگابایت رم و 32 گیگابایت حافظه داخلی بوده و قدرت آن را پردازنده اسنپدراگون 821 تامین می کند. این پردازنده در سال 2016 وارد دنیای موبایل شد و قدرت محصولاتی مانند وان پلاس 3T را تامین کرد. علاوه بر چیپست قدیمی، مشخصات فنی آن نیز با توجه به استانداردهای کنونی چندان مناسب نیست.   به گزارش بولتن نیوز به نقل از کلیک، تبلت ال جی جی پد 5 به صفحه نمایش 10.1 اینچی با رزولوشن فول اچ دی مجهز شده است. روی پنل پشتی این دستگاه دوربین اصلی 8 مگاپیکسلی به چشم می خورد. این اولین باری نیست که ال جی در محصولات خود از پردازنده قدیمی استفاده می کند. در سال 2017 نیز شاهد عرضه گوشی ال جی G6 مجهز به پردازنده اسنپدراگون 821 بودیم، در حالی که در همان سال اکثر پرچمداران دارای چیپست اسنپدراگون 835 بودند.  
ال جی G Pad 5 از کارت حافظه خارجی با حداکثر ظرفیت 500 گیگابایت پشتیبانی می کند. اطراف صفحه نمایش این تبلت حاشیه های زیادی به چشم می خورد و بخش بالایی آن میزبان دوربین سلفی 5 مگاپیکسلی است. روی فریم این محصول سنسور اثر انگشت قرار گرفته است. وظیفه تامین انرژی این تبلت بر عهده یک باتری 8200 میلی آمپر ساعتی بوده که قادر به پشتیبانی از فناوری شارژ سریع QuickCharge کوالکام است.پنل پشتی این تبلت دارای روکش فلزی بوده و وزن آن به 498 گرم می رسد. قیمت این تبلت ال جی برابر با 380 دلار است که با توجه به مشخصات، بسیار بالاست. در حال حاضر این محصول تنها در کشور کره جنوبی به فروش می رسد و شرکت ال جی به عرضه جهانی آن اشاره ای نکرده است.
