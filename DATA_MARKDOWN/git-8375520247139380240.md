
# «Слуга народу» розповів, як його мало не виключили з фракції через Рябошапку

Published at: **2019-11-05T17:22:19+00:00**

Author: ****

Original: [ГЛАВКОМ](https://glavcom.ua/news/sluga-narodu-rozpoviv-yak-yogo-malo-ne-viklyuchili-z-frakciji-cherez-ryaboshapku-637925.html)

Нардеп від «Слуги народу» Антон Поляков заявив, що його планували виключити з фракції за збір підписів проти генпрокурора Руслана Рябошапки.
Про це він повідомив 5 листопада у своєму телеграм-каналі.
«Пару тижнів тому мене хотіли видалити з фракції. Тільки проблема була в тому, що я під куполом в телефоні нікого не послав, повій не замовляв і з Рябошапкою не листувався, а навпаки почав підписи проти нього збирати. А комусь це не подобається. Комусь більше подобається, коли Рябошапка зі Стерненком разом ходять на конференцію Transparency International Ukraine, присвячену боротьбі з корупцією», - написав Поляков.
За словами депутата, 11 листопада в Києві відбудуться збори депутатів «Слуги народу».
Раніше повідомлялося, що у Верховній Раді почали збір підписів за відставку генерального прокурора Руслана Рябошапки.
Раніше Поляков розповів, що запитав у президента Володимира Зеленського, коли голова парламенту видасть йому підписні листи, аби оголосити недовіру Рябошапці і змінити його на іншого генпрокурора.
Нагадаємо, український пранкер, відомий під ніком Джокер, деякий час листувався з нардепом від «Слуги народу» Богданом Яременком під виглядом генпрокурора Руслана Рябошапки та змусив його вибачитися за сексскандал, в який він потрапив напередодні.
