
# Російські гумконвої на Донбасі порушують суверенітет України – ЄС

Published at: **2019-11-01T00:53:00+00:00**

Author: ****

Original: [DT.ua](https://dt.ua/UKRAINE/rosiyski-gumkonvoi-na-donbasi-porushuyut-suverenitet-ukrayini-yes-328067_.html)

Російські "гумконвої" на Донбасі порушують суверенітет і територіальну цілісність України, а також основні міжнародні гуманітарні принципи. Про це йдеться в заяві ЄС щодо агресії Росії проти України і незаконної окупації Криму, оприлюдненій в четвер, 31 жовтня, на засіданні Постійної ради ОБСЄ у Відні, повідомляє Укрінформ.
"У жовтні знову так звані гуманітарні конвої заходили з Росії на територію України через прикордонний пункт пропуску "Донецьк". Як і в попередніх випадках, це відбувалося без згоди української влади і з чітким порушенням суверенітету і територіальної цілісності України, а також основних міжнародних гуманітарних принципів. Мінські угоди передбачають, що поставки гуманітарної допомоги здійснюються через міжнародний механізм. Досягнення домовленості з цього питання в гуманітарній робочій групі (Тристоронньої контактної групи - ред ) залишається критично важливою", - йдеться в заяві.
У Євросоюзі також закликали Росію "використовувати свій великий вплив на підтримувані нею збройні формування з метою виконання Мінських зобов'язань у повному обсязі".
"Ми в черговий раз закликаємо Росію негайно припинити підживлювати конфлікт, надаючи фінансову та військову підтримку озброєним формуванням. І ми залишаємось глибоко стурбовані інформацією про присутність російської військової техніки і персоналу в районах, контрольованих підтримуваними Росією збройними формуваннями. Тривалість економічних санкцій Європейського Союзу проти Росії пов 'язана з повним виконанням Мінських угод", - наголошується в заяві.
Як повідомлялося, 86-й гумконвой увійшов на територію ОРДЛО 24 жовтня.
Ввезення "гуманітарної допомоги" з РФ здійснюється з грубим порушенням норм міжнародного та українського законодавства, без допуску українських прикордонників до огляду вантажу.
Військовослужбовці Об'єднаних сил неодноразово повідомляли про те, що обстріл їхніх позицій посилюються після того, як бойовики отримують підкріплення з так званими "гумконвоями". Українські розвідники знаходили в російській "гуманітарці" зброя і боєприпаси.
