
# Trump örülne Johnson és Farage szövetségének

Published at: **2019-11-01T14:24:02+00:00**

Author: **Euronews **

Original: [euronews](https://hu.euronews.com/2019/11/01/trump-orulne-boris-johnson-es-nigel-farage-szovetsegenek)

A brit választási kampány feltüzelte a Brexit Párt vezetőjét is. Nigel Farage azt mondta Boris Johnsonnak, hogy ha nem lesz a szövetségese, a konzervatívoknak egyenként kell megharcolni minden egyes mandátumért. A miniszterelnök a közelmúltban többször kizárta ennek a szövetségnek a lehetőségét.
Nigel Farage szerint Boris Johnsonnak nem kéne a Brüsszellel való megállapodással bíbelődnie, mert az nem a valódi brexit. A két párt együtt vezethetné ki az országot az EU-ból.
A Brexit párt vezetője és az amerikai elnök egy közös rádióinterjúban beszélt arról, hogy Farage és Johnson szövetsége számokban mérve is "fantasztikus" eredményt hozna a választásokon.
Donald Trump hangoztatta, hogy több vezetővel jó kapcsolata van, köztük Boris Johnsonnal, aki pont ezekben az időkben a megfelelő ember, majd megismételte, hogy Farage és Johnson együtt megállíthatatlan erőt jelentenének. Jeremy Corbyn nagyon rossz lenne a briteknek, tette hozzá Donald Trump.
A Munkáspárt elnöke és a skót vezető szerint Trump célja, hogy az amerikai cégek szerepet kapjanak a brit egészségügyben.
Nicola Sturgeon skót elsőminiszter úgy fogalmazott, hogy "mindenki hallotta ezt a furcsa társalgást Trump és Farage között, elég sötét jövőt festene ez az alku a britek számára, ha megvalósulna". Donald Trump az NHS-t akarja megszerezni amerikai vállalatoknak, tette hozzá Sturgeon, és azt mondta, hogy ez a kockázata annak, ha Johnson nyer.
A Munkáspárt elnöke, Jeremy Corbyn a Twitteren úgy reagált, hogy Trump be akar avatkozni a brit parlamenti választásokba, így próbálva elérni "barátja, Boris Johnson megválasztását".
