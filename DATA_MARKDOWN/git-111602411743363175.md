
# Els premis literaris Ciutat de València ja tenen guanyadors

Published at: **2019-11-05T00:00:00+00:00**

Author: **Culturplaza**

Original: [Cultur Plaza](https://valenciaplaza.com/els-premis-literaris-ciutat-de-valencia-ja-tenen-guanyadors)

VALÈNCIA. Iván Carbonell Iglesias, amb l'obra La cançó del mag Merlí i Marcos Eymar Benedicto, amb El último libro, són els guanyadors dels premis Ciutat de València en la seua XXXVII edició en les modalitats de Narrativa en valencià i Narrativa en castellà, les de major dotació, 12.000 euros, d'uns guardons atorgats per l'Ajuntament, que porten el nom de la ciutat i reten homenatge a alguns dels seus autors més insignes. El premi d'Assaig en valencià dotat amb 10.000 euros, ha sigut per a L'home impacient. (Diaris 1996-1998), d'Antonio Martí Monterde, mentre que el guanyador d'Assaig en castellà, també amb una quantia de 10.000 euros, ha sigut Fernando Marín Gallardo per l'obra El agua del extranjero. Descalabros de un mercenario humanitario.
Quant al guardó de Teatre en valencià, el jurat ha considerat mereixedor de rebre'l a l'autor Queralt Riera per l'obra De dol. El de Teatre en castellà ha sigut per a Miguel Ángel González per Modo avión. Este dues modalitats tenen una dotació econòmica de 8.0’00 euros. Finalment, el jurat ha premiat l'obra Versos oceànics, de Francesc Mompó i Valls, amb 6.000 euros, com a guanyadora d'en la modalitat de Poesia en valència, i l'obra Arborescente, de Nieves Chillón Gázquez, amb idèntica quantitat, com a guanyadora en la modalitat de Poesia en castellà.
"Un any més des de la regidoria de Recursos Culturals donem a conèixer els guanyadors dels premis literaris Ciutat de València, que recuperàrem i incrementàrem en la seua dotació econòmica fa ja quatre anys, a més d'ampliar a quatre modalitats en valencià i castellà", ha assenyalat la regidora de Cultura Glòria Tello, qui ha expressat la seua satisfacció "perquè s'ha experimentat un increment de més de cent participants respecte a l'anterior edició, la qual cosa vol dir que estos  premis s'estan afermant-se dins del panorama literari, en la qual cosa ha influït no sols la dotació econòmica, sinó també que les obres premiades siguen publicades en editorials de reconegut prestigi".
Els premis Ciutat de València, els guanyadors dels quals s'han donat a conèixer, té també "una clara voluntat de visibilització de la tasca literària i de pensament de les dones, en portar els noms d'Isabel de Villena, María Beneyto i Celia Amorós, amb la incorporació d'un escriptor exiliat -com en el cas de Max Aub-, o recuperant la nostra memòria històrica –amb el conegut sociòleg i sexòleg Josep Vicent Marqués-. En tots els casos, conferint als guardons un aire necessari de modernitat i valencianitat.
Com en anteriors edicions, l'Ajuntament de València tornarà a propiciar la millor difusió de les obres guanyadores gràcies als acords amb les editorials Bromera i Edicions del Bullent, per als llibres en valencià, i amb Pre-Textos i Ñaque, per a les obres en castellà, cases editores de reconegut prestigi per a ajudar a créixer la rellevància dels Premis Literaris Ciutat de València.
