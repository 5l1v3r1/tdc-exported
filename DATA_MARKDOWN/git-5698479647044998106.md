
# کاخ سفید: ایران صلح را جایگزین گروگان‌گیری و دزدی دریایی کند

Published at: **2019-11-04T16:45:25+00:00**

Author: **یورونیوز فارسی **

Original: [euronews](https://farsi.euronews.com/2019/11/04/white-house-statement-anniversary-occupy-embassy-tehran)

کاخ سفید همزمان با ۱۳ آبان و چهلمین سالگرد گروگان‌گیری ۴۴۴ روزه ۵۰ تن از کارکنان و دیپلمات‌های آمریکایی در ایران، با صدور بیانیه‌ای اعلام کرد: «امروز ما قربانیان آن اقدام گستاخانه را گرامی می‌داریم.»
کاخ سفید در ادامه این بیانیه تصریح کرده که «همچنان استفاده از غیرنظامیان بی‌گناه برای پیشبرد سیاست خارجی شکست‌خورده‌ جمهوری اسلامی ادامه دارد» و «تا زمان تغییر این رفتار خصمانه اعمال تحریم‌های فلج‌کننده ایالات متحده علیه ایران ادامه خواهد داشت.»
کاخ سفید در پایان این بیانیه به ایران توصیه کرده تا «به جای حمایت از تروریسم، مردم را در اولویت سیاست‌های خود قرار دهد» و «صلح را جایگزین گروگان‌گیری، کشتار، خرابکاری، دزدی دریایی و حمله به بازارهای جهانی نفت کند.»
در همین حال، دفتر سخنگوی وزارت خارجه آمریکا نیز با صدور بیانیه‌ای جداگانه به مناسبت سالروز اشغال سفارت این کشور در تهران اعلام کرد: «ما مشتاقانه در انتظار رسیدن روزی هستیم که بتوانیم در شرایطی امن دیپلمات‌های آمریکا را به تهران بفرستیم.»
دفتر سخنگوی وزارت خارجه آمریکا در ادامه این بیانیه از رژیم ایران خواسته تا شهروندان آمریکایی بازداشت شده در این کشور را آزاد کند.
مایک پمپئو، وزیر خارجه آمریکا نیز روز دوشنبه و در چهلمین سالگرد اشغال سفارت این کشور در تهران، میزبان مراسم گرامیداشت فداکاری گروگان‌های سابق بود.
به دنبال اشغال سفارت آمریکا در تهران از سوی گروهی موسوم به دانشجویان پیرو خط امام روابط دیپلماتیک دو کشور در تاریخ ۷ آوریل۱۹۸۰‌ قطع شد و با وجود آزادی گروگان‌ها در ۲۰ ژانویه ۱۹۸۱ ولی روابط رسمی دو کشور با وجود گذشت ۴۰ سال همچنان قطع و تیره است.

        بیشتر بخوانید:
        چهل سال از تسخیر سفارت آمریکا در تهران گذشت؛ مردم چه می‌گویند؟
      
