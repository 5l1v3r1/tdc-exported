
# Elena Ferrante z novim romanom o zlaganem življenju odraslih

Published at: **2019-11-04T11:39:04+00:00**

Author: **STA**

Original: [Primorske novice](https://www.primorske.si/kultura/knjizna-polica/elena-ferrante-z-novim-romanom-o-zlaganem-zivljenj)


        V Italiji bo v četrtek izšel novi roman italijanske pisateljice, ki se predstavlja s psevdonimom Elena Ferrante. Avtorica slovitega Neapeljskega cikla je novo knjigo naslovila La vita bugiarda degli adulti (Zlagano življenje odraslih), na naslovnici italijanske izdaje pa sta ženski roki, postavljeni, kot bi želeli nekaj nežno prijeti.
      
RIM > Italijanska tiskovna agencija Ansa piše, da bo novi roman Elene Ferrante skoraj zagotovo postavljen v Neapelj, kar naj bi nakazoval odlomek iz dela, objavljen v septembru: "Dve leti, preden je odšel od doma, je moj oče dejal materi, da sem zelo grda. Stavek je izrekel potiho, v stanovanju, ki sta ga starša ob poroki kupila v četrti Alto, na vrhu ulice San Giacomo dei Capri. Vse - neapeljski prostori, modra luč ledenega februarja, tiste besede - je otrpnilo. Jaz pa sem zdrsnila stran in še vedno drsim znotraj teh črt, ki mi želijo dati zgodbo, medtem ko nisem nič, nič svojega, nič, kar bi se v resnici začelo ali bi se resnično sklenilo: zgolj zmešnjava, za katero nihče, niti tisti, ki ta hip piše, ne ve, ali sledi pripovedni niti ali pa gre zgolj za neurejeno bolečino, brez odrešitve..."
Elena Ferrante je poznana po Neapeljskem ciklu, ki je postal globalni fenomen. V njem bralec spoznava Lilo in Eleno, ki sta več kot 60 let najboljši prijateljici, dokler ena od njiju ne izgine brez sledu, druga pa z obujanjem preteklosti poskuša rešiti uganko prijateljičinega izginotja. Njuno prijateljstvo, kot je popisano v skupaj štirih knjigah, pa je življenjsko, polno nežnosti, podpore, zbliževanj in oddaljevanj, ljubosumja in zavisti.
Tri knjige iz cikla - Genialna prijateljica, O novem priimku in O tistih, ki zbežijo, in tistih, ki ostanejo - so v slovenskem prevodu izšle pri Cankarjevi založbi. Napovedan je tudi izid slovenskega prevoda zadnje knjige z naslovom O izgubljeni deklici. V slovenščini je dostopno še pisateljičino delo Dnevi zavrženosti.
Po romanu Genialna prijateljica so posneli nadaljevanko, ki je v prvi sezoni po navedbah Anse v povprečju dosegla sedem milijonov gledalcev. Na italijanski televiziji Rai bodo drugi del serije, ki bo zajela dogajanje drugega romana iz cikla, začeli prikazovati prihodnje leto.
