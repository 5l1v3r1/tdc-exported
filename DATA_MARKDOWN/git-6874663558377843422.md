
# קרן JTLV רכשה מרכז מסחרי בבנייה בראשל”צ ב־80 מיליון שקל

Published at: **2019-11-05T00:00:00+00:00**

Author: **אמיתי גזית**

Original: [כלכליסט - www.calcalist.co.il](https://www.calcalist.co.il/marketing/articles/0,7340,L-3773046,00.html)

קרן JTLV של עמיר בירם, אריאל רוטר ושלמה גוטמן, תקים בראשון לציון מרכז לבינוי ועיצוב הבית שבו תשכון חנות הדגל של רשת רהיטי טולמנ’ס וייפתח סניף שלישי של בית הקפה והקונדיטוריה רביבה וסיליה.
לכלכליסט נודע כי הקרן רכשה מגיורא שפירא, בעל המרכז הישראלי לריהוט, מגרש בשטח 13 דונם ברחוב ילדי טהרן מאחורי הסינמה סיטי, שעליו נבנה בימים אלה מתחם מסחרי בן 2 קומות ששטחו 4,000 מ”ר.
 
ההערכות הן כי הקרן תשקיע בהקמת המתחם כ־100 מיליון שקל, מהם 80 מיליון שקל הם מחיר העסקה ועוד כ־20 מיליון שקל שיושקעו בהשלמת הבנייה והטמעת שינויים הדרושים לשוכרים. הקרן כבר סיכמה כי הקומה העליונה תושכר לרשת רהיטי טולמנ’ס של שוקי שוורץ, שתקים בה חנות דגל שתשתרע על שטח ענק של 2,000 מ”ר. בנוסף, בקומת הקרקע בשטח של 200-150 מ”ר ייפתח סניף שלישי של רשת הקונדיטוריות רביבה וסיליה שנוסדה על ידי הקונדיטורית רביב אפל, שנפטרה בשנה שעברה. מכאן היתרון בעסקה של JTLV, רכישת נכס כאשר כבר עתה מחציתו מושכרת. הקרן מתמחה ברכישת נכסים מניבים והשבחתם. המשקיעים הבולטים בה הם כלל ביטוח, בנק הפועלים, הראל ומיטב דש.
שיתוף הפעולה של הקרן עם רשת טולמנ’ס לבניית מתחם לעיצוב הבית הוא שחזור של שותפות דומה בהיקף גדול בהרבה בקריית אתא. הקרן והרשת מקימות בסמוך למתחם איקאה בעיר מתחם לעיצוב הבית המשתרע על פני 20 אלף מ”ר בהשקעה של כ־120 מיליון שקל. קרן JTLV היא הבעלים של 45% מהמתחם.
אמיתי גזית
