
# สาวเชียงใหม่เฮงซื้อหวยแค่1ใบ ถูกรางวัลใหญ่รับ6ล้าน

Published at: **2019-11-02T05:00:00+00:00**

Author: ****

Original: [เดลินิวส์](https://www.dailynews.co.th/crime/739604)


        สาวเชียงใหม่ดวงเฮง ซื้อลอตเตอรี่แค่ 1 ใบ ตกตอนเย็นหวยออกคว้ารางวัลที่ 1 รับ 6 ล้านแก้จน
      
เมื่อวันที่ 2 พ.ย.ผู้สื่อข่าวได้รับแจ้งว่า มีผู้โชคดีถูกสลากกินแบ่งรัฐบาล รางวัลที่ 1 ประจำงวดวันที่ 1 พ.ย. ได้มาขอทำการลงบันทึกประจำวันที่ สภ.สันป่าตอง จ.เชียงใหม่ จากการตรวจสอบทราบว่า ผู้โชคดีรายนี้คือ นางมะลิวัลย์  เขียวตั้ง อายุ 35 ปี ชาวบ้านอุงเม็ง ต.ยุหว่า อ.สันป่าตอง จ.เชียงใหม่ โดยได้นำสลากกินแบ่งรัฐบาลรางวัลที่ 1 หมายเลข 967375 งวดประจำวันที่ 1 พฤศจิกายน 2562 จำนวน 1 ใบ มาแสดงให้กับ ร.ต.อ. สยาม อินทร์น้อย รอง สว.(สอบสวน) สภ.สันป่าตอง เป็นผู้ลงบันทึกประจำวัน
จากการสอบถามทราบว่า นางมะลิวัลย์ มีอาชีพรับจ้าง และได้ไปซื้อหวยที่แผงหวยแห่งหนึ่งใน อ.สันป่าตอง โดยซื้อแค่ใบเดียว กระทั่งตอนเย็นหลังหวยออก ก็ได้ตรวจหวยดูพบว่าถูกรางวัลที่ 1 จึงได้เดินทางมาลงบันทึกประจำวันไว้เป็นหลักฐาน ก่อนที่จะนำสลากกินแบ่งดังกล่าวไปขึ้นเงิน เพื่อนำเงินไปใช้จ่ายต่อไป
 
