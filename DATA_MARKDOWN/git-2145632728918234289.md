
# Boeing a testat taxiul spaţial Starliner, iar una dintre cele trei paraşute nu s-a deschis. NASA: Este ''acceptabil''

Published at: **2019-11-04T22:00:00+00:00**

Author: **Mihaela Stoica**

Original: [DESCOPERĂ](https://www.descopera.ro/dnews/18542880-boeing-a-testat-taxiul-spatial-starliner-iar-una-dintre-cele-trei-parasute-nu-s-a-deschis)

Boeing a anunţat că a efectuat cu succes un test de siguranţă al capsulei CST-100 Starliner, fără echipaj la bord, deşi una dintre cele trei paraşute de pe navetă nu s-a deschis.
Boeing construieşte pentru NASA sistemul unei navete spaţiale comerciale care să ducă astronauţii către Staţia Spaţială Internaţionlă şi să îi înapoieze apoi pe Terra.
Luni a avut loc un nou test de siguranţă al CST-100 Starliner, însă în timpul unei proceduri de ejectare a capsulei, ca parte a unei misiuni de urgenţă menite să pună viitorul echipaj în siguranţă, una dintre cele trei paraşute nu s-a deschis, a anunţat purtătorul de cuvânt al Boeing, Todd Blecher, citat de Reuters.
„Este prea devreme să stabilim de ce nu s-au lansat toate cele trei paraşute. Oricum, lansarea a două din trei paraşute este acceptabilă pentru parametrii testului şi siguranţa echipajului”, a precizat Blecher, care a adăugat că, per total, testul derulat luni de dimineaţă a fost un succes.
Reprezentanţii Boeing şi NASA au afirmat că în 17 decembrie va avea loc, conform calendarului stabilit, prima misiune fără pilot a Starliner către Staţia Spaţială Internaţională.
NASA a ales companiile Boeing şi SpaceX să construiască sisteme de lansare a rachetelor şi capsulelor care să îi aducă pe astronauţii americani din laboratorul de cercetare din orbita Pământului pentru prima dată de la încheierea în 2011 a programului navetelor spaţiale americane.
Starliner-ul lui Boeing este rezultatul unui contract de 4,2 miliarde de dolari semnat cu NASA în 2014. SpaceX, compania miliardarului Elon Musk, a semnat un contract asemănător pentru misiunea Crew Dragon.
Dezvoltarea sistemelor paraşutelor este una dintre provocările tehnologice pentru ambele companii, existând o serie de semne de întrebare privind securitatea echipajului. Paraşutele au rolul de a încetini capsulele la revenirea pe Pământ la viteze supersonice.
