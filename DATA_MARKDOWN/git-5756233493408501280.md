
# انتقاد سیاوشی از نبود بیمه حمایتی برای زنان خانه‌دار

Published at: **2019-11-03T23:40:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619746/%D8%A7%D9%86%D8%AA%D9%82%D8%A7%D8%AF-%D8%B3%DB%8C%D8%A7%D9%88%D8%B4%DB%8C-%D8%A7%D8%B2-%D9%86%D8%A8%D9%88%D8%AF-%D8%A8%DB%8C%D9%85%D9%87-%D8%AD%D9%85%D8%A7%DB%8C%D8%AA%DB%8C-%D8%A8%D8%B1%D8%A7%DB%8C-%D8%B2%D9%86%D8%A7%D9%86-%D8%AE%D8%A7%D9%86%D9%87%E2%80%8C%D8%AF%D8%A7%D8%B1)


        یک عضو فراکسیون زنان مجلس با انتقاد از این که هنوز هیچ دولتی نتوانسته زنان خانه‌دار را تحت حمایت‌های بیمه، بازنشستگی و ازکارافتادگی قرار دهد، بیان کرد: سال گذشته، نمایندگان مجلس با پیشنهادم در خصوص اختصاص بودجه‌ مجزا برای بیمه‌ آنان مخالفت کردند.
      

        آفتاب‌‌نیوز :
      
طیبه سیاوشی در حساب تویتری خود در این باره نوشت: امروز، روز جهانی  زنان خانه‌دار است. زنانی که در یک کارگاه خانگی بدون دستمزد کار می‌کنند و همچنان برخی عامدانه نقش آنان در تولید ناخالص داخلی را نادیده می‌گیرند و تاکنون روش علمیِ دربرگیرنده و دقیقی برای محاسبه‌ خدمات تولیدشده توسط زنان خانه‌دار در جهان ارائه نشده است.
‏بر اساس برخی پژوهش‌ها، سرانه‌ی ساعت کار روزانه برای زنان خانه‌دار ایرانی حدود ۵ ساعت است. با احتساب نرخ دستمزد و جمعیت حدوداً ۶۰ درصدی نسبت به کل زنان، تخمین زده می‌شود ۳۰ تا ۴۰ درصد از تولید ناخالص داخلی بر عهده‌ی این زنان است اما به همین میزان، سهمی در بودجه ندارند.
‌‏با وجود تلاش‌هایی که از دوره‌ی اول مجلس و به‌ویژه مرحومه بهروزی برای ارزش‌گذاری کارِ خانه‌داری انجام شد، اما به‌ دلیل عدم توجه و فقدان اولویت، هنوز هیچ دولتی نتوانسته این زنان را تحت حمایت‌های بیمه، بازنشستگی و ازکارافتادگی قرار دهد و حتی نامی از آنان در قوانین ذکر نشده است.
هر چند در قانون برنامه‌ی ششم توسعه توانستیم بیمه‌ی زنان خانه‌دارِ با بیش از سه فرزند را به تصویب برسانیم اما سال گذشته، نمایندگان مجلس با پیشنهادم در خصوص اختصاص بودجه‌ی مجزا برای بیمه‌ی آنان مخالفت کردند.
