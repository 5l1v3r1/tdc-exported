
# بحران عراق؛ شمار کشته‌شدگان در ۲۴ ساعت گذشته به ۱۳ نفر رسید

Published at: **2019-11-05T17:33:56+00:00**

Author: **یورونیوز فارسی **

Original: [euronews](https://farsi.euronews.com/2019/11/05/iraq-13-killed-in-24-hours-as-government-forces-resumes-live-gunfire-against-protesters)

به گزارش خبرگزاری رویترز در جریان درگیری‌های خشونت‌بار ۲۴ ساعت گذشته در این کشور دست کم ۱۳ نفر کشته شده‌اند.
قربانیان اعتراض‌های داخلی در عراق در دو روز گذشته بر اثر شلیک گلوله واقعی جان خود را از دست داده‌اند. این در حالی است که مأموران پلیس ضد شورش پس از موج اول اعتراض‌ها در یک ماه پیش، در چند روز گذشته از کاربرد گلوله‌های واقعی پرهیز کرده بودند.
خبرگزاری رویترز گزارش داده است که تنها درگیری‌های روز دوشنبه ۱۳ آبان در بغداد، پایتخت عراق، ۶ کشته بر جا گذاشته بود و در طول شب گذشته و در نخستین ساعات بامداد سه‌شنبه نیز ۵ نفر دیگر در جریان اعتراض‌های خیابانی در بغداد و شطره واقع در جنوب کشور کشته شدند. از جمله قربانیان امروز در بغداد فردی بود که در جریان تشییع جنازه یکی دیگر از جان‌باختگان، هدف تیر مستقیم مأموران قرار گرفت و کشته شد.
به گفته منابع بیمارستانی، در شهر کوچک شطره یک نفر در روز دوشنبه و دو نفر دیگر در شامگاه همان روز کشته و در مجموع ۱۲ نفر نیز مجروح شدند. برخورد پلیس با معترضان در جریان تلاش گروهی از شهروندان برای حمله به خانه فرماندار شهر روی داد.
از ابتدای اعتراض‌ها در عراق تا کنون بیش از ۲۶۰ شهروند کشته شده‌اند. راهپیمایی شهروندان عراقی ابتدا در بغداد در اعتراض به فساد گسترده در دستگاه دولت آغاز شد و سپس دامنه آن بسیاری دیگر از شهرهای کشور از جمله شهرهای مقدس شیعیان یعنی کربلا و نجف نیز کشیده شد.

        بیشتر بخوانید:
      
شعارهای معترضان برای بهبود وضعیت معیشتی و برقراری عدالت اجتماعی نیز به مرور به درخواست برای سقوط حکومت تبدیل شد. آنها بر این باورند که مسئولان کشورشان در جهت منافع کشورهای خارجی، به ویژه ایران عمل می‌کنند.
بیشترین آمار قربانیان مربوط به موج نخست اعتراض‌ها یعنی در هفته اول ماه اکتبر بوده است. در آن زمان تک‌تیراندازان در بغداد از بالای پشت بام ساختمان‌ها مستقیما به معترضان شلیک می‌کردند. اما پس از آن که از میزان خشونت نیروهای دولتی در برخورد با معترضان کاسته شد، معترضان موج دوم راهپیمایی‌ها را از ده روز پیش با شدت بیشتری از سر گرفتند.
بر اساس گزارش کمیسیون ویژه تحقیقات دولتی، تنها در هفته اول اعتراض‌ها نزدیک به ۱۵۰ نفر از معترضان عراقی جان خود را از دست داده‌اند. همین گزارش نشان می‌دهد که ۷۰ درصد از قربانیان بر اثر برخورد گلوله به سر و سینه‌شان کشته شده‌اند.
پس از انتشار این گزارش، دولت عراق اعلام کرد که دستور تیراندازی به نیروهای ضد شورش نداده است و مأموران از آن پس به مدت چند روز تنها به پرتاب گاز اشک‌آور، پاشیدن آب و شلیک گلوله‌های پلاستیکی به سوی معترضان اکتفا کرده بودند.
عادل عبدالمهدی، نخست وزیر عراق یک روز پیش از آغاز موج دوم اعتراض‌ها از راهپیمایان خواسته بود که به تظاهرات خود پایان دهند. عبدالمهدی گفته بود که این خیزش به هدف خود رسیده و ادامه دادن آن به اقتصاد کشور لطمه می‌زند. وی همچنین ضمن دادن وعده برای انجام اصلاحات جدید، گفته بود در صورتی که سیاستمداران کشور برای یافتن جانشین او به توافق برسند، او حاضر است از قدرت کناره‌گیری کند.
این پیشنهاد نخست وزیر آتش خشم معترضان را فرو ننشاند، زیرا آنها این اقدام را کافی ندانسته و بار دیگر خواستار برکناری کلیه مسئولان کنونی دولت شدند.
