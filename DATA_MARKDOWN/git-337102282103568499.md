
# نشست شورای حکام آژانس بین المللی انرژی اتمی درباره ایران در وین برگزار شد

Published at: **2019-11-07T16:49:36+00:00**

Author: **شاهرخ بهزادی**

Original: [RFI](http://fa.rfi.fr/%D9%86%D8%B4%D8%B3%D8%AA-%D8%B4%D9%88%D8%B1%D8%A7%DB%8C-%D8%AD%DA%A9%D8%A7%D9%85-%D8%A2%DA%98%D8%A7%D9%86%D8%B3-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%DB%8C%D8%B1%D8%A7%D9%86-%D8%AF%D8%B1-%D9%88%DB%8C%D9%86-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF-20191107/%D8%B3%DB%8C%D8%A7%D8%B3%D8%AA)


        نشست فوق العاده شورای حکام آژانس بین المللی انرژی اتمی برای رسیدگی و بحث درباره موضوعات پادمانی (حفاظتی) مرتبط با ایران، امروز پنجشنبه ۷ نوامبر در وین آغاز شد. به گزارش خبرگزاری فرانسه، در جریان جلسه امروز شورای حکام، نمایندگان آمریکا و اروپا در موضع ‌گیری‌ هایی جداگانه از تصمیم ایران برای اخراج یکی از بازرسان زن آژانس اتمی از این کشور انتقاد کردند.
      
نماینده اتحادیه اروپا امروز در بیانیه ای خطاب به هیات رئیسه نشست شورای حکام آژانس بین المللی انرژی اتمی در وین گفت: "ما بسیار نگران واقعه ای هستیم که یک بازرس آژانس انرژی اتمی در ایران با آن روبرو شده است." در این بیانیه همچنین آمده است: "ما از ایران می خواهیم اطمینان دهد كه بازرسان آژانس انرژی اتمی می توانند وظایف خود را مطابق تعهدات تهران در این زمینه انجام دهند."
هیات آمریکایی در آژانس بین المللی انرژی اتمی نیز در بیانیه جداگانه ای واقعه نطنز را "اقدامی تحریک آمیز و غیرقابل قبول" خوانده است.
جکی ولکات، سفیر ایالات متحده در آژانس بین المللی انرژی اتمی گفت: "همه اعضای شورا باید از هم اکنون به روشنی چنین اقدامی را کاملاً غیرقابل قبول بخوانند و اعلام کنند که تکرار آن را تحمل نخواهند کرد و عواقبی [برای ایران] به همراه خواهد داشت."
روز گذشته سازمان انرژی اتمی ایران تایید کرد که یکی از بازرسان آژانس بین المللی انرژی اتمی را به ظن همراه داشتن آنچه این سازمان مواد مشکوک خوانده، اخراج کرده است.
به گفته مقامات ایرانی وسایل همراه بازرسان در بدو ورود به هر سایت اتمی مورد "تفتیش و کنترل" قرار می‌گیرد. مقامات ایرانی پذیرش قبلی این بازرس را لغو کرده‌اند. به گفته مقامات ایرانی آژانس انرژی اتمی نیز در جریان این تصمیم ایران قرار داده شده است.
سازمان انرژی اتمی ایران تصریح کرده است که تحقیقات در این زمینه ادامه دارد و نماینده ایران گزارش کاملی را در این باره به شورای حکام ارائه خواهد کرد.
۳۵ عضو شورای حکام آژانس بین المللی انرژی اتمی در نشست امروز درباره گزارش مدیرکل موقت آژانس در خصوص اجرای پادمان در ایران بحث خواهند کرد
یکی از مقامات آژانس اتمی نیز گفت که بازرسان آژانس که در روزهای اخیر در ایران بوده‌اند، گزارشی نیز از فعالیت‌های خود ارائه خواهند کرد.
نشست امروز شورای حکام آژانس، پشت درهای بسته و بدون حضور خبرنگاران برگزار می‌شود. در سایت رسمی آژانس بین‌المللی انرژی اتمی آمده است که این نشست در ساعت ده و نیم صبح پنجشنبه ۷ نوامبر آغاز بکار می کند و به صورت غیرعلنی خواهد بود.
نشست شورای حکام آژانس بین المللی انرژی اتمی امروز در حالی در وین برگزار می شود که ایران از دیروز چهارشنبه، چهارمین گام برای کاهش تعهدات برجامی خود را برداشت و به سانتریفیوژهای نسل جدید خود در مرکز فردو گازرسانی کرد. حسن روحانی، رئیس جمهوری ایران در روز سه‌شنبه ضمن اعلام تصمیم ایران در آغاز چهارمین گام برای کاهش تعهدات برجامی گفته بود که تمامی اقدامات ایران در این زمینه با نظارت آژانس صورت می‌گیرد.
