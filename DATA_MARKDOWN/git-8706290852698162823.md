
# Συναγερμός στον Καναδά: Επικίνδυνα αυξημένα ποσοστά μολύβδου στο πόσιμο νερό

Published at: **2019-11-05T10:45:00+00:00**

Author: ****

Original: [enikos.gr](http://www.enikos.gr/international/682376/synagermos-ston-kanada-epikindyna-afximena-pososta-molyvdou-sto-p)

Το ποσοστό μολύβδου που περιέχεται στο νερό που καταναλώνουν πολίτες σε πολλές μεγάλες πόλεις του Καναδά ξεπερνά τα όρια που έχει θέσει η κυβέρνηση, σύμφωνα με έκθεση που δημοσιεύθηκε από μια ομάδα δημοσιογράφων σε συνεργασία με εννέα πανεπιστήμια.
Περισσότεροι από 120 δημοσιογράφοι από 10 δημοσιογραφικούς οργανισμούς κατέγραψαν επί ένα χρόνο τα τεστ που είχαν γίνει σε όλο τον Καναδά για τον εντοπισμό του ποσοστού μολύβδου στο πόσιμο νερό. Σε κάποιες περιοχές το ποσοστό αυτό ήταν «παρόμοιο» με αυτό που είχε καταγραφεί στην πόλη Φλιντ στο Μίσιγκαν των ΗΠΑ το 2015, όταν είχε ξεσπάσει εθνική κρίση. Από τα 12.000 δείγματα που ελήφθησαν από το 2014 ως το 2018 σε 11 πόλεις του Καναδά στο ένα τρίτο καταγράφηκαν ποσοστά μολύβδου μεγαλύτερα από αυτά που θεωρούνται ασφαλή, δηλαδή τα 5 μέρη ανά δισεκατομμύριο (5ppb).
Συγκεκριμένα στο Μόντρεαλ σχεδόν στο 36% των δειγμάτων που ελέγχθηκαν εντοπίστηκαν ποσοστά μολύβδου ανώτερα από αυτά που επιτρέπονται βάσει των συστάσεων του υπουργείου Υγείας, σύμφωνα με το Devoir, ένα από τα μέσα που συμμετείχε στην έρευνα. Η μόλυνση από μόλυβδο συνδέεται με χαμηλό IQ στα παιδιά, υπέρταση και καρδιολογικά προβλήματα.
Πηγή: ΑΠΕ- ΜΠΕ
