
# 
        تحت تعقیب‌ترین مجرمان دنیا چه کسانی هستند؟
      

Published at: **2019-11-04T22:28:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638205/%D8%AA%D8%AD%D8%AA-%D8%AA%D8%B9%D9%82%DB%8C%D8%A8%E2%80%8C%D8%AA%D8%B1%DB%8C%D9%86-%D9%85%D8%AC%D8%B1%D9%85%D8%A7%D9%86-%D8%AF%D9%86%DB%8C%D8%A7-%DA%86%D9%87-%DA%A9%D8%B3%D8%A7%D9%86%DB%8C-%D9%87%D8%B3%D8%AA%D9%86%D8%AF)

به گزارش بولتن نیوز، در این گزارش آمده است: «او هرگز تلفن‌های همراه را لمس نکرد و هیچ خانه ثابتی نداشت. او کسی بود که یک خبرچین لباس زیر او را دزدید. و دونالد ترامپ آخرین لحظات زندگی او را روایت کرد.
این شرح زندگی تحت تعقیب‌ترین مرد جهان بود. عنوان او دیگر وجود ندارد اما نام او ابوبکر البغدادی رهبر کشته شده داعش است که زمانی ناظر بر یک امپراتوری به اندازه بریتانیا، دخیل در برده داری، شکنجه، انتشار ویدئوهای اعدام وحشتناک و خشونت‌های تروریستی در حدود ۴۰ کشور جهان بود.
مرگ او باعث شد داعش موقتا بدون رهبر باشد و فهرست‌های تحت تعقیب‌ترین مجرمان جهان بدون فرد شماره یک خود باشند.
به طرزی تاسف برانگیز هیچ کمبودی برای جانشینان او وجود ندارد و چالش اصلی مربوط به رده بندی آنها است. آیا یک عامل میانماری نسل کشی بدتر از یک تروریست سریلانکایی است؟ آیا یک قاچاقی اسلحه فرانسوی شنیع تر از یک مجرم چینی است؟
رسانه فوربس عادت داشت در هماهنگی با آژانس‌های امنیتی به رده بندی تبهکاران جهان بپردازد اما ظاهرا در سال ۲۰۱۱ این اقدام را کنار گذاشت.
در آن زمان در صدر لیست آن “یوآکین گوزمن” قاچاقی مشهور مواد مخدر مکزیکی مشهور به “ال چاپو” بود که سه سال قبل دستگیر شد، چندی بعد دوباره فرار کرد و دوباره در سال ۲۰۱۶ دستگیر شد.
یکی دیگر از نام‌های این فهرست یک تبهکار ایرلندی آمریکایی به نام جیمز وایتی بالجر بود که اواخر ۲۰۱۱ توسط همسایه‌اش شناسایی شد و این همسایه که نام او را در فهرست افراد تحت تعقیب پخش شده از سوی تلویزیون دیده بود او را به پلیس لو داد و باعث دستگیری او شد و یک جایزه دومیلیون دلاری آمریکا را به جیب زد. بالجر در سال گذشته در زندان در ضرب و شتم کشته شد.
دیگر اسامی این فهرست هشت ساله فوربس همچنان آزاد هستند که شامل جوزف کُنی، یک جنگ سالار اوگاندایی است که شبه نظامیان او تا سال ۲۰۱۷ به حدی تحلیل رفتند که مقامات خیلی ساده دست از تعقیب او برداشتند.
مشهورترین فهرست تبهکاران تحت تعقیب، مربوط به فهرست ۱۰ فراری تحت تعقیب اف.بی.آی است که امسال ۷۰ ساله می‌شود. این سازمان مدعی است ۹۳ درصد از افراد این فهرست‌ دستگیر شده‌اند.
این سازمان اخیرا مسن‌ترین مظنون خود به نام اوژن پالمر ۸۳ ساله متهم به قتل دختر خوانده‌اش را به این فهرست اضافه کرد.
اسامه بن لادن تا سپتامبر ۲۰۰۱ نامش در این فهرست بود و بعدا نام او به یک لیست جدید از تحت تعقیب‌ترین تروریست‌ها که در بردارنده ۲۸ اسم همراه با پیشنهاد جایزه‌های چشمگیر برای دستگیری آنها بود، منتقل شد.
ایمن الظواهری رهبر القاعده با ۲۵ میلیون دلار جایزه برای دستگیری‌اش، ارزشمندترین تروریست تحت تعقیب بوده است.
پسر اسامه بن لادن یعنی حمزه (ترامپ هفته قبل درباره او گفت درست عین پدرش قدبلند و بسیار خوش تیپ است) هرگز شانس وارد شدن به این فهرست را بعد از آن که در سپتامبر کشته شدنش در یک حمله هوایی آمریکا تایید شد، پیدا نکرد.
لیست تحت تعقیب‌ترین مجرمان سایبری اف.بی.آی دستخوش تغییر شکل شده است.
لیست ۲۰۱۰ دارای پنج اسم شامل مردی متهم به فروش اتصالات غیر قانونی ماهواره‌ای بود. حالا این فهرست در بردارنده حدود ۷۰ نفر شامل ده‌ها تن در ارتش‌های روسیه و چین و گروه‌های مرتبط با مداخله روسیه در انتخابات ۲۰۱۶ آمریکا است.
تهیه فهرست تحت تعقیب‌ترین مجرمان در برخی کشورهای مختلف بر مبنای دورنماهای آن کشورها صورت می‌گیرد. آژانس مبارزه با تروریسم هند اکتبر سال گذشته نسخه خودش از چنین فهرستی را ارائه کرد. در فهرست هند با توجه به جمعیت بالای این کشور ۲۵۸ نام ذکر شد که بالاترین جایزه معادل یک و نیم میلیون روپیه به یک رهبر سابق یک گروه شورشی مائویست که بیش از پنج دهه فعالیت داشته، با نام مستعار گاناپاتی اختصاص یافت.
چین هم فهرست مربوط به خودش از ۱۰۰ تن از تحت تعقیب‌ترین مجرمان فراری را منتشر کرده که اکثر آنها متهم به دزدی، رشوه خواری یا کلاهبرداری هستند و قرار است در چارچوب یک کمپین مبارزه با فساد کلی راه افتاده از سوی شی جینپینگ، رئیس جمهور چین با آنها برخورد شود.

        در این جا فهرست گاردین از تحت تعقیب‌ترین مجرمان و تروریست‌های فراری جهان ذکر می‌شود:
      

        1- ابوبکر شیکاو
      
این شبه نظامی نیجریه‌ای در سال ۲۰۰۹ رهبر گروه بوکوحرام شد و ناظر بر جنگ بیرحمانه گروهی بود که نه فقط ارتش و پلیس را بلکه در بسیاری از مواقع غیر نظامیان را هدف گرفت و یکی از شناخته شده‌ترین اقدامات این گروه دزدیدن ۲۷۶ دختر نیجریه‌ای از یک مدرسه در شهر چیبوک بود.

        ۲ – ابوابراهیم الهاشمی القرشی
      
این رهبر جدید داعش که به عنوان جانشین ابوبکر البغدادی معرفی شده به زودی نامش به فهرست‌های تحت تعقیب‌ترین تروریست‌ها در کشورهای جهان اضافه خواهد شد.

        ۳- ایمن الظواهری
      
الظواهری در سال ۱۹۵۰ در یک خانواده متمول مصری به دنیا آمد و در ابتدا در رشته جراحی تحصیل کرد اما بعدا وارد جنبش‌های افراطی رادیکال این کشور شد. او که در ادامه چندین بار به زندان افتاده و شکنجه شد به پاکستان فرار کرد و در آن جا به شبه نظامیان مجاهدین برای مقابله با متجاوزان شوروری کمک کرد و در ادامه با یک حامی مالی عربستانی به نام اسامه بن لادن آشنا شد. این دو نفر سازمان‌هایشان را ترکیب کردند تا القاعده را تشکیل دهند و بعد از کشته شدن اسامه بن لادن در سال ۲۰۱۱ الظواهری رهبری این گروه را به عهده گرفت.

        ۴- ابراهیم داوود
      
ابراهیم داوود ۶۳ ساله یک امپراتوری چند میلیون دلاری از طریق اخاذی، قاچاق مواد مخدر و تقلب در قمارهای مربوط به مسابقات ورزشی ایجاد کرده و از او به عنوان مغز متفکر چند بمب گذاری در سال ۱۹۹۳ در بمبئی هند که بیش از ۲۵۰ کشته برجای گذاشت یاد می‌شود. هر چند که نام این گنگستر هندی در فهرست تروریست‌های جهانی سازمان ملل ذکر شده اما او همچنان فراری است و گفته شده که در بریتانیا اموالی داشته و در سال ۲۰۱۶ نیز از طریق نرم افزار اسکایپ شاهد جشن عروسی برادرزاده خود بوده است.

        ۵- اُویدیو گوزمن
      
اُویدیو گوزمن که به “چاپوی کوچک” یا “چاپیتو” مشهور است پسر یوآکین گوزمن و ادامه دهنده راه پدرش در بیزینس خانوادگی بوده و یکی از سرشناس‌ترین قاچاقچیان مواد مخدر در شهر کولیاکان مکزیک است. چند هفته پیش ده‌ها تن از نیروهای به شدت مسلح پلیس مکزیک توانستند اُویدیو را دستگیر کنند اما در ادامه با برخورد شدیدی از سوی نیروهای این قاچاقچی و رهبر سرشناس کارتل‌های مواد مخدری مواجه شده و مجبور به آزاد کردن رئیس آنها شدند. چاپوی کوچک به عنوان رئیس سازمان پدرش در نظر گرفته نمی‌شود اما بعد از فرار اخیر وی مقام‌های مکزیکی بسیار مشتاق هستند تا نشان دهند می‌توانند او را به دست عدالت بسپارند.

        ۶- تسه چی لوپ
      
این تبعه چینی کانادایی به “تحت تعقیب‌ترین مرد آسیا” مشهور است. او متهم به رهبری یک سندیکای بین‌المللی مواد مخدر است که زاده یک ائتلاف مربوط به پنج گروه می‌شود. پلیس گفته که سندیکای او حجم عظیمی مواد مخدر شامل هروئین و متامفتامین را در سراسر منطقه از ژاپن تا نیوزیلند قاچاق و توزیع می‌کند. گفته شده که مجموعه‌ای از افراد تایلندی متبحر در ورزش کیک بوکسینگ از او محافظت می‌کنند.

        ۷- واسیلیس پالیوکاستاس
      
در اروپا بالاترین میزان جایزه برای این دزد و آدم‌ربای مشهور در نظر گرفته شده است. این تبعه یونانی که لقب “غیر قابل دستگیری” دارد در ۲۰۰۶ با هلیکوپتری که توسط برادرش دزدیده شد، از زندان فرار کرد اما دو سال بعد باز دستگیر شد و در ادامه باز هم از همان زندان در فوریه ۲۰۰۹ و باز هم سوار بر یک هلیکوپتر فرار کرد. یونان جایزه یک میلیون یورویی برای هر کسی که به دستگیر شدن دوباره او کمک کند، تعیین کرده است.

        ۸– ماتئو مسینا دنارو
      
این چهره متعلق به تبهکاران سازمان یافته سیسیل به نوبه خود یکی از تحت تعقیب‌ترین مجرمان فراری جهان است که از سال ۱۹۹۳ مخفیانه زندگی کرده است. دناروری ۵۷ ساله در صحبتی مشهور ادعا کرده است: “من یک گورستان را تماما توسط خودم پر کردم” و گفته می‌شود که ظاهرا همچنان به سبک زندگی پر تجملش به لطف چند بانکدار حامی که طبق اعلام دادستان‌ها شامل سیاستمداران و تاجران می‌شوند، ادامه می‌دهد.

        ۹- گوسیفر ۲.۰
      
این گروه متشکل از یک یا چند هکر، ادعا شده که مسئول نفود به سرورهای کمیته ملی حزب دموکرات آمریکا در سال ۲۰۱۶ و سپس افشای اسناد و ایمیل‌های که در این سرورها پیدا کردند، بوده است. وزارت دادگستری آمریکا پارسال ۱۲ تبعه روس را در ارتباط با این عملیات هکری تحت تعقیب قرار داد که همه آنها از اعضای سازمان اطلاعات ارتش روسیه بوده‌اند. این البته شدیدا بعید است که کرملین این روس‌های تحت تعقیب قرار گرفته توسط آمریکا را به آنجا مسترد کند.

        ۱۰- فیلیسین کابوگا
      
کابوگا از سوی دادگاه کیفری بین‌المللی برای رواندا به خاطر ایفای نقش در تسهیل نسل‌کشی ۱۹۹۴ این کشور که درآن ۸۰۰ هزار زن، مرد و کودک قتل عام شدند، تحت تعقیب است.
کابوگا که گفته می‌شود اکنون ۸۴ سال سن دارد از کانال‌های رادیویی خود استفاده می‌کرد تا به نفرت علیه اقلیت توتسی دامن بزند و متهم به تامین سلاح‌های به کار گرفته شده در این نسل کشی است.
