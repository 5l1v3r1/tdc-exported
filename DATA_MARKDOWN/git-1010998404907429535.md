
# Тайсън Фюри прибра 15 млн. долара за дебюта си в кеча

Published at: **2019-11-01T09:09:00+00:00**

Author: ****

Original: [bTV Новините](https://btvnovinite.bg/sport/tajsan-fjuri-pribra-15-mln-dolara-za-debjuta-si-v-kecha.html)

Британският боксьор Тайсън Фюри направи впечатляващ и доста скъп дебют на кеч ринга. Бившият световен шампион в тежка категория победи Броун Строуман в първия си мач в шоуто, което има огромна популярност отвъд Океана.
Освен ефективната победа на Фюри, впечатляващ е и хонорарът му за участие. Според "Дейли Мейл" той е прибрал в касата си 15 млн. долара, за да се появи на ринга. 
Това е най-доходоносната победа на британеца, който все още няма загуба на професионалния боксов ринг след 30 мача (29 победи и 1 равенство). Всъщност в цялата си боксова кариера той е заработил 30 млн. долара по официални данни.
Дебюта си Фюри направи в Саудитска Арабия, а неговият мач беше една от главните атракции на вечерта. Той излезе в традиционна местна дреха и под акомпанимента на фойерверки и оглушителни аплодисменти. Противникът му не оказа особен отпор и беше туширан без особени проблеми за британеца.
Фюри има още едно уговорено появяване на кеч ринга в близките дни, а след това най-вероятно ще се насочи към подготовката за предстоящия му боксов мач. През 2020 г. той трябва да се изправи в реванш срещу Дионтей Уайлдър.
