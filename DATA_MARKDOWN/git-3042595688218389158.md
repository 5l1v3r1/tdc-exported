
# Her nekter Lysglimt Johansen å snakke med Dagbladet

Published at: **2019-11-02T19:58:17+00:00**

Author: **Tharald Halvorsen**

Original: [Dagbladet.no](https://www.dagbladet.no/nyheter/her-nekter-lysglimt-johansen-a-snakke-med-dagbladet/71776562)

Hans Jørgen Lysglimt Johansen er blant deltakerne på det høyreekstreme arrangementet Scandza Forum i Oslo - der en rekke representanter fra hvit-makt-miljøet i inn- og utland er samlet.
Et stort politioppbud hindrer større sammenstøt mellom forumdeltakerne og antirasister, men cirka 25 av motdemonstrantene ble tidligere i kveld anholdt.
Lysglimt Johansen snakket med deler av pressen utenfor forsamlingslokalet på Sinsen - men Dagbladet ville han ikke snakke med.

        - Det blir en «shitpiece», svarte Lysglimt Johansen Dagbladets reporter på spørsmål om han ville stille til intervju.
      
Han takket dermed nei, og vinket farvel.
Frodi Midjord, som arrangerer Scandza Forum, sier imidlertid i et innslag på Lørdagsrevyen at de tar avstand fra høyreekstremisme.
- Det dreier seg om spørsmål som ikke helt debatteres i mainstream media, som vi gjerne vil løfte opp, som har med nasjonal identitet, antiglobalisme, å gjøre. Vi er rett og slett nasjonalister, sier han.
Den amerikanske høyreekstremisten Greg Johnson ble lørdag pågrepet. Han var blant mellom 50 og 100 personer som skulle delta på arrangementet.
Seniorrådgiver i PST, Martin Bernsen, sier til Dagbladet at den amerikanske statsborgeren sitter i politiets varetekt i «påvente av effektuering av bortvisningsvedtak».
- Det kan beskrives som at han har hatt en radikaliseringsrolle, sier han.

        - Min klient bestrider å være til fare for grunnleggende nasjonale interesser, og trodde han kom på besøk til et demokratisk land der han var invitert til å benytte sin ytringsfrihet, sier amerikanerens forsvarer, John Christian Elden, til Dagbladet.
      
Dagens arrangement ble blant annet promotert på nettsidene til den nazistiske organisasjonen Den nordiske motstandsbevegelsen.
Johnson skal tidligere ha uttrykt støtte til Anders Behring Breiviks begrunnelse for 22-juli-terroren, og kalt terroren for «nødvendig».
Han skriver imidlertid i en erklæring på Scandza Forums Facebook-sider at han nekter for å ha støttet bruk av vold som politisk virkemiddel, og at han mener teksten om 22. juli er tatt ut av sammenheng.
Johnson skriver også at han vurderer søksmål mot Filter Nyheter, som i går publiserte et intervju med terrorforsker Thomas Hegghammer der Hegghammer tok til orde for å nekte Johnson innreise.
Konferansen på Sinsen pågikk lenge uforstyrret etter pågripelsen av Johnsen. Utenfor hadde 40 til 50 demonstranter møtt opp.

        
          Men politiet i Oslo meldte ved 16.15-tida
        
         at rundt 25 personer hadde brutt sperringene som hadde blitt satt opp, og ble anholdt.
      
- Flere personer fra motparten brøt sperringene på stedet. Politiet har nå kontroll, og har anholdt rundt 25 personer, skrev politiet på Twitter.
De anholdte ble brakt til arresten for ordensforstyrrelser, og for ikke å etterkomme pålegg gitt av politiet.
