
# Реал усилено ще търси крило, Санчо също е в радара

Published at: **2019-11-05T14:29:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/spain/real-usileno-shte-tyrsi-krilo-sancho-syshto-e-v-radara-1403139.html)

Отборът на Реал Мадрид има желание да засили още повече конкуренцията в атака. Кралският клуб е хвърлил око на младия английски талант Джейдън Санчо. Играчът на Борусия Дортмунд е оценяван на 100 милиона паунда.
19-годишният футболист кара третия си сезон на „Сигнал Идуна Парк“, след като бе привлечен от школата на Манчестър Сити през 2017г. Санчо бързо се наложи като титуляр за Дортмунд с идването на Лусиен Фавр, а силните му мачове с жълто-черната фланелка му донесоха и повиквателна за националния отбор на Англия преди година. От Борусия Дортмунд вече осъзнават, че това може и да бъде последният сезон на Санчо в клуба и се оглеждат за заместник.
Тимът на Зинедин Зидан се нуждае от ново попълнение по крилото, тъй като Гарет Бейл най-вероятно ще напусне клуба в близко бъдеще. Задачата с привличането на Санчо обаче няма да е никак лесна, тъй като играчът е желан още от Манчестър Юнайтед и Пари Сен Жермен. Манчестър Сити пък имат опцията да контрират всяка една оферта за крилото, тъй като имат клауза, по която задължително трябва да бъдат информирани, ако Дортмунд приемат предложение за Санчо.
Интересното е, че вчера точно Реал Мадрид и Манчестър Сити бяха замесени в една интересна трансферна новина, след като се появи информация, че Кралският клуб е склонен да плати пари и да даде Гарет Бейл на „гражданите“, за да си осигури услугите на Рахийм Стърлинг. Повече за това, четете тук.
