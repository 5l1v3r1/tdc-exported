
# Bursa özgün bir eserine daha kavuşuyor

Published at: **2019-11-01T11:07:29+00:00**

Author: ****

Original: [OLAY](https://www.olay.com.tr/bursa-ozgun-bir-eserine-daha-kavusuyor-213841h.htm)

Bursa’yı yaşayan canlı bir tarih şehri haline getirmek amacıyla Cumhuriyet dönemi yapılarından Osmanlı’ya, 2300 yıllık Bitinya surlarından 8500 yıllık arkeolojik bölgelere kadar her alan restorasyon çalışmalarını sürdüren Büyükşehir Belediyesi, Doğanbey Mahallesi’ndeki 600 yıllık tarihi mescidi de ilk günkü ihtişamına kavuşturdu.
Hayırsever desteği ile hayata geçirilen projeyle tarihi mescit zemininden çatısına, duvarlarından iç döşemesine kadar sil baştan aslına uygun olarak restore edildi. Cami bahçesindeki şadırvanda son çalışmalar yapılırken, tarihi mescidin 8 Kasım Cuma akşamı ibadete açılması hedefleniyor.

        Kandil gecesi açılıyor
      
Bursa Büyükşehir Belediye Başkanı Alinur Aktaş, çalışmaların tamamlanma aşamasına geldiği tarihi mescitteki son hazırlıkları yerinde inceledi. Bursa’nın tarihi ve kültürel özellikleri bakımından zengin bir şehir olduğunu ifade eden Başkan Aktaş, “Tabir yerinde ise her caddemizde, her sokağımızda tarihe şahitlik eden bir eseri görmek mümkün. Mizanoğlu Mescidi de Sultan 2. Murad döneminde, Şeyh Üveys Bin Hoca Nizamettin tarafından yaptırılan önemli bir eser. Burası faaliyete geçtikten sonra çevreye önemli bir değer katacağını düşünüyorum. Çevre düzenlemelerini de tamamlayıp 8 Kasım Cuma akşamı kandille birlikte hem mahalleleriyle buluşup, hem de mescidi ibadete açmak istiyoruz. Katkıları nedeniyle hayırseverimize teşekkür ediyorum” dedi.
