
# Motocyklové MS ovládl i mladší Márquez, vyhrál třídu Moto2

Published at: **2019-11-03T08:19:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/motocyklove-ms-ovladl-i-mladsi-marquez-vyhral-tridu-moto2/1816296?utm_source=rss&utm_medium=feed)

Sepang (Malajsie) - Španělský motocyklista Álex Márquez je mistrem světa v silničních závodech třídy Moto2. V Malajsii dojel druhý za Bradem Binderem z Jihoafrické republiky a před závěrečným závodem šampionátu před ním vede o nedostižných 28 bodů.
Filip Salač skončil v Sepangu v závodu třídy Moto3 na bodovaném 13. místě, Jakub Kornfeil byl sedmnáctý. Oba přitom po nevydařené sobotní kvalifikaci startovali až z předposlední řady a dokázali se tak posunout zhruba o deset pozic vpřed. Vyhrál již jistý mistr světa Ital Lorenzo Dalla Porta.
Po startu přitom Salač klesl až na poslední místo a chování přední části motocyklu se mu vůbec nelíbilo. "Poté se začalo padat a my se posouvali dopředu. Pocit s předkem byl pořád stejný, bylo to na limitu, v jedné ze zatáček jsem skoro spadl," uvedl v tiskové zprávě.
V posledním kole svedl těsný souboj se stájovým spolujezdcem Kornfeilem. "Jel jsem vedle něho, takže mě musel vidět, ale začal mi to zavírat. Bohužel došlo ke kontaktu a on asi vyjel ven. Za to byl později v boxu hodně naštvaný, ale snad to bude do příštího závodu v klidu," dodal mladý český jezdec.
Kornfeil se zlobil, na 13. místě si totiž jel pro body. "V závěrečném kole mě v zatáčce číslo 9 po velmi nevybíravém pokusu o předjetí poslal mimo trať. Oba nás tak dostal do pozice, jež hraničila s pádem a kdyby se o mne nezastavil, tak by zřejmě havaroval. Mohli jsme mít v klidu oba body, ale také jsme nemuseli mít ani jeden nic. Z toho jsem naštvaný," uvedl.
Álex Márquez získal titul čtyři týdny poté, co jeho starší bratr Marc pošesté ovládl šampionát královské třídy MotoGP. Totéž se španělským sourozencům povedlo i před pěti lety, jen s tím rozdílem, že Álex tehdy zvítězil ve slabší kubatuře Moto3.
Závod MotoGP vyhrál Maverick Viňales před Marcem Márquezem. Tatáž španělská dvojice spolu bojovala o vítězství i před týdnem v Austrálii, tam ale Viňales v posledním kole spadl. Karel Abraham dojel sedmnáctý a nebodoval.
Marc Márquez se po pádu v kvalifikaci postavil až na 11. místo startovního roštu, ale s výjimkou Viňalese dokázal všechny ostatní protivníky předjet. Dál tak v sezoně sbírá v dokončených závodech výhradně první nebo druhá místa.
"Viňales byl dneska rychlejší. Jediná šance byla udržet se těsně za ním jako na Phillip Islandu. Dostal jsem se až na sekundu a půl, ale pak jsem udělal chybu a ztráta se zase zvýšila," řekl mistr světa. Márquezův součet narostl na 395 bodů, čímž překonal devět let starý rekord Jorgeho Lorenza (383).
Viňales věnoval druhé letošní vítězství dvacetiletému indonéskému jezdci Afridzovi Munandarovi, který měl v sobotním doprovodném závodu těžký pád a po převozu do nemocnice v Kuala Lumpuru zraněním podlehl. "Jednou jsem se s ním potkal, byl to fajn kluk. Takové věci se bohužel v motorismu někdy stávají... Ale určitě na něj nikdy nezapomeneme," uvedl Márquez.
Závěrečný závod šampionátu se pojede za dva týdny ve Valencii.
Moto3: 1. Dalla Porta (It./Honda) 38:01,355, 2. García (Šp./Honda) -0,410, 3. Masiá (Šp./KTM) -0,803, 4. Ogura (Jap./Honda) -0,885, 5. Vietti (It./KTM) -0,902, 6. Ramírez (Šp./Honda) -1,095, ...13. Salač -15,542, 17. Kornfeil (oba ČR/KTM) -16,497.
Průběžné pořadí MS (po 18 z 19 závodů): 1. Dalla Porta 279, 2. Canet (Šp./KTM) 190, 3. Arbolino (It./Honda) 175, 4. Ramírez 174, 5. McPhee (Brit./Honda) 156, 6. Antonelli (It./Honda) 128, ...13. Kornfeil 77, 24. Salač 21.
Moto2: 1. B. Binder (JAR/KTM) 38:07,843, 2. Á. Márquez (Šp./Kalex) -0,758, 3. Lüthi (Švýc./Kalex) -2,683, 4. Vierge (Šp./Kalex) -6,646, 5. Navarro (Šp./Speed Up) -7,114, 6. Lecuona (Šp./KTM) -8,582.
Průběžné pořadí MS (po 18 z 19 závodů): 1. Á. Márquez 262, 2. B. Binder 234, 3. Lüthi 230, 4. Navarro 210, 5. Fernández (Šp./Kalex) 197, 6. Marini (It./Kalex) 182.
MotoGP: 1. M. Viňales (Šp./Yamaha) 40:14,632, 2. M. Márquez (Šp./Honda) -3,059, 3. Dovizioso (It./Ducati) -5,611, 4. Rossi (It./Yamaha) -5,965, 5. Rins (Šp./Suzuki) -6,350, 6. Morbidelli (It./Yamaha) -9,993, ...17. Abraham (ČR/Ducati) -47,343.
Průběžné pořadí MS (po 18 z 19 závodů): 1. M. Márquez 395, 2. Dovizioso 256, 3. M. Viňales 201, 4. Rins 194, 5. Petrucci (It./Ducati) 176, 6. Quartararo (Fr./Yamaha) 172, ...25. Abraham 7.
