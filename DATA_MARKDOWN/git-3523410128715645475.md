
# 
        اپلیکیشن واقعیت افزوده ادوبی Aero برای iOS منتشر شد
      

Published at: **2019-11-05T13:15:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638318/%D8%A7%D9%BE%D9%84%DB%8C%DA%A9%DB%8C%D8%B4%D9%86-%D9%88%D8%A7%D9%82%D8%B9%DB%8C%D8%AA-%D8%A7%D9%81%D8%B2%D9%88%D8%AF%D9%87-%D8%A7%D8%AF%D9%88%D8%A8%DB%8C-aero-%D8%A8%D8%B1%D8%A7%DB%8C-ios-%D9%85%D9%86%D8%AA%D8%B4%D8%B1-%D8%B4%D8%AF)

گروه آی تی: Aero اپلیکیشن جدیدی است که ادوبی شب گذشته آن را به‌صورت رسمی برای iOS کرد. این اپلیکیشن می‌تواند لایه‌های فتوشاپ را به فایل‌های واقعیت افزوده‌ی تعاملی تبدیل کند.   به گزارش بولتن نیوز به نقل از زومیت، آمار نشان می‌دهد محتوای تعاملی و همه‌جانبه می‌تواند در نقش رسانه‌ای قدرتمند برای داستان‌گویی و انتقال تجربیات ظاهر شود. چنین محتوایی نحوه‌ی تعامل ما با دنیای اطراف را کاملا تغییر می‌دهد و وارد مرحله‌ای جدید می‌کند.به‌لطف فناوری واقعیت افزوده، امکان ادغام محتوای دیجیتالی با دنیای واقعی وجود دارد و از این طریق تجربه‌ای لذت‌بخش به کاربر منتقل می‌شود. همچنین، سازندگان اپلیکیشن‌ها می‌توانند محصولاتی خلق کنند که کاربر به‌شکل عمیق‌تری با آن‌ها ارتباط برقرار می‌کند و برندهای مختلف می‌توانند از مزیت‌های واقعیت افزوده برای برقراری ارتباطی عمیق‌تر با مشتریانشان استفاده کنند.ادوبی یکی از شرکت‌هایی است که نشان داده علاقه‌ی زیادی به حوزه‌ی واقعیت افزوده دارد و می‌خواهد تجربه‌های لذت‌بخشی از این طریق به کاربرانش منتقل کند؛ ازاین‌رو، شب گذشته کنفرانس سالانه‌ی خود به‌نام Max را برگزار کرد.  
 ادوبی حین برگزاری مراسم Max 2019 اپلیکیشن جدیدی با نام Aero را رونمایی کرد که مبتنی‌بر فناوری واقعیت افزوده است و عضو جدیدی برای اپلیکیشن‌های خانواده‌ی Adobe Creative Cloud به‌شمار می‌آید. این اپلیکیشن رایگان که فعلا تنها کاربران iOS می‌توانند از آن استفاده کنند، به طراحان اجازه می‌دهد بدون نیاز به دانش کدنویسی، تجربه‌های واقعیت افزوده خلق کنند که در نوع خود اتفاقی مهم به‌شمار می‌آید.کاربران گوشی‌ها و تبلت‌های مبتنی‌بر سیستم‌عامل iOS می‌توانند اپلیکیشن جدید ادوبی را از اپ‌استور دریافت کنند. اپلیکیشن مذکور به‌جای نیاز به دانش کدنویسی، از برنامه‌های ادوبی استفاده می‌کند؛ بدین‌شکل که کاربر می‌تواند فایل‌های سه‌‌بعدی را از Dimension و لایه‌های دوبعدی را از فتوشاپ و ایلاستریتر (Illustrator) به درون Aero وارد و فایلی تعاملی خلق کند.ادوبی می‌گوید برای ساخت Aero با هنرمندان و طراحان متعددی همکاری کرده است تا از تجربیات آن‌ها برای بهترکردن اپلیکیشنش بهره ببرد. سال گذشته، این شرکت نسخه‌ی بتای Aero را به‌صورت خصوصی برای افرادی خاص دردسترس قرار داده بود و حالا توانسته است از تجربیات هزاران نفری استفاده کند که موفق شده‌اند با Aero کار کنند تا میزان مشکلات نسخه‌ی نهایی را به کمترین حد ممکن برساند.  
اپلیکیشن Aero بیشتر برای آن دسته از طراحان کاربردی خواهد آمد که تجربه‌ی خلق محتوای سه‌بعدی را ندارند. کاربر می‌تواند ازطریق Aero صحنه‌های واقعیت افزوده را ازطریق دستور‌العملی مرحله‌ای و بسیار ساده بسازد. افزون‌بر‌این، امکان استفاده از Aero با اپلیکیشن‌های متفرقه‌ای (ترد پارتی) نظیر Maya و C4D نیز وجود دارد.برای استفاده از ادوبی Aero به دانش کدنویسی نیاز نخواهید داشتکاربران می‌توانند اشیای خاصی که امکان تغییر اندازه‌ی آن‌ها وجود دارد، در صحنه‌هایی وارد کنند که ازطریق دوربین گوشی یا تبلتشان در حال نمایش است. درضمن، آنان می‌توانند انیمیشن‌های متحرک خاص و حساس به لمس حساس که به آن واکنش نشان می‌دهند، به درون محیط دوربین وارد کند.علاوه‌براین، طراح می‌تواند مسیر خاصی برای هریک از اشیای داخل محیط دوربین تعیین کند تا شیء مذکور در آن مسیر به حرکت درآید. به‌طور کلی امکان انجام کارهای زیادی ازطریق Aero وجود دارد و پیش‌بینی می‌کنیم استقبال چشمگیری از آن شود. سال گذشته در جریان برگزاری مراسم توسعه‌دهندگان جهانی اپل (Apple WWDC)، اپلیکیشن Aero نخستین‌بار نمایش داده شد. ادوبی در آن زمان اعلام کرد با همکاری اپل و پیکسار روی نوعی فرمت فایل یکپارچه با نام USDZ کار می‌کند که امکان استفاده از آن در سیستم‌عامل iOS وجود دارد. فرمت مذکور به کاربران امکان می‌دهد پیش‌نمایش پروژه‌ای که در Aero تولید کرده‌اند، ازطریق iMessage برای دوستانشان ارسال کنند. کاربرانی که پیش‌نمایش‌های یادشده را دریافت کرده‌اند، به دانلود اپلیکیشن اضافه‌ای نیاز ندارند و پیش‌نمایش‌ها خودبه‌خود اجرا خواهند شد.در چند وقت اخیر، ادوبی نشان داده است تمایلی مثال‌زدنی برای ورود جدی به حوزه‌ی واقعیت افزوده دارد. Aero به‌خوبی نشان می‌دهد ادوبی برای حضور در بازار واقعیت افزوده و واقعیت ترکیبی (Mixed Reality) به‌طور جدی برنامه‌ریزی کرده است. این شرکت می‌خواهد طراحان بیشتری را ترغیب کند تا با استفاده از ابزار کاربردی موجود در Creative Cloud به تولید محتوای جدید و همه‌جانبه روی آورند.
