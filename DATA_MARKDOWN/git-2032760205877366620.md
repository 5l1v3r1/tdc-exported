
# Zisk Samsungu oslabil o takmer 56 percent, dôvodom je slabý dopyt po čipoch

Published at: **2019-11-01T07:35:02+00:00**

Author: **Webnoviny**

Original: [Denník politika](http://dennikpolitika.sk/archiv/88419)

1.11.2019 (Webnoviny.sk) – Prevádzkový zisk výrobcu elektroniky Samsung Electronics Co. v treťom kvartáli oslabil o takmer 56 percent v dôsledku pretrvávajúceho slabého dopytu po čipoch. Juhokórejský technologický gigant za júl až september vykázal prevádzkový zisk 7,78 bil. wonov (KRW), čo bol v porovnaní s rovnakým obdobím minulého roka pokles o 55,7 percenta.
Tržby spoločnosti sa v treťom štvrťroku znížili o 5,3 percenta na úroveň 62 bil. KRW. Samsung je najväčším výrobcom polovodičov a smartfónov na svete, ale od záveru minulého roka zápasí s klesajúcimi cenami pamäťových čipov.
Sumou 29,25 bil. KRW k celkovým tržbám firmy počas júla až septembra prispel predaj mobilných telefónov a zariadení pre telekomunikačné siete.
(1 EUR = 1297,21 KRW)
Viac k témam: ziskZdroj: Webnoviny.sk – Zisk Samsungu oslabil o takmer 56 percent, dôvodom je slabý dopyt po čipoch © SITA Všetky práva vyhradené.
