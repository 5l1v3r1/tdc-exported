
# Da oljetanken skulle tømmes, startet marerittet

Published at: **2019-11-04T08:09:03+00:00**

Author: **Berit B. Njarga**

Original: [Dinside](https://www.dinside.no/bolig/da-oljetanken-skulle-tommes-startet-marerittet/71772826)

Innen 1. januar 2020 må alle som har en oljetank i hagen, sikre at de ikke kan utgjøre en fare for forurensning, som for de fleste vil innebære å fjerne tanken eller å tømme den.
Det var dette Morten Agasøster i Horten gjorde et forsøk på, da han hyret inn et selskap til å tømme parafinoljetanken som ligger nedgravd utenfor boligen hans i Horten, i februar i år.
Men da de ved en feiltakelse boret hull gjennom parafinoljetanken, som førte til lekkasjer, startet problemene.
Fortsatt, ni måneder senere, er deler av huset ubeboelig.
- Alle tankeiere plikter å treffe tiltak for å hindre at deres oljetank ikke utgjør noen risiko for forurensning – både når tanken er i bruk, og når den ikke lengre skal brukes, forteller seniorrådgiver Gunnhild Preus-Olsen, ved seksjon for avfall og grunnforurensning i Miljødirektoratet til Dinside.
Dette var Morten Agasøsters mål da han bestilte tømming av parafinoljetanken. Men da dette gikk galt, var det altså han som sto med ansvaret for forurensningen fra tanken.

        Siden februar har det dermed pågått et omfattende arbeid for å rydde opp etter lekkasjen.
      
Han anbefaler andre som skal fjerne eller tømme oljetank i hagen om å få seriøse og profesjonelle til å grave frem tanken - ved å se den fysisk, tømme den og fjerne den helt.
- Det er større risiko dess nærmere tanken ligger huset. Grunnforholdet er det vanskelig å kjenne til, og en lekkasje i tanken kan medføre at olje kan renne inn mot huset. Derfor er forsiktighet og dyktighet i en slik prosess kanskje den beste forsikringen, understreker Agasøster, som gir råd basert på sin egne, dårlige erfaring.
- Siden februar har det vært anleggsmaskiner til stede og de har gjennomført drenering av forurensede masser. I starten var det parafinlukt i hele huset og i klær. Kjelleren var ikke mulig å bruke, fordi en måtte lage hull i grunnmuren for å finne ut om noe av massen hadde spredt seg inn mot kjelleren. Den står fortsatt ubrukelig, forteller Agasøster.
De har også måttet leve med et stort hull foran inngangspartiet fra februar til august/september.
- Siden det var forurenset masse som hadde seget under inngangspartiet, var det nødvendig med en større operasjon der man gravde under huset for å ta bort forurenset masse. Det var en lang og tidkrevende prosess, pluss at det var fellesferie for arbeidsstyrken, sier Agasøster.
Det store opprydningsarbeidet har ført til at hagen ikke har kunnet brukes siden det ikke har vært forsvarlig å ha småbarn rundt anleggsmaskinene, i tillegg til faren ved å ha et dypt hull foran inngangspartiet.
- Dessuten ble hele innsiden av inngangspartiet fjernet, det vil si gulv, gjestetoalett, hyller og skap, fordi en måtte gå ned for å ta jordprøver, forklarer en oppgitt huseier.
Planen var at arbeidet med å rydde opp etter lekkasjen skulle være ferdig til desember.
- Selve forurensningen er nå sanert og oppbyggingen er i gang. Beleggningssten, hage og planting av tre vil ikke skje før på nyåret, av naturlige årsaker. Været blir heller ikke varmere fremover, og jeg er i tvil om at skjema for desember vil holde for inngangspartiet sin del, sier Agasøster.
Skadeomfanget har etter de estimatene Agasøster har fått, kommet på godt over 1 million. Det er boligforsikringen som dekker skadene, og forsikringsselskapet skal bringe standarden tilbake på boligen.
Hvilke tiltak du må sørge for før 1. januar 2020 for å unngå fare for forurensing om du har en oljetank i din hage, avhenger av hvilken kommune du bor i.
- I kommuner der det er vedtatt lokale forskriftsbestemmelser om nedgravde oljetanker etter forurensningsforskriften kap. 1 er det angitt i forskriften hva tankeier må gjøre for å motvirke risiko for forurensning fra tanken. I kommuner uten lokal forskrift er det ikke vedtatt forskriftskrav som detaljert angir hvordan dette skal gjøres, men tankeier plikter fortsatt å treffe tiltak for å unngå at tanken utgjør en fare for forurensning, og vi anbefaler at dette gjøres slik forurensningsforskriften kap. 1 angir, sier Preus-Olsen i Miljødirektoratet.
Altså må ikke tiltaket nødvendigvis være å tømme eller å fjerne oljetanken, hvis du bor i en kommune uten en lokal forskrift - fordi det da ikke er konkretisert nøyaktig hvordan tankeieren skal forhindre risiko for forurensning.
- Alle tankeiere må sette i verk tiltak for å forhindre risiko for forurensning. Vi har vanskelig for å se at eier av en nedgravd oljetank som ikke lengre er i bruk – og ikke skal brukes mer – vil kunne oppnå dette uten å tømme tanken for resterende olje, understreker Preus-Olsen.
De som har en oljetank nedgravd i hagen, bør sjekke opp med kommunen de bor i hva som gjelder der, også med tanke på konsekvenser hvis man ikke har oppfylt kravene innen fristen.
- For øvrig kan konsekvensene bli store for tankeier dersom tanken skulle føre til forurensning av egen eller naboer sin grunn og bolig, sier Preus-Olsen.
