
# Йонка, която спасява Северозапада: Не знаете какво е 90-годишен да ви целува ръцете СНИМКИ

Published at: **2019-11-02T19:30:00+00:00**

Author: ****

Original: [Blitz.bg](https://blitz.bg/obshtestvo/yonka-koyato-spasyava-severozapada-ne-znaete-kakvo-e-90-godishen-da-vi-tseluva-rtsete-snimki_news706920.html)

https://blitz.bg/obshtestvo/yonka-koyato-spasyava-severozapada-ne-znaete-kakvo-e-90-godishen-da-vi-tseluva-rtsete-snimki_news706920.html Blitz.bg
Не знаете какво означава един 90-годишен човек да ви целува ръцете, защото сте му донесли два хляба"... Така започва историята на Йонка Иванова, която се е превърнала в лъч надежда за десетки хора в нужда от малки населени места в Северозападна България, пише Дарик.Тя, заедно със свои съмишленици, от две години насам събира хранителни продукти, дрехи, обувки и вещи от първа необходимост, за да ги дари на хора в крайна нужда. Вече над 60 домакинства разчитат на нея и на доброволците, и ги чакат да им донесат така необходимите продукти.Йонка Иванова работи във фирма за крепежни елементи, но цялото си свободно време е посветила на кампанията. На път е да регистрира и фондация, като се надява така каузата й да припознят и други...Зад всичко това обаче стоят огромни усилия и жената признава, че напоследък кампаниите се организират по-трудно. А основната причина е, че освен дарения, трябва и помощ в опаковането, натоварването и извозването на кашоните с продуктите.

        Първото посетено населено място било врачанското село Селановци, тъй като един от помощниците на Йонка е родом оттам и знаел за хора в нужда. След това последвали сигнали и за други села. И така, към днешна дата доброволците обикалят около 60 адреса в Михайлово, Хърлец, Оряхово, Сараево, Трифоново, Дългоделци, Стубел...
      
"Започнахме да посещаваме на място по къщите определени хора за тези две години. Добавяме и нови. Разчитаме на хората, които живеят в това село, да ни кажат кои са хората, които се нуждаят.Завеждат ни на място при тях, разговаряме с тях, преценяваме положението и тогава ни влизат в списъка за помощ. Такъв е принципът на разпространение, а не през някакви социални списъци", обясни Йонка Иванова.
Кампанията е постоянно активна - събират се трайни продукти, като олио, захар, брашно, боб, леща, ориз, зелен фасул, грах, лютеница, консервирани храни, както и дрехи, обувки и одеяла.Дарява се и техника - хладилници, перални, печки, телевизори. В някои случаи доброволците купуват и лекарства, и дърва за огрев на нуждаещите се. А всичко това Йонка съхранява в склад в София, който й е предоставен от нейни близки за целите на кампанията.
Всеки желаещ може да се включи, като донесе по нещо на място в склада или го изпрати по куриер. Някои дарители се включват и с парични средства.Йонка признава, че първоначално не е искала да събира пари, тъй като могат да възникнат много въпроси, но се наложило, след като хора от провинцията поискали да се включат.За да пратят храна по куриер, им излизало много по-скъпо, отколкото да се купи от доброволците на място. И така, сега в банкова сметка се събират и средства, а след всяка кампания Йонка публикува отчет какво е похарчено.
"Трябват и помощници – всяка една помощ е добре дошла. Не говорим дали финансова, с продукти или физическа помощ. Последната акция трудно се случи, дори с физическа помощ бях затруднена.Не мога с всичко сама да се справя – това са доста тежки неща. Замислях се дали да не прекратя, но сърце не ми дава да ги оставя хората...", разказва Йонка за трудностите, които среща.
Тя добави, че в някои населени места доброволците срещат подкрепата на местната власт, но на други места ги гонят, защото нямали право да раздават хранителни продукти.И въпреки смесените чувства, за нея кампанията е удовлетворение, че може да помогне на някого животът му да стане поне малко по-лек.
"От една страна, ходейки там и виждайки безизходицата на тези хора, чувствам гняв от безсилие, че са поставени в тази мизерия. От друга страна им даваме някаква надежда, те ни чакат. Първо като отидем на адрес, човекът е отчаян, не изчистил вкъщи, неизкъпан.След нашата намеса, когато отидем и му кажем, че ще му донесем одеяло, дрешки, че ще се погрижим за него, после не можем да го познаем този човек. Той е изчистил вкъщи, изкъпал се е, облякъл се е, очите му светят от някаква надежда.Ето това е силата, която ни кара да го правим. Даваме им надежда, че не са забравени, че някой мисли за тях, че някой се грижи за тях", не скри емоциите си тя.
Следващите цел е организацията на успешна кампания с хранителни продукти за коледните празници, а след това и през февруари и март."Това е едно от най-човешките неща – да подадеш ръка, да дадеш един хляб на нуждаещия се. Да му стоплиш душицата, да бъдеш малко повече човек...", призова на финал Йонка Иванова.Ако искате и вие да помогнете, може да научите повече на Facebook страницата на инициативата ТУК.
