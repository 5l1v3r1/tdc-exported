
# Κινητοποίηση στις πρυτανικές αρχές από φοιτητές του Πανεπιστημίου Αιγαίου

Published at: **2019-11-02T08:30:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424993/kinhtopoihsh-stis-prytanikes-arxes-apo-foithtes-toy-panepisthmioy-aigaioy)


        Με σύνθημα «Δώσαμε τη μάχη για να περάσουμε - Θα δώσουμε τη μάχη για να μείνουμε στη σχολή μας. Δωρεάν σίτιση και στέγαση για όλους», φοιτητές των σχολών της Ρόδου του Πανεπιστημίου Αιγαίου, προχώρησαν προχθές σε μαζική κινητοποίηση, στο πλαίσιο των δράσεων των φοιτητών σε όλη τη χώρα για δωρεάν σπουδές με δικαιώματα.
      
Οι φοιτητές των σχολών του νησιού ανταποκρίθηκαν στο κάλεσμα των εκλεγμένων με την ΠΚΣ και της Επιτροπής Αγώνα στο Πανεπιστήμιο, στις πρυτανικές αρχές, απαιτώντας να δοθεί άμεσα λύση στο ιδιαίτερα οξυμένο ζήτημα της φοιτητικής στέγασης και σίτισης. Με την επιτυχημένη αυτή κινητοποίηση δήλωσαν ότι θα συνεχίσουν και θα κλιμακώσουν τον αγώνα τους τις επόμενες μέρες, ενώ καλούν κάθε φοιτητή να μπει και αυτός στον αγώνα για τις σπουδές, το μέλλον, τη ζωή που έχει ανάγκη.
Σε ανακοίνωσή τους οι φοιτητές επισημαίνουν:«Τα απαράδεκτα κριτήρια εισδοχής στις εστίες έχουν ως αποτέλεσμα χιλιάδες φοιτητές του Πανεπιστημίου Αιγαίου να μένουν εκτός εστίας. Για όλους αυτούς υπάρχει ένας δρόμος: Τα εκτοξευμένα νοίκια-φωτιά, που ξεπερνάνε τα 260-300 ευρώ για μια γκαρσονιέρα, ενώ πολλοί αναγκάζονται να δουλέψουν παράλληλα προκειμένου να μπορούν να ανταποκριθούν σε αυτό το κόστος.
Ένα σημαντικό κομμάτι φοιτητών δεν γίνεται δεκτό στην εστία παρότι πληρούν ακόμα και αυτά τα κατάπτυστα κριτήρια γιατί δεν επαρκούν τα δωμάτια. Χαρακτηριστικό για την κατάσταση είναι το παράδειγμα από τη Ρόδο φέτος, που προκειμένου να "μπαλώσουν" τις τραγικές ελλείψεις πρότειναν στις επιλαχούσες φοιτήτριες να μείνουν σε ορφανοτροφείο! Ακόμα όμως και οι "τυχεροί" που καταφέρνουν να πάρουν δωμάτιο σε εστία δεν ξέρουν καν αν θα έχουν δωμάτιο και τον επόμενο χρόνο αφού οι δικαιούχοι αλλάζουν κάθε χρόνο!
Θέλουμε Πανεπιστήμιο που θα εξασφαλίζει στους φοιτητές όλη την απαραίτητη στήριξη για να σπουδάζουν χωρίς εμπόδια, με κατασκευή σύγχρονων και αναβαθμισμένων εστιών, με την αναβάθμιση των ήδη υπαρχόντων! Καθένας μόνος του είναι εύκολος στόχος για τις κυβερνήσεις. Μόνο ενωμένοι στους Συλλόγους μας μπορούμε να απαντήσουμε στον κοινό μας αντίπαλο! Ο Σύλλογος είναι η δύναμή μας.
Για να συζητάμε τις ανησυχίες και τους προβληματισμούς μας, να βοηθάμε ο ένας τον άλλον, να οργανώνουμε τον αγώνα μας για να δίνουμε λύση σε όσα μας απασχολούν, να μαχόμαστε, να ξεπερνάμε τα εμπόδια, οργανωμένα να διεκδικούμε πίσω όσα μας πήραν όλα αυτά τα χρόνια, αλλά και να κατακτήσουμε τις σύγχρονες ανάγκες μας στη μόρφωση, στη δουλειά και τη ζωή.
Η ατομική μας προσπάθεια για να λύσουμε τα κοινά μας προβλήματα, δεν αρκεί από μόνη της αν δεν συνδυαστεί με συλλογικό αγώνα!Αγωνιζόμαστε μέσα από τους Συλλόγους μας ώστε να σπουδάζουμε και να ζούμε με αξιοπρέπεια, με βάση τις σύγχρονες ανάγκες μας και τις δυνατότητες που υπάρχουν το 2019!
Διεκδικούμε από την κυβέρνηση, το υπουργείο, τις Περιφέρειες Βόρειου και Νότιου Αιγαίου και την πρυτανική αρχή του Πανεπιστημίου:• Μέτρα στήριξης των πρωτοετών φοιτητών που αναζητούν κατοικία!• Καμία καθυστέρηση! Τώρα να γίνει επινοικίαση ξενοδοχείων με ευθύνη της πρυτανικής αρχής για όσους φοιτητές έκαναν αίτηση και δεν πήραν δωμάτιο στην εστία.• Να δοθεί γενναία κρατική χρηματοδότηση για την ανέγερση νέων εστιών και για τη συντήρηση, τη φύλαξη και την καθαριότητα όλων των εστιών.• Άμεση χορήγηση στεγαστικού επιδόματος για όλους τους φοιτητές που σπουδάζουν μακριά από τα σπίτια τους και δεν μένουν σε εστία.• Διεύρυνση των κριτηρίων εισδοχής στην εστία.• Καμία σκέψη για ιδιωτικοποίηση των εστιών, για επιβολή ενοικίου στους εστιακούς.• Όχι στο ξεσπίτωμα των εστιακών φοιτητών στο τέλος της ακαδημαϊκής χρονιάς!• Με ευθύνη του κράτους και της πρυτανικής αρχής να εξασφαλιστούν ανθρώπινες συνθήκες διαβίωσης για τους εστιακούς φοιτητές (πλυντήρια, σίτιση, βιβλιοθήκες, αναγνωστήρια, χώροι άθλησης κ.λπ.)».

        (Πηγή: 902.gr)
      
