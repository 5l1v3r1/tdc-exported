
# Рябошапка розповів, коли закінчиться переатестація прокурорів

Published at: **2019-11-06T13:55:00+00:00**

Author: ****

Original: [DT.ua](https://dt.ua/UKRAINE/ryaboshapka-rozpoviv-koli-zakinchitsya-pereatestaciya-prokuroriv-328693_.html)

Переатестацію прокурорів в Україні планують завершити до вересня наступного року, повідомив очільник Генпрокуратури Руслан Рябошапка в інтерв'ю LB.ua. Генеральний прокурор також розповів наскільки скоротять штат прокуратури.
"Думаю, що ми закінчимо процедуру переатестації до 1 вересня 2020 року. Можливо, одразу ж відновимо дію закону (щодо Кваліфікаційно-дисциплінарної комісії суддів – ред.), трохи його поправивши", - заявив Рябошапка.
За його словами, щонайменше штат прокуратури можна скоротити на 25-30%. Рябошапка додав, що в Україні – найбільша серед країн Ради Європи кількість прокурорів на сто тисяч населення.
"Більше тільки в Росії. В Україні – 24, в Росії – 25. Тоді як за кордоном – від 6 до 15. При цьому функції прокуратури в нас зараз дуже обмежені", - зазначив генпрокурор.
Він також повідомив, що нові кадри залучатимуть в межах конкурсної процедури. Рябошапка уточнив, що до конкурсу планують допустити осіб, у яких немає прокурорського стажу, наприклад адвокатів, прокурорів, юристів та суддів у відставці.
Згідно із Законом України "Про внесення змін до деяких законодавчих актів України щодо першочергових заходів реформування органів прокуратури", який набув чинності 25 вересня 2019 року, прокурори можуть бути переведені в нові органи прокуратури тільки у випадку успішного проходження ними атестації. Всього в кадрові служби органів прокуратури надійшли заяви на проходження атестації від 96% прокурорів. 218 прокурорів Генеральної прокуратури, які відмовилися від атестації, будуть звільнені. Переатестація проводитиметься до 1 вересня 2020 року.
Як писав раніше Лємєнов, Рябошапка збирається провести максимальну кадрову чистку в Генпрокуратурі.Недоброчесні й непрофесійні мають бути звільнені задля того, щоб натомість через конкурсний відбір набрати нових прокурорів.
Детальніше про кадри та необхідність реформ у правоохоронних структурах читайте у статті Олександра Лємєнова "Роздоріжжя змін у кримінальному блоці ЗеКоманди" у тижневику "Дзеркало тижня. Україна".
