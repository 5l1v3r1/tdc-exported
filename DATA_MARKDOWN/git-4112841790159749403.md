
# Bieli ľudia sa k nej vraj správajú lepšie ako čierni, tvrdí Nicki Minaj. Príspevok kvôli obrovskej kritike rýchlo vymazala

Published at: **2019-11-07T13:39:00+00:00**

Author: **Viktor Kniš**

Original: [REFRESHER](https://refresher.sk/76324-Bieli-ludia-sa-k-nej-vraj-spravaju-lepsie-ako-cierni-tvrdi-Nicki-Minaj-Prispevok-kvoli-obrovskej-kritike-rychlo-vymazala)


        Nicki Minaj tvrdí, že keď príde reč na médiá a to, čo sa o nej píše, záleží na farbe pleti. Tweet okamžite odstránila.
      
Nicki Minaj sa opäť dostala pod paľbu verejnosti a už tradične to nie je v súvislosti s jej hudbou. Tentokrát sa do nej fanúšikovia obuli za nedávny príspevok na Twitteri, ktorý však vymazala okamžite po tom, keď si uvedomila, že pravdepodobne nebol úplne najvhodnejší. Chcela ním poukázať na to, že ju ľudia svetlejšej pleti vnímajú objektívnejšie, zatiaľ čo ľudia tmavej pleti nie. Konkrétne narážala na médiá a príspevky na sociálnych sieťach. 
Jej poznámka však bola konštruovaná dosť nešťastne: „What the white ppl post. >>>>>>,“ znela prvá časť vety, v súvislosti s ľuďmi tmavej pleti však už vynechala slovo "ppl," čo je skratka pre "people," a tak sa niektorí ohradili, že aj oni sú ľudia: „The blacks only post the few seconds where I raise my voice to push their narrative,“ poukazuje na to, že sú aj takí, ktorí vytrhávajú jej chovanie a slová z kontextu. 
V konečnom dôsledku si vyslúžila kritiku od všetkých, nielen za rasistický podtón svojej správy, ale aj za to, že údajne klame. Opäť tak svoj mediálny obraz nevylepšila, práve naopak. Zároveň ostáva pravdou, že by možno reagovala inak, keby rozumela všetkému, čo o nej písali európske médiá počas nedávneho turné, keď rušila jednu zastávku za druhou – pravdepodobne kvôli nevysvetliteľným manierom. 
Nicki Minaj nedávno ukončila kariéru raperky a tvrdí, že už viac nebude vydávať novú hudbu. Je možné, že sa takto rozhodla aj práve kvôli tomu, že sa jej v uplynulých dvoch rokoch nedarilo ideálne a očakávania nenaplnil ani album Queen. Alebo ide o marketingový ťah, ale to sa dozvieme až neskôr. 
