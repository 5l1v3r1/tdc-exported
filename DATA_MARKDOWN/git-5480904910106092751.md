
# Putin navrhl vytvořit ruskou alternativu Wikipedie

Published at: **2019-11-06T04:45:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/putin-navrhl-vytvorit-ruskou-alternativu-wikipedie/1817685?utm_source=rss&utm_medium=feed)

Moskva - Rusko by podle prezidenta Vladimira Putina mělo mít vlastní alternativu k Wikipedii. Šéf Kremlu navrhl vytvořit ruskou online encyklopedii, která bude obsahovat "hodnověrné informace". Informovala o tom agentura RIA Novosti, podle níž už vláda na projekt vyčlenila peníze.
"Co se týče Wikipedie, je lépe ji nahradit Velkou ruskou novou encyklopedií v elektronické podobě. V každém případě bude nabízet hodnověrné informace v moderní formě," řekl Putin na zasedání vládní Rady ruského jazyka.
Putin odkazoval na tištěnou verzi Velké ruské encyklopedie, která vyšla v letech 2007 a 2014. Reagoval přitom na kritickou poznámku jednoho ruského univerzitního profesora, podle nějž ruské soudy nezřídka citují informace z Wikipedie ve svých rozsudcích.
Podle vládních dokumentů plánuje ruský kabinet poskytnout do roku 2022 na vytvoření nové online encyklopedie 1,7 miliardy rublů (616 milionů korun).
Ruskojazyčná verze Wikipedie obsahuje 1,5 milionu hesel. V roce 2015 ji ruské úřady nakrátko zakázaly kvůli tomu, že její správci odmítli smazat heslo týkající se užívání konopí.
Agentura DPA připomněla, že minulý týden začal v Rusku platit kontroverzní zákon o "svrchovaném internetu", který umožňuje větší kontrolu úřadů nad děním na síti. Kreml novinku prezentuje jako ochranu proti kybernetickým útokům, kritici hovoří o nové dimenzi cenzury.
