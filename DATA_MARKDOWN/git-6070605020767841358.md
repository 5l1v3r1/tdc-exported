
# Manuel Cruz: “Una abstenció del PP no significaria un compromís per sota la taula”

Published at: **2019-11-07T15:11:26+00:00**

Author: ****

Original: [Ara.cat](https://www.ara.cat/politica/Antoni-Bassas-Manuel-Cruz-Senat_0_2339766195.html)

Filòsof i catedràtic a la Universitat de Barcelona, Manuel Cruz (Barcelona, 1951) presideix el Senat des de fa cinc mesos i el 10-N repeteix com a candidat del PSC a la cambra alta.

        ¿El van arrossegar per ser polític?
      
Jo ja estava en política quan era president de Federalistes d’Esquerres. Era un activista de baixa intensitat.

        Però ara s’ha posat la samarreta d’un partit i ha de defensar coses que no ha fet o no ha dit.
      
Soc independent, però tinc un compromís amb un partit i he d’acceptar un programa. Si el president Sánchez hagués dit alguna cosa impossible de defensar... Doncs no ho sé, però jo dic el que penso.

        L’octubre del 2018 va dir a El País que el tren del Procés havia entrat en “via morta”. Ho manté?
      
El Procés, tal com es va dissenyar, amb fites concretes, ha sigut un fracàs. L’independentisme ha de fer una reflexió radical, posem per cas com la que està proposant ERC: ara no és el moment de continuar amb una acceleració, sinó d’eixamplar la base. Ho diuen líders independentistes com Carme Forcadell.

        Va dir que havia faltat empatia. ¿Els socialistes també fan autocrítica?
      
El dels socialistes no ha sigut el partit al qual se li pot retreure menys empatia. Sempre han intentat trenar diferents sensibilitats.

        Vostè diu que “l’independentisme ha sigut una fàbrica de simpatitzants de Vox”. ¿També diria que el PSOE ha donat molts vots a Vox amb l’exhumació de Franco?
      
Així com es deia que el PP era una fàbrica d’independentistes, hem de dir que l’independentisme és una fàbrica de votants de Vox. I Vox ho diu, està al centre del seu programa. Però la seva pujada no té a veure amb l’exhumació de Franco.

        La Constitució diu que Espanya és una nació formada per nacionalitats. Per què això no s’ha desenvolupat en quaranta anys?
      
M’agradaria que es pogués fer una reforma constitucional, però trobar el consens entre les grans formacions polítiques és molt complicat.

        Potser també falta empenta del PSOE. Van haver de perseguir-lo perquè inclogués la Declaració de Granada al programa.
      
Això és una versió determinada del que ha passat. I si fos així, significaria que el PSOE és enormement sensible a les propostes del PSC.

        ¿No és sorprenent que Sánchez defensi tornar a tipificar el referèndum unilateral, com va fer Aznar?
      
S’han convocat dos referèndums il·legals. I en el judici del Procés hi ha hagut juristes que han comentat que hauria estat bé disposar d’una tipificació més afinada que no fos la sedició o la rebel·lió.Crec que en molts països del nostre entorn els referèndums il·legals estan absolutament tipificats.

        Sánchez diu que no parlarà amb Torra fins que no condemni la violència, però ja ho ha fet. Per què no n’hi ha prou?
      
Torra va dir que amb la sentència hi hauria d’haver confrontació, va parlar de desobediència institucional, i amb l’operació Judes va dir que no condemnaria una cosa que no existeix. Va trigar molt a condemnar la violència. Dit això, comunicació entre els governs català i central existeix. I hem de dialogar. Però no té sentit iniciar una negociació amb un govern en funcions i abans d’una campanya electoral.

        ¿Diàleg sobre què?
      
Cal acordar el terreny de joc i posar límits, els del marc legal. I hauríem de començar aparcant els greuges.

        És difícil amb nou persones amb penes de fins a tretze anys de presó.
      
Aquí pot haver-hi la qüestió del règim penitenciari, un canvi a la legislació que tingués efectes retroactius... Però cal fer política. I no hem de posar un programa de màxims.

        ¿Un referèndum ho és?
      
És un programa de màxims si l’altra part no ho accepta. Hem de veure en quines coses coincidim, com l’autogovern o el finançament. Probablement ens podríem posar d’acord.

        Si el PSOE no té majoria absoluta, ¿la prioritat del PSC és un govern de coalició amb Podem?
      
El que planteja Sánchez és un govern d’esquerres, i la manera en què es determini és variable. La fórmula de la cooperació era absolutament acceptada, com a Portugal.

        Amb l’abstenció del PP poques polítiques progressistes es podran fer.
      
Nego la major. Donar per descomptat que el fet que el PP s’abstingui significa automàticament un compromís per sota la taula no és consistent. El PP podria fer el raonament que, si millora el resultat, unes altres eleccions el poden penalitzar.

        Crec que les eleccions no han estat un bon negoci per al PSOE.
      
El PSOE no ho ha forçat. Les eleccions s’han hagut de repetir perquè hi ha partits que han bloquejat.

        Sánchez ha hagut de rectificar i dir que la Fiscalia és autònoma. Els fiscals s’han sentit ofesos.
      
S’han sentit ofesos per la versió que s’estava donant, no perquè el que va dir el president fos una ofensa. El govern [espanyol] pot instar el fiscal perquè faci una cosa o una altra.

        Què li sembla l’acampada d’estudiants a plaça Universitat?
      
No hi tinc cap objecció. Sí que en tinc, en canvi, amb el fet que els que feien vaga interferissin en els drets dels que volien fer classe.

        ¿Pensa anar a veure els presos? Amb Romeva, per exemple, va coincidir al Senat.
      
I em va fer arribar un llibre amb una dedicatòria molt amable, cosa que li vaig agrair. Però amb aquesta visita ens hem de plantejar quina lectura se’n faria: la meva intenció podria ser molt bona, però podria estar provocant un efecte no positiu.
