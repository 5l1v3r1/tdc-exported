
# Прокурор Чернівецької області звільнився після візиту прем’єра

Published at: **2019-11-05T13:42:55+00:00**

Author: ****

Original: [ГЛАВКОМ](https://glavcom.ua/news/prokuror-cherniveckoji-oblasti-zvilnivsya-pislya-vizitu-premjera-637848.html)

Головний прокурор Чернівецької області Олег Соболь написав заяву на звільнення з посади та з органів прокуратури. Це сталося приблизно через тиждень після поїздки на Буковину прем'єр-міністра Олексія Гончарука.
Про це повідомили у пресслужбі прокуратури Чернівецької області.
«Олег Соболь написав заяву за власним бажанням щодо його звільнення з посади прокурора Чернівецької області та органів прокуратури України. У п’ятницю, 1 листопада, був його останній робочий день. Наразі відповідно до ст.11 ЗУ «Про прокуратуру» обов’язки прокурора області виконує перший заступник прокурора Чернівецької області Ігор Мустеца», - заявили в пресслужбі.
Як відомо, під час поїздки до Чернівців прем'єр-міністр Гончарук повідомив, що рекомендуватиме генпрокурору Руслану Рябошапці звільнити головного прокурора Буковини через низьку ефективність боротьби з контрабандою.
«Нічого особистого, але ви у цій області працюєте вже два роки і досі жодних реальних результатів боротьби із контрабандою не показали. Якби я мав можливість, я б звільнив вас уже давно. Але я не маю таких повноважень», – сказав Гончарук Соболю.
Гончарук 24 жовтня разом з новим керівником Митної служби Максимом Нефьодовим відвідали пункт пропуску «Порубне» на кордоні з Румунією.
