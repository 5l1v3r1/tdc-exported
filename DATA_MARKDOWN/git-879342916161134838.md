
# Дубневич прокоментував рішення суду щодо запобіжного заходу

Published at: **2019-11-02T19:37:06+00:00**

Author: ****

Original: [Слово і Діло](https://www.slovoidilo.ua/2019/11/02/novyna/polityka/dubnevych-prokomentuvav-rishennya-sudu-shhodo-zapobizhnoho-zaxodu)


        Народний депутат Ярослав Дубневич прокоментував рішення суду щодо запобіжного заходу у вигляді застави в 100 мільйонів гривень.
      
«Здивувало, бо рішення судді навіть більше, ніж те, що прокурори просили. Я не знаю, як зможу знайти 100 мільйонів», — сказав депутат hromadske.
Як відомо, у Києві 2 листопада суд обрав запобіжний захід народному депутату Ярославу Дубневичу.
У Дубневича буде 5 днів для внесення застави. У разі невнесення САП і НАБУ можуть звертатися про зміну запобіжного заходу.
Сторона звинувачення вимагала обрати Дубневичу запобіжний захід у вигляді 60 днів арешту з альтернативою внесення застави в розмірі понад 93 мільйонів гривень. Прокурори стверджували, що перебуваючи на волі нардеп може ховатися від слідства або впливати на свідків.
Адвокати Дубневича, зі свого боку, просили суд дозволити взяти нардепа на поруки.
Нагадаємо, в п'ятницю, 1 листопада, в Києві почався суд у справі народного депутата Дубневича. Прокурори наполягали на застосуванні щодо нардепа запобіжного заходу у вигляді тримання під вартою з альтернативою внесення застави. Пізніше було оголошено перерву до 11:30 суботи, 2 листопада.
Як відомо, 31 жовтня Верховна рада схвалила подання генерального прокурора Руслана Рябошапки для народного депутата Дубневича. Після цього, генпрокурор вручив Дубневичу підозру в залі парламенту. Депутата підозрюють у злочинах, передбачених ч. 5 ст. 191 КК України (привласнення, розтрата майна або заволодіння ним шляхом зловживання службовим становищем).
Хочете обговорити цю новину? Долучайтеся до телеграм-чату CHORNA RADA
