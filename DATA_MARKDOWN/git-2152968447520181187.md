
# Цацаров гласува в Пловдив, потвърди за ареста на Ахмед Башев

Published at: **2019-11-03T10:00:00+00:00**

Author: **Александър Попов**

Original: [Dnes.bg](https://www.dnes.bg/mestni-izbori-19/2019/11/03/cacarov-glasuva-v-plovdiv-potvyrdi-za-aresta-na-ahmed-bashev.428369)

Гласувах за Пловдив, такъв какъвто трябва да бъде, какъвто го знам от времето, когато съм бил дете и какъвто желая да бъде сега. Това каза главният прокурор Сотир Цацаров, след като упражни правото си на вот в 28 секция на "ОУ Петър Берон" в родния си град.
"Пловдив не се описва с епитети, той се описва с име - Пловдив. Гласувах, защото вярвам в Пловдив и смятам, че това е град, който заслужава", каза още Цацаров и добави, че Пловдив има огромен потенциал и граждани, които заслужават да живеят добре. Затова именно е гласувал за Пловдив.
По отношение на на нарушенията, главният прокурор заяви, че са образувани 95 досъдебни производства за изборна търговия, 23-ма са с обвинения.
Цацаров потвърди, че бившият кмет на община Гърмен Ахмед Башев е бил арестуван.
"Да, задържан е Башев за усилено купуване на гласове в полза на единия от кандидатите на балотажа", уточни главният прокурор.
Той коментира въпроса за президентския указ за назначаване на новия главен прокурор Иван Гешев. "Аз нямам никакви съмнения, че държавният глава ще изпълни конституционните си правомощия в обозрим срок, както самият той се изрази. Не мисля, че някой е очаквал президентския указ между двата тура", каза Цацаров.  
