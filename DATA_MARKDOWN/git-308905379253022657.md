
# Tim Cook hint op iPhone, Apple TV en Music-abonnement

Published at: **2019-11-01T09:13:00+00:00**

Author: **yannickspinner**

Original: [Apparata](https://www.apparata.nl/nieuws/tim-cook-hint-op-iphone-apple-tv-en-music-abonnement-32981)

Apple biedt al in allerlei verschillende vormen abonnementen aan en ook het maandelijks betalen voor een smartphone is geen buitenaards concept. Toch denkt Tim Cook dat het miljardenbedrijf de abonnementenhype nog verder kan pushen met een nieuw abonnement voor zo’n beetje alle Apple-services die er zijn, inclusief een gloednieuwe iPhone.
Tijdens een investeerdersgesprek (dat we gisteren al voor je analyseerden) maakt Appel CEO Cook bekend een solide kwartaal te hebben gemaakt. Ook wordt er volgens CNBC gesproken over een abonnementendienst, in de wandelgangen tot nu toe Apple Prime genoemd.
Het abonnement zou afnemers een iPhone, Apple TV en het gloednieuwe Apple Music verschaffen voor een vast bedrag per maand. Cook is overigens niet onder de illusie dat dit een volledig nieuw concept is: “Hardware als een service of in een bundel om het zo maar te zeggen; er zijn genoeg klanten die vandaag de dag hun hardware al zo beschouwen omdat ze een upgrade abonnement hebben enzovoort. Dus in zekere maten bestaat dit vandaag de dag al.”
En inderdaad, mensen betalen al sinds de smartphone bestaat maandelijks voor een telecomabonnement en eventueel een stukje hardware erbij. Dat doet men al sinds de pre-paid toestellen verleden tijd zijn. Een alles in één abonnement zou daarentegen best wel wat kunnen worden; zeker als het totaalbedrag gunstiger voor de klant zou zijn dan alles los bij elkaar.
En als ik een Apple-gebruiker was en toch al van allerlei Apple-diensten gebruik zou maken, dan is een Prime-abonnement dus echt geen gek idee. Iedere twee jaar (of zelfs ieder jaar) een nieuwe iPhone, Apple TV op je TV thuis, muziek voor onderweg, misschien zelfs een Apple Arcade-abonnement erbij… dat klinkt helemaal niet verkeerd.
Lees ook: Deze refurbished iPhones werken met iOS 13
