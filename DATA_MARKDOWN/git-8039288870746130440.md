
# Noul Guvern readuce în discuție taxa auto de primă inmatriculare

Published at: **2019-11-07T13:33:41+00:00**

Author: **Dragos Băltățeanu**

Original: [AutoExpert](https://www.autoexpert.ro/noul-guvern-readuce-in-discutie-taxa-auto-de-prima-inmatriculare/)


        Noul Guvern a anunțat că studiează reintroducerea taxei de primă înmatriculare pentru automobile.
      
Eliminată în 2016 printr-un proiect de lege propus de guvernul de atunci alături de alte peste 100 de taxe, taxa auto va reveni se pare într-o nouă formă.
Guvernul Orban a anunțat că lucrează la introducerea unei taxe de primă înmatriculare care să fie percepută ca taxă de poluare, valoarea acesteia urmând a depinde de emisiile poluante.
„Trebuie să fie percepută ca o taxă de poluare și cuantumul taxei să depindă de cantitatea de noxe care sunt eliberate în atmosferă”, a declarat Orban.
Toate formele în care a fost introdusă taxa auto începând cu 2007 au fost declarate ilegale de către Uniunea Europeană, iar statul a fost nevoit să returneze banii proprietarilor care au plătit această taxă.
Guvernul Orban admite că găsirea unei formule care să respecte legislația europeană va fi dificilă și spune că nu va aplica nici o taxă auto fără acordul Uniunii Europene.
„Decât să mai venim iarăși cu o taxă ca să mai luăm bani de la proprietarii de mașini și după aia să trebuiască să-i dăm înapoi, mai bine măsurăm de șapte ori și stabilim ceea ce suntem siguri că va fi acceptat la nivelul instituțiilor europene”, a mai adăugat Ludovic Orban.
