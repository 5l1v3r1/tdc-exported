
# 'บิ๊กแป๊ะ'พอใจแก้ปัญหาแว้นซิ่ง กทม.ยาก!แต่ร้องเรียนลด

Published at: **2019-11-07T06:45:00+00:00**

Author: ****

Original: [เดลินิวส์](https://www.dailynews.co.th/crime/740426)


        ผบ.ตร. พอใจสถิติเดือน มิ.ย. แก้ปัญหาปราบปรามแข่งรถในทาง จับผู้ทำผิดและการร้องเรียนลดลง ยอมรับว่ากรุงเทพฯ แก้ยาก กำชับเข้มงวดทุกกรณีจนถึงสิ้นปี
      
เมื่อเวลา 10.00 น. วันที่ 7 พ.ย. ที่สำนักงานตำรวจแห่งชาติ (ตร.) พล.ต.ท.ดำรงศักดิ์ กิตติประภัสร์ ผู้ช่วยผู้บัญชาการตำรวจแห่งชาติ (ผู้ช่วยผบ.ตร.) ประชุมศูนย์ป้องกันและปราบปรามแข่งรถในทางและความผิดอื่นที่เกี่ยวข้อง โดยมีการวีดีโอคอนเฟอร์เร้นท์ไปยังตำรวจภูธรภาค 1-9พล.ต.ท.ดำรงศักดิ์ กล่าวว่า พล.ต.อ.จักรทิพย์ ชัยจินดา ผู้บัญชาการตำรวจแห่งชาติ (ผบ.ตร.) พอใจภาพรวมการแก้ปัญหาการปราบปรามแข่งรถในทาง เนื่องจากตั้งแต่เดือน มิ.ย. สถิติการจับกุมผู้กระทำผิดและการร้องเรียนของประชาชนลดลง พร้อมสั่งการให้เข้มงวดและปราบปรามต่อเนื่อง โดยให้ทุกกองบัญชาการมีการจัดตั้งศูนย์ป้องกันและปราบปรามแข่งรถในทางและความผิดอื่นที่เกี่ยวข้อง ซึ่งที่ผ่านมาจังหวัดนครราชสีมา มีการแก้ปัญหาเป็นที่น่าพอใจมาก เน้นตั้งด่านตรวจและบูรณาการกับฝ่ายสืบสวนที่หาข้อมูล รวมถึงจัดชุดปะฉะดะเข้าตรวจตราทันทีในพื้นที่จุดเสี่ยง จึงจะนำมาเป็นโมเดลดังกล่าวให้แต่ละจังหวัดดำเนินการเพื่อแก้ปัญหาให้หมดสิ้นอย่างถาวร ส่วนพื้นที่ในกรุงเทพมหานครยอมรับว่ายังคงแก้ปัญหายาก เพราะเป็นพื้นที่รอยต่อกับปริมณฑลและเป็นพื้นที่กว้าง แต่ตำรวจก็สามารถแก้ปัญหาจนขณะนี้มีการร้องเรียนลดลง สามารถควบคุมได้ อีกทั้งได้กำชับให้บังคับใช้กฎหมายอย่างเข้มงวดทุกกรณี ตั้งแต่บัดนี้ไปจนถึงสิ้นปี เพราะจะมีงานรื่นเริงในหลายเทศกาลและหลายพื้นที่ทั้งนี้สถิติการจับกุม ตั้งแต่วันที่ 27 มิ.ย.-27 ต.ค. สามารถจับกมผู้กระทำผิดแข่งในทางได้ 1,157 ราย ทำทัณฑ์บนผู้ปกครอง 225 ราย ความผิดตาม พ.ร.บ.จราจรทางบกและพ.ร.บ.รถยนต์ 357,070 ราย ยึดรถยนต์ 1,180 คัน ยึดรถจักรยานยนต์ 86,354 คันสำหรับมาตราการที่ให้ประชาชนแจ้งเบาะแสพร้อมรับเงินรางวัลนำจับ ขณะนี้เข้าหลักเกณฑ์ 37 ราย และผู้แจ้งรับเงินค่าตอบแทนไปแล้ว 8 ราย ที่เหลืออยู่ระหว่างติดตามเบาะแสผู้กระทำผิดมาดำเนินคดี โดยหากประชาชนพบเบาะแสผู้แข่งรถในทาง สามารถแจ้งมาได้ที่สายด่วน 191 หรือ 1599 และหากมีหลักฐานเป็นคลิปวีดีโอสามารถส่งมาได้ที่ศูนย์โซเชียลมีเดียสำนักงานตำรวจแห่งชาติ.
