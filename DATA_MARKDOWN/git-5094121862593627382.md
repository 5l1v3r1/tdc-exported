
# Vždycky to může být lepší, říká o účesech úspěšná kadeřnice Lenka Dočekalová

Published at: **2019-11-01T19:12:00+00:00**

Author: **Petra Poláková-Uvírová**

Original: [Deník.cz](https://www.denik.cz/regiony/vzdycky-to-muze-byt-lepsi-rika-o-ucesech-uspesna-kadernice-lenka-docekalova-20191101.html)

„Šla jsem do koupelny a vlasy dostaly takovou podobu, jakou jsem chtěla. Od té doby jsem začala česat kamarádky a vymýšlet jim účesy,“ líčí své začátky přerovská kadeřnice Lenka Dočekalová, která má za sebou úspěchy v prestižních soutěžích.
Už v roce 2013 se stala jednou z pěti finalistek, které reprezentovaly Českou republiku na mezinárodní soutěži stylistů Goldwell Color Zoom Challenge. Stejný úspěch zopakovala i v roce 2016. Letos si na své konto připsala další triumf - v národním kole získala bronz.
„Dva roky se moc nedařilo a letos jsem se na soutěž pečlivě připravila a vzala si do hlavy, že tomu obětuji všechno. Myslím si totiž, že vždycky to může být lepší,“ popisuje Lenka Dočekalová.
Úspěch je podle ní vždy zásluhou celého týmu - kadeřnice, fotografky, vizážistky a modelky. „Fotografku Zuzku Štolcovou jsem na tři hodiny doslova uvěznila v ateliéru až do doby, než jsem byla spokojená s výsledkem. Měla jsem totiž jasnou představu, jak by měl být účes vyfocený,“ dodává.
Modelku našla ve své vlastní sestře Janě Šternberkové a jako vizážistka se osvědčila Jarmila Kuchtová. „Musím říci, že s vlasy mé sestry se mi asi pracovalo nejlépe,“ podotýká.
Podle Lenky Dočekalové je nejdůležitější, aby měla kadeřnice jasnou představu, jak má účes vypadat. O úspěchu rozhoduje také fotografie, která by měla mít charisma a kouzlo.
Na soutěži ji baví i to, že je celosvětová. A stejné téma, které vytváří ona v malém kadeřnickém salonu v Přerově, vzniká i na opačném konci světa. „Tím, čím se tedy trápím já doma, trápí se i jiná kadeřnice někde v luxusním salonu na Novém Zélandu,“ směje se.
Inspiraci pro originální účesy čerpá hlavně v zahraničí. Všímá si hudebních klipů, seriálů a sleduje i zahraniční časopisy a filmy. Nápad ale většinou přichází sám ve chvíli, kdy se setká se zákaznicí - sází totiž na její osobnost a individualitu.
„Myslím si, že každý dobrý kadeřník by měl mít vlastní rukopis. To je totiž důvod, proč se k němu zákazníci vracejí,“ shrnuje své motto.
Profesi se věnuje už třiadvacet let, a když začínala jako kadeřnice v přerovském hotelu Jana, dostaly se jí pod ruky i celebrity - třeba moderátor Karel Šíp nebo herec Martin Dejdar, který si chtěl nechat obarvit vlasy namodro, ale na poslední chvíli si to rozmyslel.
Protože za ní jezdí zákaznice ze širokého okolí, o práci nemá nouzi - spíše zápasí s nedostatkem času, který by ráda více věnovala svým dvěma dcerám. Naštěstí má velkou oporu v manželovi. „Práce mě baví, těší a zaručeně mě dostane ze splínů. Největším oceněním je pro mě ale asi to, když dokážu někomu účesem změnit život - a tuto proměnu ocení i okolí,“ uzavírá Lenka Dočekalová.
