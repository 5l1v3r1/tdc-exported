
# Finner skjulte kamera

Published at: **2019-11-06T19:00:00+00:00**

Author: **Pål Joakim Pollen**

Original: [Dinside](https://www.dinside.no/data/finner-skjulte-kamera/71788448)

Skjulte kameraer kan befinne seg i alt fra røykvarslere til kosebamser, og i en nylig amerikansk undersøkelse blant Airbnb-gjester, svarte 58 prosent av respondantene at de var bekymret for skjulte kameraer i boligen de leide.
Det var ikke grunnløst - i den samme undersøkelsen oppgav 11 prosent at de faktisk hadde funnet skjulte kameraer i en Airbnb-bolig.
Tidligere i år rapporterte New York Times at så mye som 1600 motell-gjester i Sør-Korea hadde blitt filmet i all hemmelighet, der bakmennene tok betalt for at andre kunne følge med på videostrømmene på nettet. De små 1 mm-kameraene var plassert i alt fra hårfønerholdere til tv-bokser.
Slike historier kan definitivt gjøre at man blir skeptisk til å sove borte.
Men selv om kameraene ofte er bittesmå, kan de oppdages.
Mannen bak nettstedet Spyguy, som i en årrekke har spesialisert seg på å selge overvåkingskameraer og annet spionasjeutstyr, har nå laget Scout, som skal hjelpe deg i å oppdage slike kameraer.
Innretningen er ganske enkelt en ring med sterke, røde LED-pærer, som lyser opp når du holder knappen inne. I mens skal du se igjennom hullet i ringen, på jakt etter prikker som lyser tilbake.
De fleste slike kameraer er nemlig utstyrt med infrarøde filtre for å fungere i mørket, og nettopp dette vil gjøre at lyset reflekteres fra kameralinsa når du ser på den igjennom Scout. Det skal også være mulig å oppdage kameraer uten et slikt filter, men de vil da ikke lyse like sterkt tilbake.
I bildeeksempelet på toppen av denne siden, ser du en liten rød prikk inni stikkontakten som da er et skjult kamera. I Scout-pakken får du også med et bittelite kamera slik at du kan prøve ut løsningen.
I USA tar Spyguy 100 dollar for Scout, men ser foreløpig ikke ut til å sende til Norge.
