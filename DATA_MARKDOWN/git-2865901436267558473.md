
# Trinkijeri pred Veneciju: Imaju 120 uigranih akcija, moramo da idemo na veći broj poseda

Published at: **2019-11-04T00:00:00+00:00**

Author: ****

Original: [MozzartSport](https://mozzartsport.com/kosarka/vesti/trinkijeri-pred-veneciju-imaju-120-uigranih-akcija-moramo-da-idemo-na-veci-broj-poseda/341634)

Partizan odlično igra u dosadašnjem delu sezone u Evrokupu. Crno-beli do sada nisu upisali nijedan poraz i stoga sa velikim samopouzdanjem dočekuju ekipu Venecije, međutim kako sami kažu, ne očekuju nimalo laku utakmicu, koja će biti umnogome drugačija u odnosu na onu viđenu u Italiji.
Tako trener Beograđana, Andrea Trinkijeri, tvrdi da će njegov tim pokušati da igra na veći broj poseda i da tako slomi Italijane.„Dug im je roster, šuterski su tim. Zajedno su već pet godina, osvojili su dve titule u Italiji. Znamo koliko moramo da budemo dobri, biće to teška utakmica. Toliko su dugo skupa da mislim da imaju skoro 120 uigranih akcija, tako da moramo da odiramo energično i čvrsto u odbrani protiv šutera, možda malo i da podignemo ritam. Znam da je to donekle i teško, jer smo umorni posle puno putovanja i treninga, ali moramo pokušati da igramo na veći broj poseda“, izjavio je strateg crno-belih.
Italijan je istakao da će sutrašnji meč jedino propustiti Kori Volden, dok o najnovijem pojačanju, Belu, nije previše želeo da govori.„Kad bude spreman zaigraće. Ekipa kad se takmiči je kao autobus, kreće se. Tako da ako želiš, moraš da trčiš da uhvatiš autobus. Ja ne znam kada bi to moglo da se desi“, zaključio je Trinkijeri.
Reč o utakmici dao je i Vil Mozli, koji je veliki deo karijere proveo upravo igrajući na Apeninskom poluostrvu.„Naredna utakmica sa Venecijom će biti izuzetno teška. Iako smo se već jednom sastali sa njima, imamo dosta respekta i vredno se pripremamo za ovaj meč. Znamo da će doći na ovaj meč puni samopouzdanja i spremni za borbu. Igrao sam u Italiji veći deo svoje karijere, znam dosta njihovih igrača. Trenutno se nalaze u situaciji da moraju da idu na pobedu, tako da će sigurno biti dosta teže“, rekao je Mozli.

        Foto: 
        MN Press
      
