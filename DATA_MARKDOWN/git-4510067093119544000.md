
# Criminalii bărbatului găsit legat la gură și cu mâinile la spate în Crișul Repede au fost condamnaţi definitiv. Ce pedepse au încasat

Published at: **2019-11-04T18:11:00+00:00**

Author: **Laura Gal**

Original: [Bihoreanul](https://www.ebihoreanul.ro/stiri/ultima-or-31-1/criminalii-barbatului-gasit-legat-la-gura-si-cu-mainile-la-spate-in-crisul-repede-in-oradea-condamnati-definitiv-ce-pedepse-au-incasat-152552.html)


        Criminalii bărbatului neidentificat găsit mort, toamna trecută, în barajul din cartierul Ioşia au fost condamnaţi definitiv, săptămâna trecută, la Curtea de Apel Oradea.
      
Este vorba despre un orădean de 42 ani, Cristian Florentin Hendre (foto stânga), condamnat la 23 ani de închisoare, şi de un minor de 16 ani din Sibiu, pe nume Traian Căldărar (foto dreapta), care va sta închis pentru 10 ani într-un centru de detenţie, instanţa punându-i în vedere că, după împlinirea vârstei de 18 ani, dacă îi va deranja pe ceilalţi tineri internaţi, instanţa ar putea dispune continuarea executării măsurii educative într-un penitenciar.
Decizia Curţii de Apel este definitivă şi a fost pronunţată pe 30 octombrie, completul de judecată menţinând, practic, soluţia pronunţată de Tribunalul Bihor cu o lună mai devreme.
Victima celor doi a fost descoperită pe 3 septembrie anul trecut, în barajul din cartierul Ioşia. Cercetările ulterioare au indicat că Hendre și Căldărar l-au tâlhărit pe bărbat de 30 de lei, apoi l-au legat la gură, ca să nu poată striga, i-au prins mâinile şi picioarele la spate şi apoi l-au aruncat în Crişul Repede, unde omul s-a înecat.
Cadavrul a fost găsit de un angajat al barajului din Ioşia, plutind în acumularea de apă. Iniţial, procurorii au dat publicităţii trei comunicate prin care au făcut apel la populaţie pentru recunoaşterea bărbatului, pe baza unor reconstituiri grafice sau 3D (foto jos), ascunzând însă locul exact în care a fost găsit şi detaliul că este vorba de victima unui omor.
Abia pe 28 septembrie 2018, într-o nouă informare, procurorii au dezvăluit că în dosar "există indicii temeinice cu privire la săvârşirea infracţiunii de omor" şi au precizat locul în care acesta a fost găsit: bazinul de acumulare al barajului CET CAMP situat în zona străzii Corneliu Baba, în apropierea podului O. Densuşianu - Pod CFR Ioşia.
Ucigaşii bărbatului au fost prinşi după mai bine de două luni de căutări, pe 20 noiembrie, când au şi fost reţinuţi şi arestaţi preventiv, măsură care a fost menţinută pe tot parcursul anchetei penale dar şi după trimiterea în judecată a acestora, pe 4 aprilie, în acest an, perioada arestului preventiv urmând să fie dedusă din pedepsele celor doi. 
