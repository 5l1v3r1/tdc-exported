
# करतारपुर कॉरिडोर: PAK के वीडियो पर विवाद, दिखाई दिया भिंडरावाला का पोस्टर

Published at: **2019-11-06T04:56:23+00:00**

Author: **हिन्दुस्तान टाइम्स, नई दिल्ली**

Original: [https://www.livehindustan.com](https://www.livehindustan.com/national/story-pakistan-s-official-kartarpur-corridor-opening-video-has-bhindranwale-s-poster-2834535.html)

पाकिस्तान के सूचना और प्रसारण मंत्रालय द्वारा जारी किए गए करतारपुर कॉरिडोर को लेकर वीडियो पर विवाद उत्पन्न हो गया है। दरअसल, वीडियो में जरनैल सिंह भिंडरावाला, मेजर शहबेग सिंह और अमरीक सिंह खालसा के पोस्टर दिखाई दे रहे हैं। 
मालूम हो कि तीनों को जून 1984 में स्वर्ण मंदिर में ऑपरेशन ब्लू स्टार के दौरान मार गिराया गया था। पाकिस्तान के सूचना और प्रसारण मंत्रालय के विशेष सहायक द्वारा जारी गए वीडियो में कई सिख श्रद्धालु पाकिस्तान के विभिन्न गुरुद्वारे में जाते हुए दिखाई दे रहे हैं। वीडियो में ही गुरु नानक का जन्मस्थान नानक साहब भी दिखाई दे रहा है।
वहीं, इस वीडियो में पंजाब के पूर्व मंत्री और कांग्रेस नेता नवजोत सिंह सिद्धू और केंद्रीय मंत्री हरसिमरत कौर बादल भी हैं।
बता दें कि इससे पहले गुरु नानक देव की 550वीं जयंती पर सप्ताह भर चलने वाले कार्यक्रम की शुरुआत करते हुए पंजाब के मुख्यमंत्री अमरिंदर सिंह ने मंगलवार को सिख पंथ को मानने वालों से आग्रह किया था कि वे पाकिस्तान के करतारपुर जाएं। उन्होंने कहा था कि ऐतिहासिक दरबार साहिब में दर्शन का उनका सपना इस सप्ताह पूरा हो जाएगा। 

        इमरान ने सिख श्रद्धालुओं को दी है ये दो छूट
      
करतारपुर साहिब गुरुद्वारे की यात्रा को लेकर पाकिस्तान के प्रधानमंत्री इमरान खान ने एक बड़ा फैसला किया है। इमरान खान ने ट्वीट करके जानकारी दी थी कि भारत से करतारपुर की तीर्थयात्रा के लिए आने वाले सिखों के लिए मैंने 2 छूट दी हैं। पहली, उन्हें पासपोर्ट की आवश्यकता नहीं होगी - बस एक वैध आईडी  लेकर आना होगा। दूसरा, उन्हें अब 10 दिन पहले पंजीकरण नहीं करना होगा। साथ ही, करतारपुर कॉरिडोर के उद्घाटन वाले दिन और गुरुजी के 550 वें जन्मदिन पर कोई शुल्क नहीं लिया जाएगा। 
