
# تیام را فراموش کنید؛ این شما و این هم شیخ گلزن!

Published at: **2019-11-01T22:43:00+00:00**

Author: ****

Original: [جامعه خبری تحلیلی الف](https://www.alef.ir/news/3980810128.html)

مهاجم اهل مالی استقلال امشب همه کار کرد تا تیمش به یک پیروزی تاریخی برابر تراکتور برسد.
به گزارش "ورزش سه"، شاید قبل از شروع بازی استقلال برابر تراکتورسازی خیلی ها شک داشتند که در این بازی شیخ دیاباته بازی می کند یا سجاد آقایی چراکه او تا قبل از این بازی گلی برای آبی ها نزده بود و رقیب جوان او هر بازی که وارد زمین شده بود موفق شده بود تاثیر خود را روی گل های تیمش بگذارد. اما آتش بازی دیاباته و 3 گل در کلاس جهانی اش در ورزشگاه یادگارامام به همه ثابت کرد که تصمیم استراماچونی در مورد جذب این بازیکن بلند قامت و البته بازی دادن به او در بازی با تراکتورسازی به هیچ عنوان اشتباه نکرده است.
استقلال بعد از جدایی مامه تیام که در پایان لیگ هفدهم اتفاق افتاد، نفرات زیادی را در خط حمله خود امتحان کرد، از الحاجی گرو تا منشا و ایسما که با هزینه های گزاف به این تیم آمدند اما حالا شیخ دیاباته به نظر بازیکنی است که می تواند خاطرات خوش تیام را در این تیم تکرار کند، بازیکنی که در دومین حضور 90 دقیقه ای خود در ترکیب استقلال توانست هت تریک کند و نشان بدهد می تواند بازیکنی ترسناک برای حریفان این تیم باشد.  

        گل های متنوع در کلاس جهانی
      
دیاباته به جز اینکه در بازی با تراکتورسازی هت تریک کرد، موفق شد سه گل متنوع در کلاس جهانی بزند تا استراماچونی را بابت انتخابش روسفید کند.
*گل اول دیاباته در دقیقه 41 بازی به ثمر رسید، جایی که او پاس زیبای مهدی قائدی را با یک استوپ زیبا، ستون کردن پای تکیه گاهش و ضربه روی پا وارد دروازه تراکتور کرد.
*گل دوم دیاباته در دقیقه 65 از راه رسید، جایی که او از ضربه برگشتی علی کریمی به خوبی استفاده کرد و توانست با یک ضربه دقیق از داخل محوطه 6 قدم دروازه تراکتور را باز کند.
*اما آتش بازی و هنرنمایی دیاباته روی گل سوم استقلال تکمیل شد، جایی که او پاس عمقی علی کریمی را دریافت کرد، رشید مظاهری را به زیباترین شکل ممکن دریبل کرد و هت تریک خود را در این بازی جذاب تکمیل کرد.

        سه آمار جذاب با هت تریک شیخ
      
شیخ دیاباته با هت تریک در بازی امشب یک آمار فردی و دو آمار تیمی برای تیمش به ثبت رساند.
*دیاباته بعد از 6 سال و 13 روز به اولین بازیکن شماره 7 استقلال تبدیل شد که در لیگ برتر موفق به گلزنی می شود، آخرین شماره 7 استقلال که در لیگ موفق به گلزنی شده بود، فرهاد مجیدی بود که در لیگ سیزدهم توانست به نفت تهران گل بزند و بعد از آن بازیکنانی مثل حسن بیت سعید و بختیار رحمانی که شماره 7 این تیم را برتن کردند هرگز توفیقی در گلزنی نداشتند.
*استقلال با پیروزی در بازی امشب به امتیاز هزار و یکم در تاریخ لیگ برتر رسید و از این حیث بهترین تیم فوتبال ایران شد.
*از طرف دیگر استقلال با گل های دیاباته موفق شد بعد از 7 سال و 9 ماه تراکتورسازی را شکست بدهد و این آمار منفی را  هم از کارنامه خود پاک کند.

        آمار فردی فوق العاده برای دیاباته
      
آمار فردی دیاباته در بازی با تراکتورسازی فوق العاده است، او در این بازی 6 شوت زد که هر 6 شوت داخل چاچوب بود و در مجموع 3 شوت او به گل تبدیل شد.
استقلال در این بازی در مجموع 11 شوت در چارچوب داشت که بیش از نیمی از آن را دیاباته به نام خود ثبت کند، آماری که نشان می دهد او چه نقش مهمی در پیروزی تاریخی استقلال داشته است.
