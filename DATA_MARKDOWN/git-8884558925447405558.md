
# Deseti trojni dvojček Luke Dončića v ligi NBA

Published at: **2019-11-02T11:34:07+00:00**

Author: **STA**

Original: [Primorske novice](https://www.primorske.si/sport/deseti-trojni-dvojcek-luke-doncica-v-ligi-nba)


        Slovenski košarkarski fenomen Luka Dončić pri svojih komaj 20 letih s sijajnimi predstavami onstran Atlantika na novo piše zgodovino severnoameriške košarkarske lige. Ljubljančan je prišel do svojega desetega kariernega trojnega dvojčka, kar je največ v ligi NBA pri košarkarjih, ki še niso dopolnili 21. rojstnega dne.
      
DALLAS > Dončićevo moštvo Dallas Mavericks je sicer izgubilo proti ekipi Los Angeles Lakers po podaljšku s 110:119.
Nosilca igre pri obeh moštvih sta na tekmi dosegla trojnega dvojček. Dončić je v 38 minutah pod obročema vpisal 31 točk, 15 asistenc in 13 skokov, njegov super zvezdniški tekmec v vrstah jezernikov LeBron James pa 39 točk, 16 asistenc in 12 skokov.
Ekipa Lakers je s štirimi zmagami na petih tekmah skupaj z ekipo San Antonio Spurs na vrhu lestvice zahodne konference. Dallas je s tremi zmagami in dvema porazoma v skupini petih ekip tik pod najboljšo peterico zahoda.
Ogorčen boj je pustil tudi posledico. Novinarji, ki spremljajo Dallas, poročajo, da je Dončić dobil tri šive, s katerimi so mu zašili raztrganino, ki jo je utrpel v predelu glave.
