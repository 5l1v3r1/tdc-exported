
# Помпео і Меркель можуть обговорити ситуацію в Донбасі під час зустрічі – Держдепартамент

Published at: **2019-11-06T04:43:00+00:00**

Author: ****

Original: [DT.ua](https://dt.ua/WORLD/pompeo-i-merkel-mozhut-obgovoriti-situaciyu-v-donbasi-pid-chas-zustrichi-derzhdepartament-328639_.html)

Канцлер Федеративної республіки Німеччина Ангела Меркель, державний секретар США Майк Помпео можуть серед іншого обговорити ситуацію в Донбасі, заявив високопоставлений чиновник Державного департаменту США під час телефонної прес-конференції, повідомляє "Укрінформ".
"Ми постійно говоримо про Україну з нашими німецькими колегами. Вочевидь, ми і надалі будемо підтверджувати непохитну підтримку суверенітету і територіальної цілісності України, а також будь-якого нового імпульсу для досягнення миру на сході України", – зазначив дипломат.
Чиновник додав, що США продовжать взаємодію із союзниками та партнерами, щоб зберігати тиск на Росію і змусити її виконати свої зобов'язання за Мінськими угодами, а також домогтися повного відновлення суверенітету України.
"Це може бути однією з тем на переговорах, зважаючи на певні кроки, зроблені протягом останніх тижнів, зокрема, з боку президента Зеленського", – зазначив він.
Увечері 1 жовтня президент Володимир Зеленський повідомив, що в Тристороння контактна група погодила "формулу Штайнмаєра" і розведення сил і засобів в районі Петрівського і Золотого. Мешканцям "сірої зони" Зеленський особисто гарантував безпеку. Він також анонсував розробку нового законопроекту про "особливий статус" Донбасу з урахуванням "формули Штайнмаєра". 
Заяви Зеленського спровокували масові протести в Києві й інших українських містах. Найчисленнішою стала акція "Ні капітуляції!" у День захисника України 14 жовтня. Проти "Формули Штайнмаєра" виступили низка обласних і міських рад.
Ще 12 вересня Володимир Зеленський висловив готовність обговорювати "формулу Штайнмайєра" на майбутньому саміті "Нормадской четвірки". Реалізації "формули Штайнмаєра" вимагає РФ. У Кремлі заявили, що наполягатимуть на "письмових гарантіях" напередодні та під час саміту "Нормандської четвірки". 
Міністр закордонних справ  Вадим Пристайко дав згоду на "формулу Штайнмаєра" на зустрічі політичних радників лідерів "Нормандської четвірки" 2 вересня. Про це голова МЗС повідомив більш ніж через два тижні після зустрічі в Берліні. Пристайко також запропонував провести місцеві вибори на всій території України, включаючи окупований Донбас. Пізніше Зеленський заявив про неможливість проведення виборів в ОРДЛО без виведення російських військ.
Детальніше про "формулу Штайнмаєра" і наслідки її можливої реалізації читайте у статтях Тетяни Сіліної "Формула вибору""Диявол – у формулі",  а про перспективи виборів у ОРДЛО в статті Ольги Айвазовської "Негнучкі лінії і вибори на Донбасі" у тижневику "Дзеркало тижня. Україна". у тижневику "Дзеркало тижня. Україна".
