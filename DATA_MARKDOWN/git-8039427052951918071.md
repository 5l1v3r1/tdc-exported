
# తెలుగు రాష్ట్రాల్లో అప్రమత్తమైన తహసీల్దార్లు

Published at: **2019-11-06T10:50:17+00:00**

Author: ****

Original: [Andhrajyothy](https://www.andhrajyothy.com/artical?SID=947908)

ADVT
కర్నూలు: అబ్దుల్లాపూర్ మెట్ తహసీల్దార్ విజయారెడ్డి దారుణ హత్య ఘటనతో తెలుగు రాష్ట్రాల్లో తహసీల్దార్లు అప్రమత్తమయ్యారు. ఏపీలో పనిచేసే మహిళా తహసీల్దార్లు ముందు జాగ్రత్త చర్యలు తీసుకుంటున్నారు. దరఖాస్తుదారులు నేరుగా ఆఫీసులోకి రాకుండా ఒక్కొక్కరుగా లోపలకు వచ్చేలా చర్యలు చేపట్టారు. కర్నూలు జిల్లా పత్తికొండ తహసీల్దారు ఉమామహేశ్వరీ ఛాంబర్‌కు 10 అడుగుల దూరంలో తాడు కట్టారు. ఏ పనిమీద వచ్చారో ముందుగా అడిగితెలుసుకుంటున్నారు. సంబంధించిన పత్రాలు ఉంటేనే చాంబర్‌లోకి అనుమతిస్తున్నారు. ఆఫీసుకు వచ్చేవాళ్లలో కొందరు చిన్న చిన్న విషయాలకే వివాదానికి దిగుతున్నారని, మరికొందరు తాగొచ్చి రాద్దాంతం చేస్తున్నారని అంటున్నారు. ఇలాంటి వాటికి చెక్ పెట్టేందుకే ఈ జాగ్రత్తలు తీసుకున్నామని ఉమామహేశ్వరీ తెలిపారు. పబ్లిక్ సర్వీసు చేసే అధికారులపై దాడులు చేయడం.. అదికూడా ఆఫీసుల్లోనే జరగడం దారుణమని అధికారులు అంటున్నారు.
