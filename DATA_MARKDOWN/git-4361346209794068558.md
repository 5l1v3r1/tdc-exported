
# 
        Igazi bunkóság: a Dunába hajigálják a bérelhető rollereket
      

Published at: **2019-11-05T12:30:00+00:00**

Author: **Bors**

Original: [www.borsonline.hu](http://www.borsonline.hu/aktualis/igazi-bunkosag-a-dunaba-hajigaljak-a-berelheto-rollereket/185909)


        Rendre a Dunában végzik a Lime-ok, a telefonnal bérelhető elektromos rollerek. Talán garázda fiatalok tartják jó heccnek a folyóba vágni az eszközt, mindenesetre a mágneshorgászok most egyszerre kettőt is kihúztak. 
        Rendre a Dunában végzik a Lime-ok, a telefonnal bérelhető elektromos rollerek. Talán garázda fiatalok tartják jó heccnek a folyóba vágni az eszközt, mindenesetre a mágneshorgászok most egyszerre kettőt is kihúztak.
      
Bejelentés alapján kelt útra a két mágneshorgász, Kovács Tamás Gábor és Szabó Ádám, hogy kiszedjék Budapesten a Dunába dobott Lime-okat. Kettőt megtaláltak, azonban egy harmadik, amely a városligeti tóban volt, eltűnt, ezt valaki valószínűleg kiszedte és elvitte, de az is lehet, hogy teljesen elsüllyedt.
– Ahogy az elsőt kivettük, hívtunk egy Lime-szervizes srácot, ő mondta, hogy van még egy a Dunában. Megkerestük azt is, kivettük. A harmadik máshol lett volna, de annak nem akadtunk a nyomára – – kezdte a Borsnak Kovács.
Ezek az eszközök 20-30 kilo­gramm környékén mozognak, így nagyon óvatosnak kell lenni a kiszedésnél.
– Alapvetően mágnessel horgászunk, de a rollereket ez nem vette ki, így szükségünk volt egy háromágú vasmacskára is, hogy ki tudjuk emelni a járműveket. Ez nem volt egyszerű, mivel körülbelül húsz méter magasra kellett felemelni a hídra, amin álltunk, és közben a hajóforgalmat is figyelni kellett – mesélte a részleteket Kovács Gábor, majd hozzátette: egyébként maga a cég is kivehette volna az eszközeit, hiszen azok folyamatosan küldik interneten keresztül a pontos helyzetüket, így lehet megtalálni a térképen. Az egyik már vagy két hete fekhetett a Dunában, mielőtt a mágneshorgászok ki­vették volna.
Ezek az eszközök már szinte mindenhol ott vannak Budapest utcáin, az emberek – bizonyos szabályok betartásával – ott rakják le, ahol akarják. Azt nem lehet tudni, kik és miért lelnek örömet a rollerek folyóba hajigálásá­ba, az azonban biztos, hogy az eszköz akkumulátora súlyosan károsítja a vizeket.
