
# O2 má nové Smart paušály. Rozdáva 10 GB dát pre Instagram a predplatné na streamovacie služby

Published at: **2019-11-04T15:05:00+00:00**

Author: **Matej Krajčovič**

Original: [REFRESHER](https://refresher.sk/76207-O2-ma-nove-Smart-pausaly-Rozdava-10-GB-dat-pre-Instagram-a-predplatne-na-streamovacie-sluzby)


        10 GB dát navyše na jednu alebo viac aplikácií môže, ale aj nemusí byť zaujímavá výhoda.
      
O2 predstavilo novú ponuku Smart Paušálov. Teoreticky prinášajú poriadne veľké objemy dát na surfovanie a spájajú sa s predplatným na zaujímavé služby, no budeš si musieť vopred vybrať, na čo chceš svoje gigabajty míňať. 
Základom O2 Smart Paušálu je päť balíkov: Biely, Modrý, Strieborný, Zlatý a Platinový s cenou od 15 do 50 eur. Všetky prinášajú neobmedzené volania a SMS/MMS. 
K najnižšiemu Bielemu sa dá prikúpiť 1 GB dát za 3 eurá, zvyšené potom majú 1 GB, 3 GB, 10 GB alebo 25 GB dát využiteľných na čokoľvek. 
Zaujímavé to začne byť v druhom riadku, v rámci ktorého O2 rozdáva ďalšie 10 GB balíky na jednu, dve, tri alebo štyri konkrétne aplikácie. Teoreticky tak budeš môcť mať 1 GB dát za 20 eur v Modrom paušále, no na Instagrame budeš môcť bezplatne presurfovať až ďalších 10 GB.  
Okrem čoraz populárnejšieho Instagramu bude na výber aj Facebook, WhatsApp, Viber, hudobná služba Tidal (konkurent Spotify), TikTok, Gmail, Waze alebo Google Mapy. 
Od strieborného paušálu za 25 eur bude možné k programu získať zadarmo aj predplatné na správy z denníkov SME. Denníka N,  filmovej služby HBO GO alebo sledovanie televízie O2 TV.
Práve predplatné služieb "zabudované" do mesačnej platby za paušál je zaujímavým ťahom, O2 s tým prichádza ako prvé na Slovensku a zároveň tak podporuje legálne sledovanie filmov či domácu žurnalistiku. Možno ti však bude prekážať, že namiesto Netflixu a Spotify siahlo po menej populárnych službách HBO GO a Tidal. 
Nezapočítavanie, respektíve v prípade 02 naozaj štedrý dátový bonus na špeciálne aplikácie tu už bol. V prípade závislákov na Instagrame môže byť 10 GB zaujímavých, no presurfovať takýto objem dát na Google Mapách, Waze alebo aj Viberi a WhatsAppe, pokiaľ ich nebudeš využívať na každodenné videotelefonovanie, je prakticky nemožné. 
V tom prípade by sa zrejme viac hodilo, ak by si 10 GB mohol použiť na čokoľvek. Výhodou opoti ostatným operátorom sú však neobmedzené hovory a SMS. 
Telekom má za 20 eur neobmedzené hovory aj SMS a 500 MB dát (Áno M)  alebo rovno 4 GB (ÁNO M Dáta).
Orange ponúkne to isté (neobm. volania a SMS + 500 MB) v balíku Go 20 eur a v balíku Go Data 20 eur dáva rovno 6 GB dát na čokoľvek.
Vo 4ke by si pre neobmedzené volania a SMS potreboval SLOBODU ∞ za 17 eur, pre neobmedzené dáta zas SLOBODA ∞+ za 20 eur.
Nové paušály O2 sa budú dať aktivovať od 5. novembra 2019.
