
# Iraks unge krever revolusjon

Published at: **2019-11-04T22:17:59+00:00**

Author: **Line Fransson**

Original: [Dagbladet.no](https://www.dagbladet.no/nyheter/iraks-unge-krever-revolusjon/71780156)

Det har pågått i over én måned nå. Titusener av irakere, spesielt landets yngre, er ute i gatene og krever at også de skal få ta del i Iraks rikdom. Demonstrantene er lei av korrupsjon, fattigdom, arbeidsledighet og eliter som kun beriker seg sjøl og sine nærmeste.
- Jeg vil kalle dette en revolusjon mot systemet. Den er en fortsettelsen av den arabiske våren, og demonstrasjonene vil ikke bli mindre. De vil vokse til vi får ordentlige endringer, sier Omar Mohammed, mest kjent som Mosul Eye, til Dagbladet.
Mer enn 250 mennesker er drept i sammenstøt med sikkerhetsstyrker de siste ukene, mens minst titusen mennesker er skadd.
Mandag skjøt irakisk politi med skarpt mot demonstranter i Bagdad. Minst fem er drept og over 60 såret, ifølge politikilder, melder NTB.
- Regimene i Irak og Midtøsten har beriket seg av landenes ressurser uten at vanlige folk har fått del av rikdommen. Nå har folk fått nok, og de unge leder an, sier Mohammed.
For selv om innbyggerene i Irak mangler det meste, er landet ressursrikt. Det har ett av verdens største forekomster av olje og gass, men har stor utenlandsgjeld og er avhengig av bistand for å overleve.
- Folk har fått nok og er derfor nå ute i gatene. Mange sier at vi bør gi den ett år gamle regjeringen mer tid, men det er ikke det dette handler om: Det handler om et råttent og korrupt politisk system som beriker seg sjøl, sier Mohammed.
De fleste av Iraks yngre mennesker står uten jobb. De har vokst opp med at elektristitet, rent vann, helsetjenester og det meste annet en trenger for å leve er noe de hører om, men som de sjelden opplever.
- Hvert eneste år lover regjeringene våre at alt skal bli bedre. Vi skal få strøm og andre basale tjenester. Men ikke noe skjer. Folk har fått nok og vil fortsette og demonstrere, sier Mohammad.
Akkurat som veldig mange ute i Iraks gater om dagen:
- Vi har bestemt oss for å fortsette å demonstrere helt til de korrupte folkene og tyvene er sparket ut og regimet faller, sier den 25-årige demonstranten Tahseen Nasser ifølge BBC.
