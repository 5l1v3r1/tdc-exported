
# Глава МЗС: Наступний обмін з Росією буде ще більш чутливим, не 1 до 1

Published at: **2019-11-01T12:44:48+00:00**

Author: ****

Original: [Українська правда](https://www.pravda.com.ua/news/2019/11/1/7230740/)

Міністр закордонних справ Вадим Пристайко заявив, що списки утримуваних осіб для обміну з Росією закриті, щоб не ставити сам процес під загрозу.
Джерело: коментар журналістам, який подає агентство "Інтерфакс-Україна"
Пряма мова: "Списки опрацьовуються, але вони закриті, щоб не ставити під загрозу обмін. Кількість, я думаю, в цей раз не буде точною - один до одного, а обмін буде ще більш чутливим".
Що передувало: Напередодні Пристайко повідомив, що обмін полоненими не пов'язаний з нормандським самітом і зараз іде процес відбору гідних кандидатів для "одночасного звільнення".
Нагадаємо: 29 жовтня спецпредставник ОБСЄ в Тристоронній контактній групі Мартін Сайдік заявив, що "готується великий обмін".
Чому це важливо: У процесі великого обміну з Росією 7 вересня держава-агресор передала Києву 35 політв’язнів (в тому числі 24 моряка, підступно взятих у полон росіянами біля Керченської протоки). РФ отримала натомість 35 людей, утримуваних в Україні, підозрюваних у тероризмі та держзраді. Президента Володимира Зеленського критикували за те, що Росії віддали фігуранта справи про збитий над Донбасом "Боїнг" рейсу MH17 Володимира Цемаха.
На форумі "Ялтинської європейської стратегії" звільнений політв’язень Олег Сенцов показав банку з жовтою і синьою смугами, яку провозив із собою 5 років у неволі, і заявив, що хотів би наповнити її бирками інших звільнених українців. "Пане президент, зробіть, щоб ця банка якомога швидше була повна", – звернувся Сенцов до Зеленського
