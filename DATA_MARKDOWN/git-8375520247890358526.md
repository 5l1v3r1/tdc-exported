
# Депутатка від «Слуги народу» Ірина Верещук пояснила свої взаємини з людиною Медведчука

Published at: **2019-11-01T09:43:59+00:00**

Author: ****

Original: [ГЛАВКОМ](https://glavcom.ua/news/deputatka-vid-slugi-narodu-irina-vereshchuk-poyasnila-svoji-vzajemini-z-lyudinoyu-medvedchuka-636952.html)

Народна депутатка від «Слуги народу» Ірина Верещук пояснила свої взаємини із нардепом від «Опозиційної платформи - За життя» Тарасом Козаком - власником телеканалів 112, NewsOne та ZIK, якого пов’язують із Віктором Медведчуком.
Про це Верещук розповіла в ефірі програми Bihus.Info «Рольові Ігри».
Запитання про Козака ведучий обґрунтував тим, що багато років Верещук часто з’являється в ефірі телеканалів, які йому належать.
Народна депутатка підтвердила, що знає Козака давно - ще відтоді, коли була мером міста Рава-Руська на Львівщині.
«Він був депутатом Львівської обласної ради з 2010 року.  Він балотувався у нас по мажоритарному округу, а це зумовлює такий тісний контакт і знайомство з будь-яким міським, сільським, селищним головою», - повідомила Верещук.
«Ми жартома називали його «нашим бюджетом розвитку». Він в районах Яворівського і Жовківського виборчого округу зробив більше, ніж два районні бюджети розвитку. Так склалося. Була повністю системна робота. Працювали команди людей, які день і ніч їздили по округу, описували проблеми, знайомилися з працівниками усіх сфер без винятку», - розповіла депутатка.
Водночас Верещук сказала, що ставиться до Козака «нейтрально». Нині у Верховній Раді, за її словами, вони майже не спілкуються.
«Як на диво, ми бачились лише два рази, і то тільки в коридорах. Привітались - і все. Він посміявся і сказав: «Ну окей, бачив тебе на NewsOne і на 112». Я кажу: «Ну дякую, і тепер нас пов’язують саме в такий спосіб». Посміялись - і не більше», - розповіла політик.
