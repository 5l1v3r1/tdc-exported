
# Páteční výbuch v Explosii: jeden ze čtyř zraněných zemřel

Published at: **2019-11-03T08:14:00+00:00**

Author: **Petr Vaňous**

Original: [Deník.cz](https://www.denik.cz/nehody/jeden-ze-ctyr-zranenych-po-patecnim-vybuchu-explosii-zemrel-20191103.html)

"Bohužel tuto smutnou zprávu mohu potvrdit. Včera ve večerních hodinách zemřel ve vinohradské nemocnici jeden z našich zaměstnanců, který byl požárem zraněn. Stav dalších tří lidí bedlivě sledujeme. Jejich zranění jsou vážná až kritická," uvedl tiskový mluvčí Explosie Martin Vencl a dodal, že vedení podniku je se všemi rodinami postižených mužů v kontaktu a je připraveno s jakoukoliv pomocí.
"Dnes ráno všem volal náš předseda představenstva a nabídl jim naši pomoc. A to nejenom finanční," dodal Martin Vencl.
K explozi došlo v pátek krátce po sedmé hodině ráno v jednom objektu, kde se suší střelný prach. Po výbuchu byli tři muži převezeni do vinohradské nemocnice a jeden do nemocnice v Hradci Králové.
Odtud pak putoval do Brna. "Muže jsme přijali ve vážném, ale stabilizovaném stavu. Byl napojen na plicní ventilaci a ještě v pátek večer byl převezen na poláleninové centrum v Brně," uvedl náměstek hradecké fakultní nemocnice Zdeněk Tušl.
Po výbuchu je provoz, v němž exploze nastala, zcela zničen. Kvůli vážné nehodě přijel na místo i ministr průmyslu a obchodu Karel Havlíček, který informoval, že k objasnění příčin tragédie jsou sestaveny čtyři komise. "Jedna je pod kontrolou vedení společnosti, další komisi vede Báňský úřad. Další komise souvisí s vyšetřováním policie a hasičů. Výsledky budeme mít během několika dnů a budeme z nich vyvozovat konkrétní závěry,“ řekl v pátek ministr Karel Havlíček. V době výbuchu bylo v areálu 500 zaměstnanců.
