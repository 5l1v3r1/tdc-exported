
# В Одесі покращилися показники діагностики та лікування ВІЛ-інфекції

Published at: **2019-11-05T07:58:48+00:00**

Author: ****

Original: [ГЛАВКОМ](https://glavcom.ua/odesa/news/v-odesi-pokrashchilisya-pokazniki-diagnostiki-ta-likuvannya-vil-infekciji-637734.html)

На апаратній нараді в одеській мерії директор міського департаменту охорони здоров'я Олена Якименко представила інформацію про хід реалізації ініціативи Fast Track в Одесі.
Одеса приєдналася до міжнародної ініціативи Fast Track Cities щодо прискорення процесів у подоланні епідемії СНІДу у великих містах.
Метою проєкту є досягнення показників «90-90-90»: 90% людей, що живуть з ВІЛ, знають про свій ВІЛ-статус; 90% людей, які знають про свій ВІЛ-позитивний статус, отримують лікування; 90% людей, які отримують лікування, мають невизначуване вірусне навантаження і не можуть передати ВІЛ іншій людині.
Для досягнення поставлених цілей в Одесі прийнята і реалізується Міська цільова програма протидії ВІЛ-інфекції / СНІДу, туберкульозу, гепатитам та наркоманії «Прискорена відповідь Одеса».
У всіх медзакладах Одеси забезпечено доступне тестування на ВІЛ за рахунок коштів міського бюджету. Використання швидких тестів дозволяє протягом 15 хвилин визначити ВІЛ-статус пацієнта, що сприяє поліпшенню постановки на диспансерний облік і призначення лікування пацієнтам з ВІЛ.
