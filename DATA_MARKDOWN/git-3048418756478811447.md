
# Landsadvocaat: Nederland hoeft geen ISIS-vrouwen en -kinderen uit Syrië te halen

Published at: **2019-11-01T17:00:00+00:00**

Author: **Redactie**

Original: [ThePostOnline](https://tpo.nl/2019/11/01/landsadvocaat-nederland-hoeft-geen-isis-vrouwen-en-kinderen-uit-syrie-te-halen/)

De landsadvocaat zei dat onderdanen altijd mogen terugkeren, maar dat de Staat geen rechtsmacht heeft in Syrië en daarom ISIS-vrouwen en hun kinderen om goede gronden niet actief terughaalt. Ze vormen na terugkeer een gevaar voor de veiligheid en is het ook te gevaarlijk in de regio om ze op te halen, zei de landsadvocaat vrijdag namens de Staat. Hij betreurt de situatie van met name de kinderen, maar benadrukte dat Nederland zijn eigen politieke buitenlandbeleid mag maken.
De landsadvocaat reageerde op advocaten die namens 23 vrouwen en hun 56 kinderen, onder wie een twee weken oude baby, voor de rechtbank in Den Haag stelden dat de Nederlandse staat onrechtmatig handelt door hen niet vanuit Noord-Syrië terug te halen naar Nederland. Daardoor worden hun fundamentele mensenrechten, zoals het recht op leven en op veiligheid, geschonden.
De advocaten vinden dat Nederland wél de verplichting heeft de belangen en rechten van onderdanen te beschermen, vooral bij kinderen. De meesten zijn onder de zes jaar en vormen geen gevaar. Het risico wordt volgens de advocaten juist groter als ze langer blootstaan aan ontberingen, trauma’s en extremistisch gedachtengoed.
De Kinderbescherming heeft voor allemaal een plan van aanpak en de moeders zullen hier meteen worden opgepakt en berecht. Daarna worden ze nog lange tijd gecontroleerd, benadrukten de advocaten. De rechter vroeg of het mogelijk was alleen de kinderen terug te halen. Maar volgens advocaat André Seebregts willen de Koerden ook van de vrouwen af en moeten ze daarom samen vertrekken.
Omdat de levensomstandigheden in de twee kampen erg slecht en gevaarlijk zijn en de winter eraan komt, eisen de advocaten dat de Staat binnen twee weken de terugkeer regelt of daartoe alle inspanningen of voorbereidingen treft. Zo kan Nederland ingaan op een Amerikaans aanbod om te helpen bij de terugkeer.
De advocaten willen ook spoed, omdat het in het gebied nu redelijk rustig is door een staakt-het-vuren tussen Koerden en Turken. Ook valt het volgens hen erg mee met de onveiligheid in de regio. Zo hebben ook Nederlandse journalisten en advocaten de kampen recentelijk bezocht.
De uitspraak is op 11 november.

        ANP/TPO
      
Het is echt waar: alleen met jouw hulp kan TPO.nl de komende jaren blijven bestaan. Neem daarom nu een abonnement op TPO+ al vanaf 4 euro per maand. Daarmee zorg je ervoor dat TPO.nl voor altijd online blijft.
En je krijgt er heel wat voor terug: exclusieve artikelen van bekende auteurs, een site die helemaal vrij is van reclamebanners, de mogelijkheid tot reageren en toegang tot het volledige TPO+-archief.
Dankzij jouw abonnement worden er steeds meer uitstekende artikelen van uitstekende auteurs gepubliceerd en kan de TPO-redactie blijven werken aan een uniek journalistiek geluid online.
Neem nu direct een jaarabonnement op TPO+ en treed ook toe tot de TPO-elite.

        TPO.nl, where the elite meet to read.
      

        Steun TPO
      
 
