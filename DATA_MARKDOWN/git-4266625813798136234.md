
# Третьякова анонсувала шість реформ у соціальній політиці

Published at: **2019-11-05T16:10:00+00:00**

Author: ****

Original: [ZIK.UA](https://zik.ua/news/2019/11/05/tretyakova_anonsuvala_shist_reform_u_sotsialniy_politytsi_1684203)


        Голова парламентського комітету з питань соціальної політики та захисту прав ветеранів Галина Третьякова анонсувала шість пріоритетних реформ у соціальній політиці України.
      
Про це вона заявила на пресконференції у Києві, пише Інтерфакс-Україна. 
За її словами, уряд має вирішити ці проблеми у найближчі півтора-два роки. Вона зазначила, що першою проблемою в Україні є АТО/ООС, ті, хто брав участь у війні, та створення пакета соціального захисту для таких людей за стандартами НАТО. 
Ще однією темою є зайнятість українців. Третьякова заявила, що наразі  готується трудовий кодекс. 
Також під час пресконференції вона повідомила, що вже готуються законопроекти, які створюють другий рівень пенсійного забезпечення, і найближчим часом буде проведено дискусію, яка саме пенсійна система має запрацювати в Україні.
"Четверта тема - це чесна компенсація за нанесення шкоди життю та здоров'ю. Маю констатувати, що за попередні роки ми не виробили механізму надання чесної компенсації. Більше того, ми вже увійшли в систему "Зеленої карти" і, згідно з її положеннями, якщо українець за кордоном унаслідок ДТП завдасть шкоди життю або здоров'ю, наприклад, італійця або англійця, то сума компенсації вимірюватиметься сотнями тисяч і мільйонами євро. У разі, якщо такий самий італієць або австрієць завдасть шкоди українському громадянину, то у цьому разі його відповідальність буде обмежена нашим законом і сумою у 250 тисяч гривень", – заявила голова комітету.
П'ятою реформою Третьякова назвала суб'єктивізацію домогосподарств. 
"Шостою реформою ми маємо навести порядок у Фонді соціального страхування, подивитися, як його має бути модернізовано. Перший законопроект у цій реформі - №2275 "Про внесення змін до деяких законів України щодо стабілізації функціонування системи загальнообов'язкового державного соціального страхування", – резюмувала голова комітету. 
Нагадаємо, 4 листопада президент України Володимир Зеленський підписав закон про судову реформу, який критикував ЄС. Дипломати, зокрема, вказали на безпідставність скорочення кількості суддів Верховного Суду й застосування люстрації до членів ВККС.
