
# DUTB v prodajo 30 stanovanj v Koprskih vratih

Published at: **2019-11-05T10:28:48+00:00**

Author: **STA**

Original: [Primorske novice](https://www.primorske.si/primorska/istra/dutb-v-prodajo-30-stanovanj-v-koprskih-vratih)


        Družba za upravljanje terjatev bank (DUTB) bo 2. decembra začela prodajati preostalih 30 stanovanj v koprskem objektu Koprska vrata. Ogledi so mogoči že sedaj, nakup stanovanj in dodatnih parkirnih mest pa bo potekal z zbiranjem zavezujočih ponudb, so danes sporočili iz DUTB.
      
KOPER > V prvi fazi prodaje v aprilu in maju letos je bilo v Koprskih vratih na voljo 162 stanovanj s pripadajočimi parkirnimi mesti in shrambami v podzemnih garažah. 81 stanovanj je že dobilo nove lastnike. V drugi fazi prodaje, ki je potekala v oktobru, je bilo na 80 e-dražbah uspešno draženih 51 stanovanj. Skupno bo tako v pol leta prodanih 132 stanovanj.
DUTB bo decembra začela zadnjo prodajno fazo, v kateri bo preostalih 30 stanovanj in 13 dodatnih parkirnih mest prodajala z zbiranjem zavezujočih ponudb.
"Nakup bo omogočen kupcu, ki bo po 2. decembru prvi podal zavezujočo ponudbo najmanj v višini objavljene izklicne cene ter s plačilom varščine v višini 5000 evrov potrdil resnost nakupa. Če v istem dnevu DUTB prejme več kot eno ponudbo, bo stanovanje ali parkirno mesto prodala kupcu z višjo ponudbo oz. kupcu, ki je prvi oddal ponudbo," so pojasnili.
Katera stanovanja so prosta in kakšne so izklicne cene, je razvidno na spletni stani www.koprskavrata.eu, kjer so objavljene tudi podrobnosti o načinu prodaje. Zainteresirani kupci se že lahko dogovorijo za voden ogled.
Vzorčno stanovanje in stanovanje, v katerem je urejena prodajna pisarna, bosta naprodaj v zaključni fazi, so sporočili.
Nadaljuje se tudi prodaja v poslovnem delu objekta Koprska vrata, in sicer z zbiranjem nezavezujočih ponudb, v kratkem pa bodo za najbolj zaželene enote objavljeni tudi razpisi za zbiranje zavezujočih ponudb. Ogledi poslovnih prostorov so še naprej možni po predhodnem naročilu. Postopek prodaje stanovanj in poslovnih enot vodi družba Remax.
Stanovanja v objektu Koprska vrata, ki stoji v neposredni bližini obale, mestnega središča in avtocestne povezave, so različnih tlorisov in površin od 38 do 154 kvadratnih metrov, tista v višjih nadstropjih imajo tudi večje terase. V pritličju je več kot 2000 kvadratnih metrov poslovnih prostorov, ki pa so nedokončani, zato jih mora kupec pred uporabo dokončati in pridobiti uporabno dovoljenje.
