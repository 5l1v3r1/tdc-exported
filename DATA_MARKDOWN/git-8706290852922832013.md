
# Τσίπρας: Μεθοδεύουν παραγραφή για Novartis - Κοινοβουλευτικό πραξικόπημα στην Επιτροπή

Published at: **2019-11-07T17:45:00+00:00**

Author: ****

Original: [enikos.gr](http://www.enikos.gr/politics/682904/tsipras-methodeyoun-paragrafi-gia-novartis-koinovouleftiko-praxik)

Του Φοίβου Κλαυδιανού
Για το σκάνδαλο Novartis, την Προανακριτική που συνεδριάζει, το προσφυγικό και τη Συμφωνία των Πρεσπών μίλησε, ανάμεσα σε πολλά άλλα, ο πρόεδρος του ΣΥΡΙΖΑ Αλέξης Τσίπρας σε συνέντευξη που παραχώρησε στο Star Κεντρικής Ελλάδος, η οποία θα μεταδοθεί στις 10 σήμερα το βράδυ.
Ερωτηθείς για την προανακριτική επιτροπή ο κ. Τσίπρας τόνισε πως “είναι καταφανέστατα μια προσπάθεια , όχι απλά αντιπερισπασμού, αλλά και μία επιχείρηση τρομοκράτησης δικαστικών λειτουργών”.
Για την εξαίρεση των βουλευτών κκ Πολάκη και Τζανακόπουλου από τις εργασίες της προανακριτικής, ο Αλέξης Τσίπρας ανέφερε: “Εδώ έχουμε ένα κοινοβουλευτικό πραξικόπημα, δεν υπάρχει αμφιβολία γι’ αυτό. Ποτέ στα χρονικά δεν έχει αποφασίσει η επιτροπή που συστήνεται από τη Βουλή ποιους θα έχει η μειοψηφία στη σύνθεσή της”. Επιπλέον έκανε λόγο για μεθόδευση της ΝΔ και του ΚΙΝΑΛ προκειμένου να αποφύγουν «τις διεισδυτικές ερωτήσεις που πιθανώς θα έκαναν αν ήταν μέσα στον κ. Φρουζή».
Ακόμα ανέφερε και μια δεύτερη πτυχή, τονίζοντας πως «θέλουν να στήσουν αυτή τη φαρσοκωμωδία της σκευωρίας καλώντας αυτούς τους δύο υπουργούς να καταθέσουν ως μάρτυρες».
Σε ότι αφορά στη στάση του ΣΥΡΙΖΑ και το ίδιου προσωπικά από εδώ και πέρα, σημείωσε:
«Οι Τζανακόπουλος και Πολάκης μαζί με τους υπόλοιπους 5 αποτελούν την 7άδα που έχω ορίσει να εκπροσωπούν την ΚΟ του ΣΥΡΙΖΑ στην Επιτροπή. Από εκεί και πέρα είναι ευθύνη του Προεδρείου της Επιτροπής, άρα της πλειοψηφίας, αλλά κατ’ επέκταση και του Προέδρου της Βουλής να εφαρμοστεί η νομιμότητα”. Ακόμα, ξεκαθάρισε: “Εμείς δεν θα προχωρήσουμε βεβαίως σε εξαλλοσύνες, εμείς θα πράξουμε αυτό το οποίο έλεγε ο αείμνηστος Ηλίας Ηλιού; “θα τους ταράξουμε στην νομιμότητα».
Σε ερώτηση για το ντοκιμαντέρ της δημόσιας ελβετικής τηλεόρασης για το σκάνδαλο Novartis, ο Αλέξης Τσίπρας είπε πως «ανέδειξε με συγκλονιστικό τρόπο ότι η ελληνική πτυχή του διεθνούς σκανδάλου Novartis είναι μια πτυχή που πραγματικά συγκλονίζει, όχι το πανελλήνιο, συγκλονίζει την Ευρώπη». Συμπλήρωσε ότι στο ντοκιμαντέρ γίνεται αντιληπτό «το πώς μεθοδικά στήθηκε μια βιομηχανία εκμαυλισμού και διαφθοράς πολιτικών, δημοσιογράφων και γιατρών».
Και ο πρόεδρος του ΣΥΡΙΖΑ τόνισε σχετικά πως αυτό που αποτελεί την ελληνική πτυχή του σκανδάλου Novartis, επιχειρήθηκε όλο το προηγούμενο διάστημα, από την τότε αξιωματική αντιπολίτευση και σημερινή κυβέρνηση, με τη συνεπικουρία κεντρικών ΜΜΕ, να θεωρηθεί ως μία πομφόλυγα. “Κι όχι μόνο αυτό, αλλά να θεωρηθεί ως πολιτική σκευωρία της τότε κυβέρνηση να πλήξει τους πολιτικούς της αντιπάλους”, είπε.

        Μεθοδεύουν παραγραφή για Novartis μη ψηφίζοντας την ερμηνευτική δήλωση του άρθρου 86
      
Επιπλέον ο Αλέξης Τσίπρας αναφέρθηκε στην αναθεώρηση του Συντάγματος, και συγκεκριμένα του άρθρου 86 που αφορά στην ευθύνη υπουργών, αποκαλύπτοντας ότι ετοιμάζει επιστολή προς τον Πρόεδρο της επιτροπής αναθεώρησης επ’ αυτού. Συγκεκριμένα ο πρόεδρος του ΣΥΡΙΖΑ υπενθύμισε πως η πλειοψηφία της προηγούμενης Βουλής είχε θέσει στο άρθρο 86 μια ερμηνευτική διάταξη, με την οποία αποσαφηνιζόταν ότι η δωροδοκία των υπουργών, δεν συμβαίνει κατά την εκτέλεση των καθηκόντων, αλλά επ’ ευκαιρία αυτών, ερμηνευτική δήλωση την οποία η ΝΔ σήμερα δεν ψηφίζει στη Συνταγματική Αναθεώρηση. Όπως εξήγησε υπάρχει μια μεγάλη αντιπαράθεση νομικών και πολιτικών κύκλων για το αν η δωροδοκία είναι ένα αδίκημα για το οποίο ισχύει η σύντομη αποσβεστική προθεσμία στο άρθρο 86 και άρα παραγράφονται τα αδικήματα της δωροδοκίας εντός αυτής της προθεσμίας, ή είναι ένα αδίκημα που δεν ισχύει η αποσβεστική προθεσμία και άρα δεν παραγράφονται. Έτσι, ανέφερε αναλυτικότερα, πως αν θεωρηθεί η δωροδοκία πως συμβαίνει κατά την εκτέλεση των καθηκόντων του υπουργού, τότε υπάρχει αποσβεστική προθεσμία. Αν θεωρηθεί ότι δεν είναι κατά την τέλεση των καθηκόντων αλλά επ’ ευκαιρία αυτών τότε δεν υπάρχει αποσβεστική προθεσμία. Επισήμανε ότι υπάρχει νομολογία που λέει ότι αυτό είναι επ’ ευκαιρία, δηλαδή δεν είναι στα καθήκοντα του υπουργού να τα παίρνει.
Ο Αλέξης Τσίπρας θύμισε πως η προηγούμενη πλειοψηφία της βουλής, επί ΣΥΡΙΖΑ έφερε “ερμηνευτική δήλωση για να το ξεκαθαρίσουμε”, προσθέτοντας ότι “η σημερινή κυβερνητική πλειοψηφία και το ΚΙΝΑΛ αρνούνται να ψηφίσουν αυτή την ερμηνευτική δήλωση”. “Γιατί το κάνουν αυτό, είναι το ερώτημα”, είπε.
Υπογράμμισε τον κίνδυνο πως “αν περάσει στο Σύνταγμα αυτή η ερμηνευτική δήλωση τότε δεν θα υπάρχει καμία αμφιβολία για το πώς πρέπει να προχωρήσει η εξέλιξη σε ότι αφορά την έρευνα της Δικαιοσύνης για τον κ. Λοβέρδο, ενδεχομένως για τον κ. Γεωργιάδη και άλλα στελέχη των προηγούμενων κυβερνήσεων”.
“Με αυτή τους της κίνηση στην πραγματικότητα προδικάζουν την απόφαση όλων όσων έχουν εμπλακεί στην υπόθεση Novartis, ανεξαρτήτως των κινήσεων της Δικαιοσύνης λόγω παραγραφής. Διότι θα ισχυριστούν ότι εφ΄όσον η ίδια η Βουλή δεν ενέκρινε αυτήν την ερμηνευτική δήλωση τότε δεν υφίσταται η άποψη ότι η δωροδοκία είναι ένα αδίκιμα το οποίο γίνεται επ΄ευκαιρίας των καθηκόντων του υπουργού”, είπε ο Αλέξης Τσίπρας.
Ανέφερε, δε, τα εξής: “Θα στείλω επιστολή στο πρόεδρο της επιτροπής για την αναθεώρηση του Συντάγματος, θέλοντας να επισημάνω σε όλους τους βουλευτές ότι είναι ένα ζήτημα θεσμικό στο οποίο όλοι οφείλουμε να σταθούμε στο ύψος των περιστάσεων”. Και κατέληξε λέγοντας: μας δίνεται μια ευκαιρία να καταργήσουμε αυτό το άθλιο άρθρο 86, το άρθρο που αφορά τον λεγόμενο νόμο περί ευθύνης υπουργών και ταυτόχρονα μας δίνεται μια ευκαιρία να ξεκαθαρίσουμε τι ακριβώς συμβαίνει σε ότι αφορά τη μέχρι σήμερα ισχύ του άρθρου αυτού σε ζητήματα τα οποία, κατά την άποψή μου, εγείρουν δικαιολογημένα την οργή των πολιτών απέναντι στο πολιτικό σύστημα”.

        Η κυβέρνηση αντιμέτωπη με τον ακραίο λαϊκισμό που εξέθρεψε
      
Κληθείς να σχολιάσει τα όσα συμβαίνουν σχετικά με το προσφυγικό είπε πως όταν η προηγούμενη κυβέρνηση προσπαθούσε να διαχειριστεί ένα δύσκολο θέμα, τότε η αντιπολίτευση έβγαινε και έλεγε ότι τους πρόσφυγες και τους μετανάστες τους φέρνει ο ΣΥΡΙΖΑ.
Αναφερόμενος στη σημερινή κυβέρνηση είπε: “Η κυβέρνηση σήμερα βρίσκεται μπροστά στα αδιέξοδα της ρητορικής που η ίδια εξέθρεψε και μπροστά στην ανετοιμότητα της να αντιμετωπίσει ένα μείζον πρόβλημα στην πράξη. Και το λέω αυτό γιατί είναι εύκολο να κάνεις επικοινωνία, πολύ εύκολο να λες λόγια μεγάλα, αλλά δύσκολο είναι στην πράξη να δεις πώς θα λύσεις τα προβλήματα. Βγήκαν και είπαν τα μύρια όσα. Εξέθρεψαν, ας μου επιτραπεί η έκφραση, και συνεχίζουν να εκτρέφουν έναν ακραίο λαϊκισμό. Όπως κάνανε στο Μακεδονικό, έτσι κάνουν και στο προσφυγικό”.
Περιγράφοντας περισσότερο τη στάση της Νέας Δημοκρατίας ο κ. Τσίπρας σημείωσε χαρακτηριστικά: “Όταν βγαίνεις και λες ότι είναι εισβολείς, όταν βγαίνεις και λες ότι δεν είναι πρόσφυγες, αλλά μετανάστες κι εμείς θα τους πετάξουμε έξω γιατί αλλοιώνουν την καθαρότητα μας, όταν βγαίνεις και επικροτείς άθλιες πρακτικές σαδισμού, όπως αυτά τα παραδείγματα που είδαμε, όταν έχεις φαινόμενα να βγαίνουν με τις περικεφαλαίες οι ξεχασμένοι μακεδονομάχοι για να αντιμετωπίσουν ανθρώπους και φτάνουμε ακόμα και στο κρούσμα να μαχαιρώνουν προσφυγόπουλα έξω από σχολεία στη Θεσσαλονίκη, και θα μου πείτε τι φταίει η κυβέρνηση σ’ αυτό;”.
Μιλώντας ειδικότερα για τον πρωθυπουργό ανέφερε πως ο κ. Μητσοτάκης κρύβεται γιατί θέλει να πατάει σε δυο βάρκες, θέλει να πατάει και στο ρεύμα του λαϊκισμού και ταυτόχρονα να έχει αποτελεσματική ευρωπαϊκή πολιτική, δεν γίνονται και τα δύο”
Κάνοντας λόγο για τη Συμφωνία των Πρεσπών σημείωσε ότι πρόκειται για να ιστορικό βήμα που δίνει τη δυνατότητα στην Ελλάδα να σταματήσει αυτή η αμφισβήτηση της ελληνικότητας της αρχαίας Μακεδονίας. Υπενθύμισε, ακόμα, ότι ο εναέριος χώρος επιτηρείται από τα ελληνικά πολεμικά αεροσκάφη και όχι από τα τουρκικά.
Αναφερόμενος στο φορολογικό νομοσχέδιο που έφερε η κυβέρνηση, ο κ. Τσίπρας τόνισε πως «ενώ αυτή η κυβέρνηση εξελέγη κάνοντας σημαία τη μεσαία τάξη, αλλά η μεσαία τάξη τελικά δεν θα ευνοηθεί και αυτή θα είναι το ζητούμενο των επόμενων μηνών και η μεγάλη διαμάχη του επόμενου εξαμήνου και στη Βουλή και στην πολιτική ζωή του τόπου».
Τέλος έκανε ιδιαίτερη μνεία στην πατριδοκαπηλία ορισμένων πολιτικών σημειώνοντας:
“Εδώ πρέπει να συνειδητοποιήσουμε ποιοι έχουν πραγματικά πατριωτική έγνοια και προσέγγιση απέναντι στα προβλήματα και ποιοι κάνουνε σημαία ευκαιρίας την πατρίδα με ημιμάθεια ή αμάθεια, με κακή εκτίμηση των γεωπολιτικών ισορροπιών στην περιοχή και με μια εύκολη ρητορική προκειμένου να κερδίσουν πολιτικά αξιοποιώντας τα εθνικά θέματα. Αυτό εγώ το ονομάζω πατριδοκαπηλία. Κάποιοι έκαναν καριέρα μ’ αυτό. Ο πρώην πρωθυπουργός ο κ. Σαμαράς έκανε καριέρα μ’ αυτό».
Πηγή: real.gr
