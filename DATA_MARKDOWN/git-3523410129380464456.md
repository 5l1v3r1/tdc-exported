
# 
        توزیع نرخنامه‌های سبز و آبی در نانوایی‌ها
      

Published at: **2019-11-01T12:05:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637333/%D8%AA%D9%88%D8%B2%DB%8C%D8%B9-%D9%86%D8%B1%D8%AE%D9%86%D8%A7%D9%85%D9%87%E2%80%8C%D9%87%D8%A7%DB%8C-%D8%B3%D8%A8%D8%B2-%D9%88-%D8%A2%D8%A8%DB%8C-%D8%AF%D8%B1-%D9%86%D8%A7%D9%86%D9%88%D8%A7%DB%8C%DB%8C%E2%80%8C%D9%87%D8%A7)

به گزارش بولتن نیوز، قاسم نوده فراهانی از توزیع نرخ‌نامه‌های نان در نانوایی‌های دولتی و آزادپز خبر داد و گفت: با هماهنگی‌های صورت گرفته از سوی اتاق اصناف تهران با اتحادیه‌های نانوایی، نرخنامه نان بر اساس مصوبات وزارت صنعت، معدن و تجارت تهیه شده و در دو رنگ سبز و آبی در نانوایی‌هایی دولتی و یارانه‌ای نصب خواهد شد.
رئیس اتاق اصناف تهران از توزیع نرخ‌نامه‌ها در تمام نانوایی‌ها خبر داد و افزود: از روز یکشنبه هفته پیش رو(۱۲ آبان ۹۸) هر نانوایی که این نرخ‌نامه را نصب نکرده باشد، جریمه خواهد شد.
وی تصریح کرد: اگر واحدهای نانوایی، نرخنامه را در معرض دید عموم مردم قرار ندهند، اخطار دریافت خواهند کرد و در ادامه، چنانچه بازرسان به نانوایی‌ها مراجعه کرده و نرخنامه جلوی دید مردم قرار نداشته باشد، به قطع سهمیه آرد نانوایی منجر خواهد شد.
به گفته نوده فراهانی، قیمت‌های مصوب ستاد تنظیم بازار برای نان‌های یارانه‌ای و آزادپز کاملا مشخص است و البته اولویت پخت در نانوایی‌ها هم با نان‌های ساده است.
وی اظهار داشت: مردم باید تخلفات مرتبط را به شماره تلفن ۱۲۴ یا اپلکیشن اعلام نرخ کالا و خدمات که از سوی وزارت صنعت، معدن و تجارت طراحی شده است، اطلاع دهند.
 
تمامی واحدهای صنفی دارای مجوز مکلف به اجرای جداول فوق الذکر با رعایت نکات زیر هستند:
۱- نانوایان مکلفند نان را با اولویت ساده عرضه نمایند.
۲- ارائه نان با کیفیت مطلوب
۳- رعایت کامل وزن چانه خکیر با رعایت حداکثر (۲%+-) از وزن مصوب الزامی است.
۴- حداکثر نرخ کنجد برای نان سنگک و بربری، یک رو ۵۰۰۰ ریال تعیین می‌گردد.
۵- ارائه نان با افزودنیهای مجاز بیش از حد معمول و یا وزن بیشتر بنا به درخواست مشتری مجاز است.
۶- در صورت عدم رعایت هر یک از موارد فوق طبق قانون رسیدگی خواهد شد.
۷- ملاک وزن نان سنگک، نان گرم است.
۸- سفارش نا های رژیمی و خشک خارج از شمول وزن هستند.
تلفن رسیدگی به شکایات : بازرسی سازمان صمت استان تهران بصورت شبانه روزی ۱۲۴ و تلفن بازرسی اتحادیه : ۷۷۵۰۳۳۱۳ است.
