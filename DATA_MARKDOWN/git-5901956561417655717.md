
# Srce parajoče: to 77-letnik vsak dan stori za svojo bolno ženo

Published at: **2019-11-03T08:04:00+00:00**

Author: **N. B.**

Original: [Slovenske novice](https://www.slovenskenovice.si/novice/svet/clanek/srce-parajoce-to-77-letnik-vsak-dan-stori-za-svojo-bolno-zeno-245360)

Stevan Milijašević (77) iz kraja Glamočani vsak dan z ženo Anđelko (84), ki je na invalidskem vozičku, prehodi več kot pet kilometrov. V tamkajšnji ambulanti ji namreč že osem mesecev dnevno previjajo rano. Anđelka trpi za sladkorno boleznijo, odstraniti so ji morali prste na nogi in del stopala. Kmalu je postala nepokretna.Ob lepem vremenu se tako vsakodnevno odpravita peš na prevezovanje. Obisk medicinske sestre, ki bi Anđelko oskrbela na domu, stane 10 mark (pet evrov), zato si ga 77-letnik z nizko pokojnino težko privošči.
Starejši par bližnjih sorodnikov, ki bi jima lahko pomagali, nima, živita le od Stevanove skromne pokojnine, ki komaj pokrije zdravila. Tudi sam je namreč slabega zdravja. K sreči jima je sokrajanka podarila vsaj invalidski voziček, ki jima služi kot prevozno sredstvo.Na tamkajšnji center za socialno delo par ne more računati. Stevanu in Anđelki tako ostaja le upanje, da se ju bodo patronažne sestre v zimskih mesecih usmilile in jima svojih obiskov ne bodo računale, poroča srbski Kurir.
