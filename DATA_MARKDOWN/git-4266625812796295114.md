
# Київське «Динамо» і ФК «Олександрія» сьогодні зіграють матчі четвертого туру Ліги Європи УЄФА

Published at: **2019-11-07T11:15:00+00:00**

Author: ****

Original: [ZIK.UA](https://zik.ua/news/2019/11/07/kyivske_dynamo_i_fk_oleksandriya_sogodni_zigrayut_matchi_chetvertogo_turu_1685727)


        Сьогодні, 7 листопада, футболісти київського «Динамо» та ФК «Олександрія» проведуть свої поєдинки четвертого туру групового етапу Ліги Європи УЄФА сезону-2019/2020. Суперник киян – данський «Копенгаген», олександрійців – французький «Сент-Етьєн».
      
Матч «Динамо» з «Копенгагеном» у столиці Данії стартує о 19:55 за київським часом, а поєдинок «Олександрії» проти французького «Сент-Етьєна» на «Арені Львів» у місті Лева розпочнеться о 22:00.
Наразі «Динамо» і «Копенгаген» набрали по 5 очок і ділять перше місце в групі «B». Нагадаємо, у третьому турі два тижні тому суперники обмінялися голами в Києві – 1:1.
У паралельному протистоянні цього квартету швейцарський «Лугано» в Санкт-Галлені прийматиме шведський «Мальме».
Поточне турнірне становище після трьох турів: «Копенгаген» – 5 очок, «Динамо» – 5, «Мальме» – 4, «Лугано» – 1.
В активі «Олександрії» та «Сент-Етьєна» після трьох зіграних матчів по 2 очки. У попередньому турі суперники в очному протистоянні поділили очки у Франції – 1:1.
В іншому матчі групи «I» німецький «Вольфсбург» на «Фольксваген Арені» зійдеться з бельгійським «Гентом».
Поточне турнірне становище після трьох турів: «Гент» – 5 очок, «Вольфсбург» – 5, «Сент-Етьєн» – 2, «Олександрія» – 2.
Додамо, що в Україні обидва матчі в прямому ефірі покаже телеканал «Футбол 1».
 
