
# עיירה איטלקית מציעה בית בחינם ובונוס על תינוקות

Published at: **2019-11-05T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/real_estate/articles/0,7340,L-3773123,00.html)

עיירה נוספת באיטליה מחלקת נכסים בשטחה בחינם - בתנאי שאתם מוכנים לשפץ אותם. הפעם ישנה גם תוספת מזומנים אם אתם מתכוונים ללדת אחרי שתיכנסו לדירה.
מדובר בעיירה ההיסטורית קאמארטה (Cammarata) בסיציליה, שבנייניה ננטשו כשדיירים עברו למרכזים עירוניים גדולים יותר.
״אני לא יכול להמשיך לראות את המרכז ההיסטורי היפהפה הזה ריק והופך להריסות. זה מכאיב לי״, אמר ראש העיירה, וינצ׳נזו גייאמברונה ל-CNN travel. "בעלי הבתים אינם מודעים לנזק שהם גרמו לו כאשר עזבו את בתיהם וסירבו לעצב מחדש את הדירות העתיקות שלהם. זה משאיר צלקת עמוקה בנוף העירוני עם סכנה להתמוטטות".
גייאמברונה בילה את השנים האחרונות בניסיון לשכנע את בעלי המבנים המטים ליפול להעביר אותם לרשות המקומית. כעת הוא מקווה למלא אותם במשפחות ועסקים המסורים לשחזור ושימור של המבנים ההיסטוריים.
מועצת העיירה תבחן את כל הפניות שתקבל אך יינתן יתרון למשפחות עם ילדים קטנים. ואם למשפחות אלו יהיה ילד אחרי המעבר לקאמארטה, הם יקבלו מענק של 1,100 דולר.
בעיירה, השוכנת 65 ק"מ מדרום-מזרח לפלרמו, חיים כיום 6,000 תושבים, וישנם לפחות 100 מבנים המחכים למי שייקח אותם ב"חינם". כדי לעבור לגור באחד מהבתים יש לשלם מקדמה (שתוחזר עם סיום השיפוץ) של 5,000 יורו ולהציג תוכנית סדורה של שיפוץ בתוך 3 שנים. המבנים יוכלו להיהפך לבתים או עסקים כמו מסעדות, בתי מלון ובתי הארחה.
ויכולה להיות גם הטבה נוספת עם המעבר לקאמארטה, מעבר לבית בחינם. לדברי אנשי העיירה, יש בה ריכוז האנשים מעל גיל 100 הגדול ביותר באיטליה. לטענתם, הסיבה העיקרית לאריכות ימים במקום היא האקלים המתון, והדגש על אוכל מקומי. רוב המשפחות עושות בעצמן את השמן או את היין שלהן על חלקת האדמה הפרטית שלהן.
מידע נוסף על הבתים ניתן למצוא באתר הבית של העיירה.
