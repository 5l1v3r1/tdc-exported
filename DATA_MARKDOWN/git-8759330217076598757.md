
# KV Mechelen reageert na racistisch incident met Charleroi-speler

Published at: **2019-11-04T12:00:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902354/kv-mechelen-reageert-na-racistisch-incident-met-charleroi-speler.html)


        KV Mechelen speelde zondag 2-2 gelijk tegen Sporting Charleroi. Tijdens die partij ging bezoeker Marco Ilaimaharitra door het lint toen een thuisfan hem racistisch bejegende. Zoiets kan niet, geeft KV Mechelen aan.
      
Ilaimaharitra meldde dit aan scheidsrechter Jonathan Lardot. KV Mechelen reageert nu via de website zelf op de commotie.
'KV Mechelen veroordeelt elke vorm van racisme en discriminatie en wacht het onderzoek van de bevoegde instanties af', zo staat te lezen. 'De scheidsrechter en de matchverantwoordelijke van de KBVB hebben immers meteen na de eerste melding van de speler acties ondernomen en maken hun verslag eerstdaags over. Onze familieclub verbindt supporters en spelers van welke achtergrond dan ook. Onze jeugdwerking is daar een mooi voorbeeld van. En daar zijn we trots op.'(
Ook Gert Van Dyck, voorzitter van het Supportersorgaan, komt aan het woord. "We roepen onze supporters – die alom worden geprezen als één van de beste supporterskernen van België op – om dit gedrag van enkelingen niet te tolereren. Spreek hen erop aan of meld het aan de club. Het is jammer dat een erg sterke en sfeervolle wedstrijd tussen twee zeer goede ploegen op deze manier in het nieuws moet komen."
