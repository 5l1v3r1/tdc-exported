
# موافقت ولیعهد عربستان با آغاز فروش سهام آرامکو

Published at: **2019-11-02T18:58:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619499/%D9%85%D9%88%D8%A7%D9%81%D9%82%D8%AA-%D9%88%D9%84%DB%8C%D8%B9%D9%87%D8%AF-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%A7-%D8%A2%D8%BA%D8%A7%D8%B2-%D9%81%D8%B1%D9%88%D8%B4-%D8%B3%D9%87%D8%A7%D9%85-%D8%A2%D8%B1%D8%A7%D9%85%DA%A9%D9%88)


        محمد بن سلمان، ولیعهد عربستان سعودی با اعلام عرضه اولیه عمومی سهام شرکت نفتی دولتی آرامکو در روز یکشنبه موافقت کرد.
      

        آفتاب‌‌نیوز :
      
پنج منبع آگاه به رویترز گفتند این شرکت نفتی تصمیم خود برای عرضه اولیه عمومی سهام را در سوم نوامبراعلام خواهد کرد.
یکی از این منابع آگاه گفت: ولیعهد عربستان سعودی بالاخره چراغ سبز نشان داد.
مقامات و مشاوران آرامکوی سعودی طی چند روز گذشته برای دستیبابی به ارزش گذاری دو تریلیون دلاری این شرکت، دیدارهای لحظه آخری با سرمایه گذاران داشته‌اند.
در دیدار نهایی دولت عربستان سعودی در بعدازظهر روز جمعه، تصمیم گرفته شد که روند عرضه اولیه عمومی سهام آرامکو آغاز شد.
ریاض برای دستیابی به ارزش گذاری دو تریلیون دلاری در رویداد عرضه اولیه عمومی سهام آرامکو باید یک تا دو درصد از سهام این شرکت را در بازار داخلی عربستان سعودی عرضه کند تا حداقل از فروش آن ۲۰ تا ۴۰ میلیارد دلار کسب کند.
فروش سهام آرامکو بخش مهمی از برنامه بن سلمان برای متنوع کردن اقتصاد عربستان سعودی و کاهش وابستگی به نفت است اما از نخستین باری که چنین تصمیمی در سال ۲۰۱۶ اعلام شد، برنامه فروش چندین بار به تاخیر افتاده است.
برنامه قبلی برای عرضه سهام آرامکو در اواسط اکتبر به دلیل این که مدیران سرمایه بین‌المللی حاضر نشدند ارزش دو تریلیون دلاری سهام این شرکت را بپذیرند، لغو شد. مدیران آرامکو هفته گذشته با سرمایه گذاران در نیویورک و لندن دیدار کردند اما نشانه‌های اندکی وجود دارد که آنها حاضرند ارزشی که بن سلمان از سال ۲۰۱۶ روی آن اصرار دارد را پرداخت کنند و احتمال دارد که آرامکو روی سرمایه گذاران داخلی بیشتر تکیه کند.
منابع آگاه گفته‌اند ثروتمندترین خانواده‌های سعودی که بسیاری از اعضای آنها در جریان مقابله با فساد در سال ۲۰۱۷ در هتل ریتز کارلتون ریاض زندانی شدند، برای تعهد به خرید مبلغ بالایی از سهام آرامکو تحت فشار قرار دارند.
از مدیران سرمایه داخلی هم خواسته شده است مشارکت قابل توجهی داشته باشند در حالی که به بانکها گفته شده است برای خرید سهام آرامکو، وامهای بزرگی برای سرمایه‌گذاران خرد فراهم کنند.
بر اساس گزارش رویترز، بن سلمان مایل است پنج درصد از سهام آرامکو در بازار سهام فروخته شود. انتظار می‌رود پس از عرضه داخلی، نوبت به عرضه بین‌المللی سهام این شرکت برسد.
با وجود تصمیم دونالد ترامپ، رییس جمهور آمریکا برای تقویت حضور نظامی آمریکا در عربستان سعودی برای کمک به حمایت از نفت این کشور، ایده سرمایه‌گذاری در آرامکو پس از حملات ویرانگر سپتامبر به تاسیسات نفتی ابقیق و خریص در استان شرقی عربستان سعودی، پیشنهاد پرریسکی محسوب می‌شود. این حملات یک شبه تولید نفت عربستان سعودی را ۵.۷ میلیون بشکه در روز فلج کرد که معادل شش درصد از عرضه جهانی بود و آسیب پذیری آرامکو در برابر ناآرامی در خاورمیانه را بارز کرد و سرمایه‌گذاران را نگران ساخت که مجبور شوند در آینده هزینه هر گونه تعمیری را بپردازند.
