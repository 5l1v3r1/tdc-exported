
# Trump vil ha krig mot narkokartellene i Mexico etter massakre

Published at: **2019-11-06T04:40:30+00:00**

Author: **NTB**

Original: [Bergens Tidende](https://www.bt.no/utenriks/i/mRxpPL/trump-vil-ha-krig-mot-narkokartellene-i-mexico-etter-massakre)

Tilbudet om krigshjelp fra USA kommer etter drap på personer med dobbelt statsborgerskap i Mexico.
Væpnede angripere skjøt mot LeBaron-familien, en storfamilie med mormoner som migrerte fra USA til Mexico på slutten av 1800-tallet. Familien kjørte i tre biler nord i Mexico ved grensen til USA da de plutselig ble beskutt mandag morgen.
Ni personer ble drept, og seks barn ble skadd i skytingen. Bilene ble ifølge mexicanske myndigheter angrepet av medlemmer av et narkotikakartell ved La Mora i delstaten Sonora.
Angriperne skal ha trodd at familiene tilhørte et rivaliserende narkotikakartell fordi de kom kjørende i flere store firehjulstrekkere.
– Hvis Mexico trenger eller ber om hjelp til å utrydde disse monstrene, er USA rede, villige og i stand til å involvere seg og gjøre jobben rask og effektivt, skriver Trump på Twitter.
Han hyller sin mexicanske motpart, president Andres Manuel Lopez Obrador, for å prioritere kampen mot narkohandel, men sier at kartellene er blitt for store og mektige, «så noen ganger trenger du en hær for å bekjempe en hær!»
– Tiden er nå inne for Mexico, med hjelp fra USA, til å føre KRIG mot narkokartellene og feie dem av jordens overflate, fortsette Trump.
Lopez Obrador sier han vil ta imot «alt nødvendig samarbeid» for å finne rettferdighet for ofrene.
Den populistiske venstrepolitikeren har imidlertid erklært slutt på narkotikakrigen i Mexico og er ikke ute etter å starte en ny en.
– Vi er ikke enige med Trump på det punktet, kommenterer han til pressen.
– Krig er synonymt med irrasjonalitet, sier han.
