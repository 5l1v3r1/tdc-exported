
# Γιάννης Βασιλάκης: «Δεν ήμουν ποτέ μουσαφίρης! Παντρευόμουν πάντα την προσφορά και το καθήκον»

Published at: **2019-11-06T09:25:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425259/giannhs-basilakhs-den-hmoyn-pote-moysafirhs-pantreyomoyn-panta-thn-prosfora-kai-to-kathhkon)


        Με μια εξαιρετική τοποθέτησή του, στην προσωπική του σελίδα στο Facebook, o γνωστός μαιευτήρας γιατρός της περιοχής μας, πρώην πρόεδρος του Ιατρικού Συλλόγου Ρόδου και επί σειρά ετών άνθρωπος της προσφοράς στα κοινά, κος Γιάννης Βασιλάκης, απάντησε σε πικρόχολα σχόλια που είδαν το φως της δημοσιότητας αναφορικά με την υποψηφιότητά του για τη θέση του διοικητή του Νοσοκομείου της Ρόδου.
      
Αναφέρει συγκεκριμένα:«Σχετικά με την υποψηφιότητά μου στη διοίκηση του νοσοκομείου μας και στο σχόλιο κάποιου “φίλου”...τι γνωρίζω εγώ από γιατρούς, διοίκηση και νοσοκομεία απαντώ ως εξής:
«Ως επιμελητής από το 1982 ανέλαβα την οργάνωση της Μαιευτικής-Γυναικολογικής κλινικής και έγινε πρότυπο.Υπέρηχος, καρδιοτοκογράφος, λαπαροσκόπηση και επεμβάσεις που τότε άρχιζαν στο πανεπιστημιακό “Αλεξάνδρας” ήταν ρουτίνα στο νοσοκομείο μας.
Κολπικές υστερεκτομές, λαπαροσκόπηση και εγκάρσια τομή, όλα τ’ ανωτέρω και ό,τι πιο σύγχρονο το εφήρμοσα στην πόλη μας ερχόμενος από τη Γερμανία για πρώτη φορά και τα καθιέρωσα.
Αγαπητέ φίλε, δεν βρέθηκα αλεξιπτωτιστής στο νοσοκομείο. Εκεί μέσα μεγάλωσα και έδινα νύχτα και μέρα και εικοσιτετράωρα και μέρες αξημέρωτες την ψυχή μου για να σώσω ψυχές και τα χρόνια τότε δύσκολα..Δεν είχα την πολυτέλεια τη σημερινή.
Είχα την ευθύνη και της νάρκωσης γιατί δεν υπήρχε αναισθησιολόγος."Φίλε μου", πικρόχολε, δεν συμβιβάστηκα με υποτέλειες και γνωρίζεις πολύ καλά πως άσκησα τα καθήκοντά μου υπό τις απειλές του τότε διοικητικού διευθυντή (1982-1986), ας μην ανοίγουμε λοιπόν πληγές...
Οι είκοσι χιλιάδες τοκετοί συν οι χιλιάδες επεμβάσεις είναι οι εξετάσεις που έδωσα σε όλη την κοινωνία της Δωδεκανήσου και από τη θέση του Προέδρου του Ιατρικού Συλλόγου ως και του Νομαρχιακού Συμβούλου και σε όποια άλλη θέση ευθύνης και αν βρέθηκα. Εγώ δεν ήμουνα μουσαφίρης, δεν φλέρταρα.Παντρευόμουν την προσφορά και το καθήκον με αυταπάρνηση και κατάθεση Ψυχής».
