
# Засновник Blackwater і радник Трампа веде переговори щодо покупки заводу Мотор січ – WSJ

Published at: **2019-11-05T13:51:00+00:00**

Author: ****

Original: [DT.ua](https://dt.ua/POLITICS/zasnovnik-blackwater-i-radnik-trampa-vede-peregovori-schodo-pokupki-zavodu-motor-sich-wsj-328545_.html)

Приватний підрядник з питань безпеки і неофіційний радник президента США Дональда Трампа Ерік Прінс обговорює питання про купівлю українського виробника аерокосмічної техніки "Мотор січ". США намагаються завадити Китаю купити підприємство, розповіли джерела газети The Wall Street Journal.
Зазначається, що Адміністрація Трампа звернулася до Прінса і, принаймні, ще до одного потенційного покупця з приватного сектора з приводу "Мотор Січ", повідомив американський чиновник. В останні тижні Прінс обговорив компанію з українськими офіційними особами і побував на головному заводі компанії, додають джерела.
"Мотор Січ" є провідним виробником двигунів для вертольотів і літаків, і США хочуть звести нанівець підготовлюваний продаж групі китайських компаній, щоб утримати Пекін від придбання життєво важливих оборонних технологій.
В результаті компанія стала предметом спору у глобальному суперництві між США і Китаєм. Україна, чий уряд знаходиться в центрі уваги через імпічмент Трампа в Палаті представників США, також знаходиться в центрі цього конфлікту між Вашингтоном і Пекіном через компанію.
Прінс - колишній морський котик і мільярдер-засновник оборонного підрядника, раніше відомого як Blackwater. Зараз він є виконавчим директором і заступником голови Frontier Services Group - приватного охоронного підприємства в Гонконзі і Пекіні. У нього є інші ділові інтереси за межами Китаю, і він неодноразово відвідував Україну, щонайменше 9 разів з початку 2014 року.
Під час своєї останньої поїздки в Україну, 24-27 жовтня, Прінс відвідав завод "Мотор січ", повідомили джерела. За словами представника компанії, він був "вражений високим рівнем технологій".
Один з людей, проінформованих про візит, сказав, що Прінс, якщо погодиться, "очолить угоду".
Компанія "Мотор січ" протягом багатьох років поставляла двигуни для більшої частини вертолітного парку РФ. Після того, як у 2014 році почалася війна між Росією і Україною, Київ заборонив військовий експорт своєму сусідові, що підірвало бізнес "Мотор січі".
Прінс є братом міністра освіти адміністрації Трампа Бетсі ДеВос. Він працював з китайськими організаціями; Frontier Services Group надає матеріально-технічну підтримку і безпекову підтримку китайським підприємствам в Африці, а її найбільшим акціонером є CITIC Group Corp - контрольований державою китайський інвестиційний фонд.
Детальніше про продаж "Мотор Січ" читайте в статті Ігоря Левченка "Китайська сага "Мотор Січі": стратегічний інвестор чи "лижний інструктор"?" у тижневику "Дзеркало тижня. Україна".
