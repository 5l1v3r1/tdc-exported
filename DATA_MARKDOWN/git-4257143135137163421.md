
# Bevásároltak a csehek a német Metróban

Published at: **2019-11-01T14:10:00+00:00**

Author: **Infostart / MTI**

Original: [infostart](https://infostart.hu/gazdasag/2019/11/01/bevasaroltak-a-csehek-a-nemet-metroban)

A cseh Daniel Kretinsky és a szlovák Patrick Tkác milliárdosok tulajdonában lévő EPGC ezzel a Metro AG legnagyobb részvényesévé vált. Az EPGC eddig a részvények 17,52 százalékát tartotta kezében - közölte Daniel Castvaj, az EPGC szóvivője pénteken Prágában.
Az EPGC azzal növelte részesedését a Metróban, hogy megvette a német Haniel vállalat 44,95 millió darab részvényét. A tranzakció értékét, amely november 6-án lép életbe, nem hozták nyilvánosságra.
Az EPGC tavaly lépett be a Metro részvényesei közé. A befektető csoport szóvivője jelezte, hogy továbbra is célja a német nagykereskedelmi lánc feletti teljes ellenőrzés megszerzése. Erre az elképzelések szerint egyebek között a Haniel tulajdonában lévő további Metro-részvények megvásárlása útján kerülhet sor.
Az EPGC már tavaly megpróbálta átvenni az ellenőrzést a Metro AG felett. Egy darab részvényért 16 eurót kínált, de a Metró tulajdonosai az 5,8 milliárd eurós árat kevésnek találták.
A Metro AG-nek 26 országban, köztük Csehországban és Magyarországon is, több mint 770 cash & carry nagykereskedelmi üzletközpontja van, amely több mint 150 ezer embernek ad munkát.

        Nyitókép: Róka László
      
