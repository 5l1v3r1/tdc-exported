
# Дубінський заявив у САП на двох однопартійців

Published at: **2019-11-05T22:16:40+00:00**

Author: ****

Original: [Слово і Діло](https://www.slovoidilo.ua/2019/11/05/novyna/polityka/dubynskyj-zayavyv-sap-dvox-odnopartijcziv)


        Народний депутат від «Слуги народу» Олександр Дубінський повідомив САП про факти звернення до нього двох колег з фракції «з вимогою залишити високими комісійні для приватних майданчиків ProZorro».
      
Про це він сказав журналістам у вівторок, 5 листопада, перед будівлею САП, повідомляє Інтерфакс-Україна.
«Я надав факти, і вони підтверджуються стенограмою засідання комітету, що до мене зверталися два депутати від партії «Слуга народу» Заблоцький (Мар'ян, - ред.) і Мовчан (Олексій, - ред.) з вимогою залишити високими комісійні для приватних майданчиків ПроЗорро. Я вважаю, що це може мати в собі корупційну складову», - сказав він.
Дубінський зазначив, що заяву у нього прийняв особисто керівник САП Назар Холодницький. Нардеп у вівторок давав свідчення в НАБУ і САП.
Депутат також повідомив, що звернувся до САП з вимогою перевірити факти, чи дійсно відбувалося листування його колеги-однопартійця Миколи Тищенка з пранкером, який видавав себе за генерального прокурора Руслана Рябошапку.
«Якщо пан Тищенко, дійсно, здійснював таке листування і спілкувався з уявним генеральним прокурором Рябошапкою, і у нього є факти якоїсь незаконної діяльності в партії «Слуга народу», то він (Тищенко, - ред.) повинен був відповісти на питання, які ставляться у зв'язку з цим листуванням», - зазначив він.
Раніше Спеціалізована антикорупційна прокуратура в середу порушила справу за фактом можливого отримання хабара 11 депутатами Верховної ради від «Слуги народу» за голосування проти законопроекту.
Нагадаємо, голова парламентської фракції «Слуги народу» Давид Арахамія вже пройшов перевірку на поліграфі, як і депутат Олександр Дубінський.
Хочете обговорити цю новину? Долучайтеся до телеграм-чату CHORNA RADA
