
# Ученик от Пловдив влезе в световния елит

Published at: **2019-11-02T10:23:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Uchenik-ot-Plovdiv-vleze-v-svetovniya-elit-910500)

Абитуриент от математическата гимназия в Пловдив успя да се нареди в световния топ 5 на проекти, отличени от технологичния институт на Масачузетс. Висшето училище седем пъти оглавява британска класация за най-елитно на планетата, съобщава БНТ. Проектът на пловдивчанина Димитър Чакъров е селектиран сред други 80 на ученици от САЩ и още 30 държави.
В Щатите в рамките на 10 дни ученикът успява да се запознае с 30 статии и 4 университетски учебника.Така идват и собствените изводи към хипотезата за примитивните корени.
Димитър Чакъров, ученик в ОМГ "Акад. Кирил Попов" - Пловдив: "Ние направихме едно обобщение на задачата в, аз обичам да му казвам, двумерно пространство. Вместо да разглеждаме естествени числа, ние разглеждаме техния двумерен еквивалент."
Страстта към математиката Митко открива в четвърти клас. Мечтата му сега е да намери отговор на една от седемте нерешени задачи на хилядолетието - хипотезата на Риман.
"Тя е толкова дълбок проблем, че има математици, които казват: "изобщо не знаем дали тя може да бъде доказана". Работи с толкова фундаментални обекти, че никой не знае какво точно да прави с нея."
За учителите си Митко, а и много други от учениците на Математическата гимназия в Пловдив, са новите будители.
Веселина Карапеева, директор на ОМГ "Акад. Кирил Попов" - Пловдив: "Димитър е гордост за математическа гимназия. Успява да предаде тази мотивация и амбиция на съучениците си. И не само - и на по-малките деца. Стената на славата наистина няма място за снимки. Вече мислим къде да я продължим. Надеждите на всички са, че един ден в родината ще се върнат талантливите и умни деца, с върхови постижения - като Митко, който само след няколко месеца ще следва в Америка."
