
# Får likevel se verden igjen

Published at: **2019-11-05T17:50:34+00:00**

Author: **Line Fransson**

Original: [Dagbladet.no](https://www.dagbladet.no/nyheter/far-likevel-se-verden-igjen/71784249)

At opposisjonelle og dissidenter går inn og uta av fengsler i Tyrkia er intet nytt. Den tyrkiske forfatteren, journalisten og redaktøren Ahmet Altan vet alt om det. Han fikk livstidsstraff, og skrev boka Eg får aldri sjå verda igjen fra fangenskap. Mandag kveld ble Altan likevel satt fri, etter tre år i fengsel.
- Jeg hørte at han skulle bli fri, men turte ikke tro fordi flere journalister har blitt løslatt. Så har noen angret og hentet dem inn igjen, sier Aysun Yazici, utenriksjournalist i TV2.
Yazici jobbet med Altan i den tyrkiske avisa Taraf i to år. Om du søker på nettet for å finne noe herfra, eksisterer ikke noe. Verken nettavisa, artikler eller bilder fra årevis med journalistikk.
- Sånn er det. Situasjonen er ille. Men jeg ble så glad for at Ahmet Altan er fri. Han er den modigste forfatteren og journalisten i Tyrkia, sier Yazici og forklarer hvorfor:
Her er utdrag fra slutten av boka Eg får aldri sjå verden igjen:
«Frå ei fengselscelle besøker eg heile verda.
(..)
Eg skriv dette fra ei fengselscelle.
Men eg er ikkje i fengsel.
Eg er ein forfatter.
Eg er verken der eg er, eller der eg ikkje er.
De kan setje meg i fengsel, men de kan ikkje halde meg innesperra.
For som alle andre forfattarar kan også eg heksekunsten å vandre uhindra gjennom murar».

        - Da han var i vitneboksen og visste at han risikerte livstidsdom, vek han ikke en tomme. Han sa at «jeg kom hit. Ikke for å bli dømt, men for å dømme dere». Han er så modig, gjentar Aysun.
      
Altan vokste opp i et journalisthjem. Faren var meningssterke og munnrappe Cetin Altan, som stadig ble hentet av politiet, dømt og fengslet.
- Familien er veldig populær i Tyrkia, og Ahmet er den som lærte meg journalistikk, sier Yazici.
Ahmet Altan og broren Mehmet Altan ble arrestert samme natt, i kjølvannet av kuppforsøket, sommeren 2016.
«Dere kan fengsle meg, men kan ikke holde meg her, jeg vandrer uhindret gjennom», skrev Altan i sin kritikerroste bok Eg får aldri sjå verda igjen. Manuset til boka ble smuglet ut av fengselet gjennom Altans advokater.
Nå er han også fysisk ute av det beryktede høysikkerhetsfengselet Silivri. Ahmet ble møtt av sin bror, datter og støttespillere mandag kveld. De dro rett på restaurant.
Altan har fått dagene i fengselet til å gå, og skal nå være klar for enda en ny bok, som på engelsk har tittelen Lady Life. Også denne boka blir publisert på engelsk først.
Boka pågår i Istanbul, og handler om en kvinne som ikke tar livet sitt så alvorlig. Men boka handler også om undertrykkelse og politisk kaos.
Etter kuppforsøket mot den tyrkiske presidenten Recep Tayyip Erdogan, sommeren 2016, har mer enn 100 000 tyrkere blitt fengslet. Alt fra byråkrater, lærere, dommere, politi, soldater, journalister og akademikere har mistet jobbene sine. De fleste er mistenkt for å ha forbindelser til den islamske lærde Fethullah Gülen, som lever i eksil i USA, og som tyrkiske myndigheter mener står bak det mislykkede kuppforsøket.
- Alle er glade og applauderer for at han kommer ut. Det var jo en politisk føring bak arrestasjonen, som vi betraktet som sterkt kontroversiell. Kanskje løslatelsene kan bety at den tyrkiske rettsstaten er litt mer forsiktig med åpenbart politiske dommer? Sier William Nygaard, tidligere leder av Norsk Pen og forlegger.
Tyrkia-kjenner og visepresident i Pen International, Eugene Schoulgin, er venn av den løslatte Ahmet gjennom 20 år. De to vanket blant annet i samme krets da Schoulgin bodde i Istanbul i en åtteårsperiode.
- Han er en svært betydelig tyrkisk forfatter og toneangivende i Tyrkia. Personlig mener jeg fengslingen har vært dypt urettferdig. Grunnen til at han fikk denne hårreisende livstidsdommen, kom fordi han uttalte seg ganske arrogant under rettssaken. Han latterliggjorde dommerne, som Jens Bjørneboe under Uten en tråd-rettssaken, sier Schoulgin.
Han kommer aldri til å glemme kveldsturen de to hadde under Bjørnson-festivalen i Molde for mange år siden.
- Det hoppet ut to personer av en busk. De var representanter for den tyrkiske ambassade. De truet ham foran morgendagens innlegg: Pass tungen din, vi følger med på det du sier, var meldingen, sier Schoulgin og fortsetter:
- Sensur og ytringsfrihet er gammel rutine i Tyrkia, og ikke noe nytt med Erdogan. I dag er vi lettet og glade, men det er en bitter bismak i det hele: Det tyrkiske rettsvesenet er fullstendig politisert og at dette er tegn på at en vårløsning er på gang i landet, er bare en ønsketenkning.
