
# Regnet aldri med skatten fra Aas

Published at: **2019-11-06T05:10:41+00:00**

Author: **Jon Even Andersen**

Original: [Dagbladet.no](https://www.dagbladet.no/nyheter/regnet-aldri-med-skatten-fra-aas/71781171)

Kraftmegleren Einar Aas rakk å tjene over 3,3 milliarder kroner og betale en drøy milliard kroner i skatt fra han startet for seg selv i 2001 til han tapte alt på en spektakulær feilplassering i fjor høst.

        Dermed er mannen som tronet både på inntektstoppen og skattetoppen i 2016 helt borte fra skattelistene for 2018.
      
Aas er oppført med null i skattbar inntekt, null i skattbar formue og null i innbetalt skatt for fjoråret.
Aas er kjent som en mediesky figur. Han plukker opp telefonen etter to ring, men blir taus når Dagbladets journalist har presentert seg.
- Nei du, jeg har ingen kommentar, lyder det korte svaret.
Så seint som i 2017 sto Einar Aas oppført med en formue på 1,6 milliarder kroner og 13,9 millioner kroner i innbetalt skatt.
Ifølge lokalavisa Fædrelandsvennen har den lokale eks-milliardæren bidratt med over 310 millioner kroner til hjemkommunen Grimstad gjennom årenes løp.
Det merkes godt når sørlandskommunens viktigste skattyter de siste åra ikke lenger er å regne med:

        Fra 2017 til 2018 sank Grimstads samlede skatteinntekter med 61 millioner kroner, eller tett oppunder 9 prosent.
      
Justert for inntektsutjevning mellom «fattige» og «rike» kommuner er det samlede skattetapet 17 millioner kroner.
- Jeg håper han kommer i gang igjen. Både for sin egen del, for familiens del og av hensyn til fellesskapet, sier Kjetil Glimsdal. Han var ordfører i Grimstad fra 2015 og fram til lokalvalget tidligere i høst.

        - Hva blir konsekvensene når bidraget fra den viktigste skattyteren gjennom mange år forsvinner på denne måten?
      
- Det har betydd mye for Grimstad å ha en så stor skattyter som Einar Aas. Pengene har gitt oss et ekstra handlingsrom og muligheter til å bygge opp et disposisjonsfond. Men vi kan ikke peke på noe konkret. Hans bidrag har gått inn i den store potten. Vi har ikke noe bygg eller noen vei som det står «Gitt av Einar Aas» på, sier Glimsdal.
Ifølge Fædrelandsvennen har Grimstad kommune de siste åra gjennomført eller satt i gang nytt bibliotek til 75 millioner kroner, parkeringsanlegg til 115 millioner kroner, skole til 50 millioner kroner, rustet opp Levermyr stadion og bidratt til ny friidrettshall (begge 15 millioner kroner).
Glimsdal advarer sine kolleger i kommunestyret mot å gjøre dype innhogg i fondet på 165 millioner kroner som Grimstad har bygget opp gjennom de gode Aas-årene.
- Det forsvinner fort om vi ikke passer på. Vi går sannsynligvis magrere tider i møte, og vi har dessuten et ambisiøst mål som ble vedtatt i 2017 om å styre mot et driftsoverskudd på 2 prosent, sier KrF-politikeren.

        - Det var kanskje enklere å vedta det målet i 2017 enn det ville ha vært nå?
      
- Egentlig ikke. Skatteinntektene fra Einar Aas har alltid kommet som en positiv nyhet på slutten av året, sier han.
Beate Skretting (H) overtok som ordfører i Grimstad i høst.
- Skattepengene fra Einar Aas er inntekter Grimstad aldri har budsjettert med, men som har gitt oss mulighet til å bygge opp reserver og et ekstra handlingsrom på slutten av året, istemmer hun.
Det siste året har Einar Aas solgt unna sju eiendommer for totalt 150 millioner kroner med en fortjeneste på 38 millioner kroner regnet ut fra hva Aas selv har betalt.
Pengene har gått med til å betale ned på gjeldsavtalen som Aas forhandlet fram med kreditorene i november i fjor, etter tapet på en drøy milliard kroner på råvarebørsen Nasdaq.
Penthouseleiligheten på Aker Brygge gikk alene for 67,5 millioner kroner. Prisantydningen var 70 millioner kroner for leiligheten som har månedlige fellesutgifter like under 20 000 kroner.
Kjøperen fikk 385 kvadratmeter i bruksareal, 140 kvadratmeters takterrasse med panoramautsikt, fire parkeringsplasser, seks soverom, tre bad og heis direkte inn i leiligheten.
Som en del av avtalen med kreditorene har Aas beholdt praktvillaen i strandkanten like utenfor Grimstad sentrum.
Ut over dette har Aas blant annet solgt unna deler av sin private kunstsamling, inkludert et prøvetrykk av Andy Warhols «Scream (After Munch)» med unike farger.
Kjøperen ga ifølge DN 1,25 millioner kroner under en auksjon hos Grev Wedels plass Auksjoner.
Ifølge samme avis skal Aas også ha fått rundt 10 millioner kroner for aksjene sine i oljeselskapet Skagen 44.
/*background*/ /*text area */ Skattelistene 2018 /* Small */ /*background*/ /*text area */ Skattelistene 2018 /* Small */
