
# Nacionalisti chcú pred imigrantmi piť alkohol a jesť bravčové mäso. Odkazujú im, že nie sú vítaní

Published at: **2019-11-07T09:15:00+00:00**

Author: **Jakub Paulík**

Original: [REFRESHER](https://refresher.sk/76303-Nacionalisti-chcu-pred-imigrantmi-pit-alkohol-a-jest-bravcove-maso-Odkazuju-im-ze-nie-su-vitani)


        Cieľom protestu je ukázať imigrantom názory zúčastnených, ktorí ich považujú za nežiadanú príťaž.
      
Grécka nacionalistická skupina s názvom United Macedonians vyzýva svojich prívržencov, aby sa pridali k protestu pred táborom imigrantov v blízkosti mesta Thessaloniki. Tým, že budú na mieste konzumovať bravčové mäso a popíjať alkohol, chcú ľuďom v tábore, z ktorých väčšinu tvoria moslimovia, ukázať svoj negatívny postoj k ich prítomnosti v Grécku.
Ako informuje Vice News, Christos Giannoulis z ľavicovej opozičnej strany Syriza označil akciu za provokáciu voči ľuďom odlišnej viery. Kostantinos Kyranakis z pravicovo-centristickej strany New Democracy si naopak myslí, že by Gréci nemali kvôli imigrantom meniť životný štýl. Svoj prístup k veci zdôraznil tým, že na sociálnu sieť pridal fotografiu, kde s priateľmi konzumuje bravčové mäso a pije pivo.
Podľa publikácie Vice News väčšina prisťahovalcov do Grécka prichádza cez Turecko, najmä z Afganistanu a Sýrie. Od začiatku tohto roku do októbra ku Grékom pricestovalo už približne 55 000 imigrantov. Ich počet sa má v rámci Grécka naďalej zvyšovať, čo na daných miestach v konečnom dôsledku zhoršuje celkovú situáciu. 
V jednom z kempov na ostrove Lesbos, ktorý bol pripravený pre 3 000 utečencov, sa v skutočnosti nachádzalo 13 000 imigrantov. V septembri sa táborom prehnal nebezpečný požiar, ktorý bol podľa odborníkov s ohľadom na počet ľudí iba otázkou času. Aj z toho dôvodu grécka vláda v minulom týždni prijala prísnejšie azylové zákony, ktoré majú za cieľ zabezpečiť lepšiu reguláciu prichádzajúcich utečencov.
