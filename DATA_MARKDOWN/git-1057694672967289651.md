
# Χιλή: Ο εγκέλαδος «χτύπησε» την ώρα των διαδηλώσεων

Published at: **2019-11-05T05:19:48+00:00**

Author: ****

Original: [News.gr](https://www.news.gr/kosmos/article/2019761/chili-o-egkelados-chtipise-tin-ora-ton-diadiloseon.html)

Σεισμική δόνηση 6 βαθμών ταρακούνησε χθες Δευτέρα την κεντρική Χιλή, χωρίς να προκαλέσει θύματα· έγινε ιδιαίτερα αισθητή στο Σαντιάγο, όπου ήταν συγκεντρωμένοι δεκάδες χιλιάδες αντικυβερνητικοί διαδηλωτές — καθώς η κοινωνική διαμαρτυρία εισήλθε στην τρίτη της εβδομάδα — προκαλώντας πανικό.
Ο σεισμός έγινε αισθητός στις 18:53 [23:53 ώρα Ελλάδας] στην περιοχή όπου βρίσκονται οι πόλεις Κοκίμπο, Βαλπαραΐσο και Σαντιάγο, ανέφερε το εθνικό σεισμολογικό κέντρο (CSN). Το κέντρο εκτίμησε ότι η δόνηση ήταν μεγέθους 6,3 βαθμών. Το αμερικανικό ινστιτούτο γεωφυσικής (USGS) από την πλευρά του εκτίμησε ότι ο σεισμός ήταν μεγέθους 6 βαθμών. Την ίδια εκτίμηση έκανε το Ευρωμεσογειακό Σεισμολογικό Κέντρο (EMSC).
Το επίκεντρο του σεισμού εντοπίστηκε 8 χιλιόμετρα νοτιοδυτικά της Ιγιαπέλ (βόρεια), ενώ το εστιακό του βάθος ήταν 65 χιλιόμετρα, κατά το CSN.
Όταν έγινε ο σεισμός, το πλήθος που είχε συγκεντρωθεί σε διάφορα σημεία της πρωτεύουσας δεν συγκράτησε κραυγές τρόμου, διαπίστωσαν δημοσιογράφοι του Γαλλικού Πρακτορείου.
Πάντως δεν καταγράφηκαν εξαιτίας του σεισμού «ζημιές, ή θύματα, ούτε κάποια μεταβολή [στη λειτουργία] βασικών υπηρεσιών ή υποδομών», διαβεβαίωσε η εθνική υπηρεσία αντιμετώπισης καταστάσεων εκτάκτου ανάγκης (ONEMI).
Η υδρογραφική και ωκεανογραφική υπηρεσία του Πολεμικού Ναυτικού της Χιλής απέκλεισε το ενδεχόμενο να πλήξουν τις ακτές της χώρας τσουνάμι.
Η Χιλή, που βρίσκεται πάνω στον λεγόμενο δακτύλιο της φωτιάς του Ειρηνικού, μια σειρά από ηφαίστεια σε αυτόν τον ωκεανό, είναι μια από τις περιοχές του πλανήτη όπου καταγράφεται η εντονότερη σεισμική δραστηριότητα.
Η χώρα βρίσκεται το τρέχον διάστημα εν μέσω μιας κοινωνικής κρίσης άνευ προηγουμένου εδώ και 30 χρόνια, πυροκροτητής της οποίας ήταν η αύξηση της τιμής του εισιτηρίου του μετρό, που πολύ γρήγορα ανακλήθηκε από την κυβέρνηση του συντηρητικού προέδρου Σεμπαστιάν Πινιέρα. Από τη 18η Οκτωβρίου, στις κινητοποιήσεις και τις ταραχές έχουν χάσει τη ζωή τους τουλάχιστον 20 άνθρωποι σε όλη τη χώρα.
