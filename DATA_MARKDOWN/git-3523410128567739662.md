
# 
        فولاد - پرسپولیس؛ جدال کالدرون و نکونام برای مدعی ماندن
      

Published at: **2019-11-04T11:12:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638011/%D9%81%D9%88%D9%84%D8%A7%D8%AF-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AC%D8%AF%D8%A7%D9%84-%DA%A9%D8%A7%D9%84%D8%AF%D8%B1%D9%88%D9%86-%D9%88-%D9%86%DA%A9%D9%88%D9%86%D8%A7%D9%85-%D8%A8%D8%B1%D8%A7%DB%8C-%D9%85%D8%AF%D8%B9%DB%8C-%D9%85%D8%A7%D9%86%D8%AF%D9%86)

گروه ورزشی: در یکی از حساس‌ترین بازی‌های هفته دهم رقابت‌های لیگ برتر فوتبال ساعت 17:45 امروز (دوشنبه) فولاد خوزستان در ورزشگاه شهدای فولاد میزبان پرسپولیس خواهد بود. دو تیم 16 امتیازی که جدال‌شان می‌تواند مثل همیشه جذاب و تماشایی باشد.
به گزارش بولتن نیوز به نقل از تسنیم، پیروزی در این مسابقه می‌تواند هر یک از تیم‌ها را در کورس قهرمانی قرار دهد و در این شرایط باید دید جواد نکونام و گابریل کالدرون بازی تهاجمی را در دستور کار خود قرار خواهند داد یا اینکه بازی محتاطانه را ترجیح می‌دهند. دو تیم پیش از این در بازی دوستانه قبل از آغاز فصل به مصاف هم رفتند که فولاد در آن مسابقه دو بر صفر پرسپولیس را شکست داده بود.
تیم نکونام در این فصل نشان داده که بازی بسته و استفاده از تک موقعیت‌های گلزنی را خوب بلد است و یکی دو تیم از جمله شهر خودرو مقابل همین روش بازی فولاد غافلگیر شدند. سرخپوشان خوزستانی اگرچه فصل را خوب شروع نکردند اما رفته رفته شرایط بهتری پیدا کرده و برد‌های خارج از خانه خوبی نیز کسب کردند. این تیم البته در این فصل در خانه چندان موفق نبوده و در دو بازی قبل به اولین برد خانگی‌اش مقابل نساجی مازندران دست پیدا کرد.
روند حرکتی فولاد در جدول مسابقات رو به جلو بوده و تنها باخت این تیم مربوط به هفته اول بازی‌ها است. ضمن اینکه شاگردان نکونام در 4 بازی اخیرشان موفق به کسب سه برد شده‌‌اند که نشان می‌دهد این تیم راه بردن را پیدا کرده است. فولاد در آخرین بازی خود مقابل پرسپولیس در اهواز موفق به شکست پرسپولیس شد و از این حیث این مسابقه می‌تواند یک بازی انتقامی برای سرخپوشان پایتخت هم باشد.
فولاد برای بازی امروز مصدوم و محروم ندارد در حالی که پرسپولیس شجاع خلیل‌زاده را به علت محرومیت و امید عالیشاه را به خاطر سرماخوردگی شدید در ترکیب خود نخواهد داشت.
شرایط پرسپولیس حداقل از نظر روحی و روانی متفاوت با حریف اهوازی خود است. شاگردان گابریل کالدرون در حالی که رفته رفته به صدر جدول نزدیک می‌شدند در بازی قبل در تهران مقابل ماشین‌سازی متوقف شدند تا صدای اعتراض هواداران این تیم بلند شود. در این بین علی علیپور به خاطر پنالتی چیپی که در این بازی از دست داد از سوی هواداران و البته کالدرون مقصر تساوی تیمش لقب گرفت.
کالدرون و تیمش این روز‌ها بیش از هر زمان دیگری فشار هواداران را برای نتیجه‌گیری احساس می‌کنند و اگر آنها در بازی امروز موفق به کسب سه امتیاز نشوند در صورت برتری استقلال مقابل صنعت نفت آبادان بعد از سال‌ها رقیب سنتی خود را در جدول بالای سرشان خواهند دید. شاید امروز علی علیپور با انگیزه‌ترین بازیکن تیمش برای گلزنی باشد از این جهت او می‌خواهد در اولین فرصت آن پنالتی بد خود را جبران کرده و جو را علیه خودش تغییر دهد.
سرمربی آرژانتینی پرسپولیس همچنان تنها مشکل تیمش را عدم گلزنی مهاجمان می‌داند و به این خاطر در جلسات اخیر با مدیرعامل باشگاه تاکید به جذب مهاجم با کیفیت خارجی داشته و در بقیه پست‌ها نیز اعلام عدم نیاز کرده است. او اخیرا در واکنش به این سوال که چرا از مهاجمان تیمش از جمله جونیور براندائو صریحا انتقاد می‌کند، گفته بود: «در فوتبال حرفه‌ای مهاجمان نباید از انتقادات و فشارها ناراحت شوند بلکه باید تحریک شده و با گلزنی در بازی واکنش نشان دهند.» هر چند این ترفند کالدرون برای به اصطلاح تحریک مهاجمان تیمش کارساز نبوده است.
برنامه کامل مسابقات هفته دهم لیگ برتر به شرح زیر است:

        دوشنبه - 13 آبان 98
      
* فولاد خوزستان - پرسپولیس ساعت 17:45داور: اشکان خورشیدی، کمک‌ها: محمدرضا ابوالفضلی و رحیم شاهین، کمک داوران اضافی: حسن اکرمی و علی بایداور چهارم: علی‌اکبر عظیم‌پور، ناظر: مسعود مرادی

        سه‌شنبه - 14 آبان 98
      
* استقلال- صنعت نفت آبادان ساعت 15:30داور: محمدحسین زاهدی‌فرد، کمک‌ها: علی میرزابیگی و سعید قاسمی، کمک داوران اضافی: محمدحسین ترابیان و سعاد وفاپیشهداور چهارم: علی احمدی، ناظر: حیدر شکور
* سپاهان اصفهان - تراکتور تبریز ساعت 15:30داور: سیدوحید کاظمی، کمک‌ها: محمدرضا منصوری و حسن ظهیری، کمک داوران اضافی: کوپال ناظمی و سیدعلی‌اصغر مومنیداور چهارم: فرهاد فرهادپور، ناظر: محمدجواد تقی‌پور

        پنجشنبه - 16 آبان ماه 98
      
* پیکان تهران - سایپای تهران ساعت 15:30داور: محمدرضا اکبریان، کمک‌ها: بهزاد پناهی و علی رعیت، کمک داوران اضافی: مرتضی منصوریان و احمد محمدیداور چهارم: محسن سلطانی، ناظر: حاتم بک‌پور

        جمعه - 17 آبان ماه
      
* ماشین سازی تبریز - ذوب‌آهن اصفهان ساعت 15:30داور : رضا عادل، کمک‌ها: فرهاد مروجی و علیرضا طاهرخانی، کمک داوران اضافی: سیدمهدی مرجان‌زاده و حسین زمانیداور چهارم : دانیال باشنده، ناظر: ابوطالب طاهریان
* شهر خودروی مشهد - پارس جنوبی جم ساعت 16داور : امیر عرب‌براقی، کمک‌ها: مهدی عالیقدر و محسن بابایی، کمک داوران اضافی: کمیل غلامی و امیرسامان سلطانیداور چهارم : علی‌اکبر نوری، ناظر: رحیم رحیمی مقدم
* نفت مسجدسلیمان - نساجی مازندران ساعت 16:45داور : حمید حاج‌ملک، کمک‌ها: قهرمان نجفی و مهدی شفیعی، کمک داوران اضافی : میثم حیدری و حامد سیدیداور چهارم : براتعلی مولوی، ناظر: رسول فروغی
* شاهین شهرداری بوشهر - گل‌گهر سیرجان ساعت 17:45داور : محمدرضا تارخ، کمک‌ها: سیدمحمد هاشمی‌نسب و علیرضا مرادی، کمک داوران اضافی : جواد رحیم‌زاده و روح‌الله شریفیداور چهارم : سعید زیبا، ناظر: یدالله جهانبازی.
