
# Konec oprav. První úsek D1 u Humpolce je už průjezdný

Published at: **2019-11-03T14:17:00+00:00**

Author: **Marcel Moržol**

Original: [Deník.cz](https://www.denik.cz/regiony/prvni-usek-d1-u-humpolce-je-uz-prujezdny-20191103.html)

„I když se množství prací na celém projektu oproti původnímu předpokladu zvětšilo, nakonec se nám díky vysokému nasazení techniky i lidí podařilo některé činnosti urychlit a vyjít tak vstříc požadavkům investora,“ uvedl projektový manažer Michal Vozdecký ze Skanska.
V úseku mezi kilometry 94 až 98 byly dosud uzavřeny rychlé pruhy v obou směrech a řidiči jezdili pouze ve dvou zúžených vedených v pomalém pruhu a po zpevněné krajnici. Od pondělního odpoledne už by v obou směrech měli projet zcela bez omezení.
„Jednou z našich priorit je bezpečnost a jsme rádi, že zkrácením dopravního omezení můžeme přispět k plynulejší jízdě ve stále se zhoršujícím počasí,“ dodává prezident Skanska Central Europe Michal Jurka.
Na zbývajícím vysočinském úseku stavby mezi kilometry 98 až 104 je již hotový cementobetonový kryt vozovky a na jednom z mostů jsou položené i živičné vrstvy. Aktuálně se dokončují krajnice a protihlukové stěny a montují se ocelová svodidla. „Nejkomplikovanější je samozřejmě zvládnutí velkého množství práce v krátkém časovém termínu a vysoké nasazení na malém prostoru,“ uvedl Michal Vozdecký.
Denně na projektu pracuje 150 až 170 dělníků a strojníků. Tento úsek by měl být plně průjezdný do poloviny listopadu.
Společnost Skanska letos v tomto úseku provedla práce za 640 milion korun. Oprava nejvýše položeného úseku dálnice D1 začala už loni na jaře. Tehdy ji prováděla firma Geosan v konsorciu s italskou a kazašskou firmou. Práce však nabraly velké zpoždění a nakonec původní stavebník dálnici opustil.
