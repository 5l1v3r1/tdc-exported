
# «Άνοιξε» το κεφάλι 41χρονου οδηγού με… πορσελάνινα σκόρδα

Published at: **2019-11-01T21:37:16+00:00**

Author: ****

Original: [News.gr](https://www.news.gr/ellada/article/2016113/anixe-to-kefali-41chronou-odigou-me-porselanina-skorda.html)

Την νευρικότητα που χαρακτηρίζει τους Έλληνες οδηγούς, προδίδει ένα πρωτοφανές περιστατικό στο Ηράκλειο, όπου μετά από φραστικό διαπληκτισμό μεταξύ δύο οδηγών, ο ένας εξ αυτών άνοιξε το κεφάλι του άλλου πετώντας του... πορσελάνινα σκόρδα.
Όπως αναφέρει η ιστοσελίδα cretalive.gr, το παράδοξο περιστατικο σημειώθηκε στη λεωφόρο 62 Μαρτύρων, όπου ένας 40χρονος οδηγός με μία αρμαθιά πορσελάνινων σκόρδων άνοιξε το κεφάλι 41χρονου οδηγού μετά από φραστικό επεισόδιο για ασήμαντη αφορμή. Ο 41χρονος χρειάστηκε να διακομιστεί στο νοσοκομείο, όπου υποβλήθηκε σε ράμματα, ενώ η υπόθεση έφθασε μέχρι την αίθουσα του Αυτόφωρου Μονομελούς Πλημμελειοδικείου Ηρακλείου, αφού ο 40χρονος παραπέμφθηκε να δικαστεί με την κατηγορία της επικίνδυνης σωματικής βλάβης.
Σύμφωνα με τα όσα έχουν γίνει γνωστά, ο 41χρονος σταμάτησε με το αυτοκίνητο του, για να αγοράσει κάτι από παρακείμενο κατάστημα. Όταν επιβιβάστηκε ξανά στο όχημα και επιχείρησε να φύγει, τον προσπέρασε με το αυτοκίνητο του ο 40χρονος, ο οποίος άρχισε να κάνει χειρονομίες με το χέρι του, θεωρώντας ότι ο άλλος οδηγός πήγε να του κλείσει το δρόμο.
Η χειρονομία έφερε κορνάρισμα αντίδρασης και τα δύο οχήματα ακινητοποιήθηκαν, με τους οδηγούς να αποβιβάζονται και να διαπληκτίζονται στη μέση του δρόμου, μπροστά σε δεκάδες περαστικούς και άλλους οδηγούς. Ο καυγάς ωστόσο δεν έμεινε στα λόγια. Πληροφορίες που επικαλείται το δημοσίευμα, αναφέρουν ότι ο 40χρονος άρπαξε από το αυτοκίνητο του ένα διακοσμητικό και συγκεκριμένα μία αρμαθιά πορσελάνινων σκόρδων, και το πέταξε με δύναμη στο κεφάλι του άλλου οδηγού, με αποτέλεσμα να τον τραυματίσει.
Στη συνέχεια έτρεξε να επιβιβαστεί και πάλι στο όχημα του και να φύγει. Δεν είχε αντιληφθεί όμως, ότι το κινητό του τηλέφωνο είχε πέσει στο καπό του αυτοκινήτου του παθόντα. Το κινητό παραδόθηκε στην Αστυνομία και μέσω αυτού εντοπίστηκε η ταυτότητα του κατηγορούμενου. Η εκδίκαση της υπόθεσης αναβλήθηκε για τον Μάρτιο του 2020.

        Φωτογραφία αρχείου
      
