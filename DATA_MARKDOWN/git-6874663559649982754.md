
# יוני שדה וקרן אדמירל מתכוונים לרכוש בארהב נכסים בכ-100 מיליון דולר

Published at: **2019-11-06T00:00:00+00:00**

Author: **צלי גרינברג**

Original: [כלכליסט - www.calcalist.co.il](https://www.calcalist.co.il/real_estate/articles/0,7340,L-3773230,00.html)

חברת US LIVING, הנמצאת בבעלותו של יזם הנדל"ן הישראלי יוני שדה, בוחנת רכישת נכסים בשווי כ-100 מיליון דולר בצפון ובדרום קרוליינה, בג'ורג'יה, בטקסס ובפלורידה ארה"ב, בשיתוף עם קרן הנדל"ן 'אדמירל קפיטל', המנהלת נכסים ב-25 מדינות בארה"ב בשווי של כ-1.4 מיליארד דולר בתחומי המגורים, מסחר, משרדים ומלונאות, ומנוהלת על ידי דיוויד רוביניסון, שחקן עבר מליגת ה-NBA המכונה ה'אדמירל', ופעיל שוק ההון דן בסקינס.
שדה ואדמירל קפיטל השלימו לאחרונה מכירת מקבץ בן 240 יחידות דיור מולטיפמילי במדינת ג'ורג'יה ארה"ב תמורת 29.5 מיליון דולר, לאחר שרכשו אותו ב-2017 תמורת 22 מיליון דולר, ורשמו בגינו רווח משותף של כ-7.5 מיליון דולר עם תשואה על ההון (IRR) של כ-22%.
מכירת הנכס מצטרפת להשלמת מכירת נכס נוספת של השניים בתחילת השנה, אז השלימו מכירת 490 יחידות דיור, הממוקמים גם הם כפרויקט מולטיפמילי בג'ורג'יה ארה"ב, עבור 51.2 מיליון דולר, לאחר שרכשו אותו תמורת 36.75 מיליון דולר. החברות רשמו בגינו רווח משותף של 14.5 מיליון דולר עם שיעור תשואה על ההון (IRR) של כ-39%.
החברות הניבו רווח של 19 מיליון דולר משני הנכסים שהחזיקו לאחר שהשלימו מכירתם בסכום כולל של 80.7 מיליון דולר, וכעת עתידים לנסות ולאתר מספר גדול יותר של עיסקאות כדי לפעול בהם יחד.
שדה אמר לכלכליסט, כי "שיתוף הפעולה עם 'אדמירל קפיטל' הניב רווח משותף של כ-20 מיליון דולר תוך שנתיים מיום רכישתם, ולכן החלטנו לעלות מדרגה ולקדם השקעות גדולות יותר יחד".
בתחילת חודש ספטמבר השנה חשף כלכליסט, כי שדה יוצא לגיוס של חצי מיליארד שקל ממשקיעים פרטיים, עם רף ההשקעה המינימלי יעמוד על מיליון דולר. בכוונת US Living לפתוח משרדים בניו יורק ולגייס במהלך 2020 אג"ח בהיקף של 70 מיליון שקל.
