
# Kompany denkt na over portretrechten documentaire: ‘Goed doel is een denkpiste’

Published at: **2019-11-05T12:30:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902489/-kompany-overal-gevolgd-bij-anderlecht-voor-lucratieve-documentaire-.html)


        Vincent Kompany is binnenkort het onderwerp van een nieuwe documentaire. Sinds zijn terugkeer naar Anderlecht volgt er een cameraploeg in zijn spoor. Dat kan Kompany zelf ook heel wat geld opleveren, want hij krijgt via portretrechten een deel van de opbrengst.
      
De cameraploeg zou ongeveer overal mogen filmen, zelfs in de kleedkamer en op het trainingsveld. Dat meldt Het Laatste Nieuws. De documentaire wordt gecoördineerd door Klaus Gaublomme, de zakenpartner van Kompany. Samen beheren ze het bedrijf Bonka Circus, dat ook al het programma 'Iedereen Duivel' produceerde.
Gaublomme was de afgelopen weken regelmatig te zien bij Anderlecht, zelfs in een trainingspak van de club. Wanneer de documentaire uitkomt is nog niet bekend. Anderlecht heeft ook geïnvesteerd en hoopt veel aan de documentaire te kunnen verdienen.
Het idee om zo'n film te maken is zeker niet nieuw, want in Engeland deden Manchester City en Tottenham het ook. Dat leverde zo'n tien miljoen euro op, maar de internationale uitstraling van die clubs is natuurlijk groter dan die van Belgische clubs.
Update: Er wordt een documentaire rond Vincent Kompany gemaakt. Het Laatste Nieuws meldt dat de verdediger nadenkt over de portret-en beeldrechten. Anderlecht laat weten dat Kompany die niet per se zal opeisen. "Het is bijvoorbeeld een denkpiste om het geld weg te schenken aan een goed doel. Maar over dat luik is nog geen concrete beslissing genomen”, klinkt het.
