
# واکنش‌های جهانی به چهارمین گام کاهش تعهدات هسته‌ای ایران؛ حفظ برجام دشوارتر می‌شود

Published at: **2019-11-05T16:36:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620074/%D9%88%D8%A7%DA%A9%D9%86%D8%B4%E2%80%8C%D9%87%D8%A7%DB%8C-%D8%AC%D9%87%D8%A7%D9%86%DB%8C-%D8%A8%D9%87-%DA%86%D9%87%D8%A7%D8%B1%D9%85%DB%8C%D9%86-%DA%AF%D8%A7%D9%85-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%AF%D8%B4%D9%88%D8%A7%D8%B1%D8%AA%D8%B1-%D9%85%DB%8C%E2%80%8C%D8%B4%D9%88%D8%AF)


        حسن روحانی امروز سه شنبه در مراسم افتتاح کارخانه نوآوری آزادی گفت: از فردا با نظارت ‌آژانس گام چهارم و جدید را برمی‌داریم. ما طبق برجام یک هزار و ۴۴ سانتریفیوژ در فردو داریم. در برجام قرار ما این بود اینها در فردو بچرخند اما گاز به ‌آنها تزریق نشود. امروز به سازمان انرژی اتمی دستور خواهم داد که از فردا گازدهی را در فردو آغاز کند.
      

        آفتاب‌‌نیوز :
      
اتحادیه اروپا، روسیه و فرانسه از اجرای گام چهارم هسته‌ای ایران ابراز نگرانی کردند. ایران روز دوشنبه رسما از آغاز گام چهارم برنامه خود مبنی بر کاهش تعهدات برجامی خبر داد. ایران گفته در واکنش به خروج یکجانبه آمریکا از توافق هسته‌ای میان این کشور و پنج قدرت جهانی و نیز در اعتراض به از سرگیری تحریم‌ها با همراهی اروپا، این سیاست را اتخاذ کرده است.
به گزارش آفتاب‌نیوز؛ حسن روحانی، رئیس جمهور روز سه‌شنبه گفت که از فردا چهارشنبه ۱۵ آبان تزریق گاز به هزار و ۴۴ سانتریفیوژ در فردو آغاز می‌شود.

        اتحادیه اروپا
      
اتحادیه اروپا با ابراز نگرانی از تصمیم ایران مبنی بر اجرای گام چهارم هسته‌ای اعلام کرد این تصمیم برجام را به خطر می‌اندازد. سخنگوی اتحادیه اروپا روز سه‌شنبه ۱۴ آبان گفت: «ما از تصمیم ایران برای کاهش تعهدات برجامی که رئیس جمهور روحانی امروز آن را اعلام کرد، نگرانیم و از ایران می‌خواهیم از تمامی فعالیت‌هایی که در مغایرت با تعهدات برجامی این کشور است صرف نظر کند [...] زیرا حفظ برجام روز به روز دشوارتر می‌شود.»

        روسیه
      
به نوشته یورونیوز؛ کاخ کرملین در بیانیه‌ای که روز سه‌شنبه ۱۴ آبان منتشر شد با یادآوری این که از قصد ایران برای عملی ساختن گام چهارم کاهش تعهداتش در توافقنامه هسته‌ای «نگران» است، تأکید کرد که مسکو مایل است برجام همچنان پابرجا بماند. روسیه به همراه بریتانیا، چین، فرانسه و آمریکا از امضاکنندگان توافقنامه هسته‌ای با ایران در سال ۲۰۱۵ است.

        فرانسه
      
فرانسه نیز با بیان این ادعا که کاهش تعهدات برجامی ایران برخلاف برجام است، مقام‌های تهران را به تجدیدنظر در تصمیم خود دعوت کرد. پاریس ضمن ابراز نگرانی خود از این تصمیم گفته است منتظر گزارش آژانس انرژی اتمی در مورد فعالیت ایران می‌ماند.
«انیس ون‌درمول»، سخنگوی وزارت امور خارجه فرانسه روز سه‌شنبه ساعاتی پس از اعلام گام چهارم هسته‌ای ایران از سوی حسن روحانی مدعی شد: «اعلام روز ۵ اکتبر (۱۴ آبان) ایران مبنی بر افزایش ظرفیت غنی‌سازی مغایر با توافق‌نامه وین است که در این زمینه برای ایران محدودیت شدید پیش‌بینی کرده است. ما به همراه شرکایمان منتظر گزارش بعدی آژانس بین‌المللی انرژی اتمی درباره اعلام ایران و فعالیت‌های این کشور می‌مانیم.»
این دیپلمات فرانسوی از ایران خواست تا «به تمام تعهدات خود عمل کرده و به طور کامل با آژانس بین‌المللی انرژی اتمی همکاری کند.»

        بازتاب گام چهارم کاهش تعهدات برجامی ایران در رسانه های غربی
      
همچنین خبرگزاری های غربی امروز و با انتشار خبر گام چهارم کاهش تعهدات هسته ای ایران، این اقدام را گام رو به عقب و فاصله گرفتن ایران از برجام خواندند.
خبرگزاری آمریکایی آسوشیتدپرس با انتشار سخنان روحانی و با اشاره به دستاوردهای هسته‌ای دیروز نوشت: سازمان بین المللی انرژی اتمی هنوز به این اقدام واکنشی نشان نداده است.
علی اکبر صالحی رئیس سازمان انرژی اتمی دیروز در مراسم راه‌اندازی و رونمایی زنجیره ۳۰ تایی سانتریفیوژهای نسل جدید(IR۶) در سایت هسته‌ای نطنز حضور یافت و خبر داد: امروز سه افتتاحیه به صورت نمادین داریم که یکی از آن‌ها زنجیره میانی ۳۰ تایی سانتریفیوژهای نسل ۶ است که پیش از این زنجیره ۲۰ تایی را در ۲۰ فروردین نصب کرده بودیم و یک زنجیره ۱۰ تایی هم داشتیم، بنابراین الان تعداد سانتریفیوژهای IR۶ به ۶۰ ماشین رسیده که هر کدام ۱۰ سو و در مجموع ۶۰۰ سو به ظرفیت موجود اضافه کردند.
خبرگزاری انگلیسی رویترز نیز گام چهارم ایران را کاهش مجدد تعهدات برجامی دانست و به نقل از رئیس جمهوری بر برگشت پذیری تمامی گام های برداشته شده تاکید کرد.
خبرگزاری فرانسه و شبکه خبری بلومبرگ نیز گام چهارم را "فاصله گرفتن" ایران از برجام عنوان کردند.
به نوشته خبرگزاری ایرنا، روحانی در سخنان امروز خاطرنشان کرد: ممکن است ‌آنها سر وصدا کنند که چرا می‌خواهید در فردو این کار بکنید. حساسیت آنها را نسبت به فردو و سانتریفیوژها را می‌دانیم در عین حال هر وقت آنها به تعهداتشان عمل کردند دوباره گاز را قطع می‌کنیم و گاز به سانتریفیوژها تزریق نخواهد شد. این گام هم مانند سه گام دیگر قابل بازگشت.
