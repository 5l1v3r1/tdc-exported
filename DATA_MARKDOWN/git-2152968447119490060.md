
# Горбачов предупреждава: Светът е пред колосална опасност

Published at: **2019-11-04T18:45:00+00:00**

Author: **Нели Христова**

Original: [Dnes.bg](https://www.dnes.bg/index/2019/11/04/gorbachov-preduprejdava-svetyt-e-pred-kolosalna-opasnost.428488)

Михаил Горбачов е последният лидер на СССР. Той се опита да реформира съюза и да намали напрежението между родината си и Запада.  В седмицата, в която ще отбележим 30-тата годишнина от падането на Берлинската стена, бившият лидер говори пред кореспондента на BBC Стийв Росенбърг.
"Докато съществуват оръжията за масово унищожение, най-вече атомните бомби, опасността пред света е колосална!"
Това заявява Горбачов без дори да се замисли, отговаряйки на въпроса, колко опасно според него е настанилото се трайно напрежение между Русия и Запада.
"Всички нации трябва да се обединят, всички нации, около това ядрените оръжия да бъдат унищожени. Трябва да го направим за да спасим себе си и планетата си“, допълва съветският лидер.
Едно от най-големите постижения на Горбачов като лидер на СССР е договорът му с президента на САЩ Роналд Рейгън, с който двете държави се съгласиха да съкратят ядрения си арсенал и да приключат надпреварата помежду си.
Но през последните години съревнованието между Америка и Русия отново започна с пълна сила. И двете държави се отказаха от споразумението на Горбачов и Рейгън.
"Преди говорехме за Студена война. Как ще опишете сега отношенията на Русия и Запада?“, пита Росенберг. Горбачов с усмивка на уста отговаря: "Хладна, но все още... война.“
"Вижте, на различни места има схватки, има престрелки, самолети и кораби са изпращани тук и там, навсякъде. Това не е ситуацията, която искаме", обяснява Горбачов. Преди 30 години Берлинската стена пада. Източна и Западна Германия се обединяват, а СССР решава да не се меси.
"Не трябваше да се пролива кръв. Не можеше да позволим това, особено при проблем с такъв магнитуд за Германия, за нас, за Европа, за целия свят. За това решихме да не се месим", обяснява лидерът.
Педи години той и Маргарет Тачър имаха добри отношения помежду си. Има ли съвет Горбачов за политиците, които сега се опитват да прокарат Brexit?
"Те могат да се справят и сами. Британците са умни. Няма да им давам съвет. Те си решават", отчита последният лидер на СССР.
