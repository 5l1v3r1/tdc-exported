
# 
        اپلیکیشن‌های ویندوزفون متن‌ باز می‌شوند
      

Published at: **2019-11-01T22:52:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637393/%D8%A7%D9%BE%D9%84%DB%8C%DA%A9%DB%8C%D8%B4%D9%86%E2%80%8C%D9%87%D8%A7%DB%8C-%D9%88%DB%8C%D9%86%D8%AF%D9%88%D8%B2%D9%81%D9%88%D9%86-%D9%85%D8%AA%D9%86%E2%80%8C-%D8%A8%D8%A7%D8%B2-%D9%85%DB%8C%E2%80%8C%D8%B4%D9%88%D9%86%D8%AF)

گروه IT: ویندوزفون (Windows Phone) سیستم‌عامل ویژه‌ی مایکروسافت برای دستگاه‌های موبایلی بود که با اهدافی بلندپروازانه معرفی شد و طی سال‌های متعدد، به‌روزررسانی‌های زیادی را به‌خود دید تا بهنیه‌تر شود؛ اما استقبال چندانی از ویندوزفون به‌عمل نیامد و روزبه‌روز از میزان محبوبیت آن کاسته شد تا اینکه ردموندی‌ها به‌صورت رسمی از پایان کار این پلتفرم خبر دادند.   به گزارش بولتن نیوز به نقل از زومیت، مایکروسافت گفته است که قصد دارد در روز ۱۰ دسامبر ۲۰۱۹ (۱۹ آذر ۱۳۹۸) پشتیبانی از ویندوزفون را برای همیشه متوقف کند؛ بدین مفهوم که از تاریخ یادشده به بعد، به‌روزرسانی‌های امنیتی یا به‌روزرسانی‌هایی که باگ‌های سیستم‌عامل را برطرف می‌کنند دیگر روی گوشی‌‌های مجهز به ویندوزفون منتشر نخواهند شد.فراموش نکنید که از سال ۲۰۱۵ تاکنون، دستگاه درخورتوجه جدیدی به ویندوزفون مجهز نشده است؛ در ضمن طبق اعلام رسمی مایکروسافت، فروشگاه نرم‌افزاری ویندوز فون ۸/۱ به‌زودی از کار خواهد افتاد. تمامی موارد یادشده دست‌به‌دست هم دادند تا به خبر جدیدی که روز گذشته منتشر شد، منتهی شوند. بسیاری از توسعه‌دهندگان قدیمی اپلیکیشن‌های ویندوزفون تصمیم گرفته‌اند تا اپلیکیشن‌هایشان را به‌حالت متن‌باز (Open Source) دربیاورند و کد منبع آن را به‌صورت عمومی منتشر کنند.یکی از توسعه‌دهندگان قدیمی ویندوزفون در توییتر نوشته است:من اپلیکیشن‌های قدیمی ساخته‌شده برای ویندوزفون را به‌حالت متن‌باز درآورده‌ام و حال از همه‌ی جامعه‌ی توسعه‌دهندگان ویندوزفون درخواست می‌کنم همین کار را انجام دهند. برخی از توسعه‌دهندگان این دعوت را پذیرفته و اقدام مشابهی انجام داده‌اند، امیدوارم که بتوانیم ترند خاصی را به‌راه بیاندازیم!  
توسعه‌دهنده‌ی دیگری در توییتر نوشته است:اپلیکیشن ویندوزفون من با نام GameCardr اکنون اپلیکیشنی متن‌باز است و از طریق سایت گیت‌هاب می‌توانید به کد منبع آن دسترسی پیدا کنید. این اپلیکیشن به شما امکان می‌داد گیمر کارت‌های ایکس‌باکس لایو (Xbox LIVE Gamer Cards) را روی ویندوزفون مشاهده کنید. GameCardr توانسته بود به رکورد ۴ هزار و ۲۵۸ بار دانلود برسد!یکی دیگر از توسعه‌دهندگان اپلیکیشن‌های ویندوزفون می‌نویسد:اپلیکیشن ویندوز فون من با نام ZuneCardr اکنون اپلیکیشنی متن‌باز به‌شمار می‌آید و از طریق سایت گیت‌هاب کد منبع آن قابل‌دسترسی است. این اپلیکیشن به‌شما امکان می‌داد Zune Social را روی ویندوز فون تجربه کنید. ZuneCardr به رکورد ۳۸۸ هزار و ۳۹۴ بار دانلود رسیده بود.همچنین توسعه‌دهنده‌ی دیگری می‌گوید که از سال‌ها پیش چنین کاری را انجام داده است:من مدتی پیش کد منبع دو مورد از بازی‌های‌هایی را که برای ویندوزفون ساخته‌ام، منتشر کردم. لحظه‌ای صبر کنید؛ به‌همین‌زودی ۵ سال از انجام این کار گذشت؟با درنظرگرفتن این حقیقت که بسیاری از اپلیکیشن‌های ویندوزفون، اپلیکیشن‌هایی یونیورسال محسوب می‌شوند و از برخی API-های مشترک با نسخه‌ی دسکتاپ ویندوز بهره می‌گیرند، اتخاذ چنین تصمیمی از سوی سازندگان اپلیکیشن‌های ویندوزفون، چندان غیرمنطقی و بی‌‌معنی به‌نظر نمی‌آید. امکان دارد که توسعه‌دهندگان جدید ویندوز بتوانند با استفاده از این کدهای منبع، اپلیکیشن‌های جدیدی را برای ویندوز خلق کنند.
