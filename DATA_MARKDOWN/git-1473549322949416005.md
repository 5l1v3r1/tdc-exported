
# Zrzekła się mandatu po wycieku nagich zdjęć

Published at: **2019-11-01T08:45:46+00:00**

Author: **asty//plw**

Original: [TVN24](https://www.tvn24.pl/wiadomosci-ze-swiata,2/usa-kongresmenka-katie-hill-zrzekla-sie-mandatu,982127.html)

- Odchodzę z powodu mizoginicznej kultury, która triumfalnie pochłonęła moje nagie zdjęcia i wykorzystała moją seksualność – powiedziała Katie Hill w swoim ostatnim przemówieniu w Kongresie.
Demokratka z Kalifornii stwierdziła też, że jej byłemu partnerowi umożliwiono dalsze znęcanie się nad nią, co "obserwował cały kraj". Uznała, że sposób, w jaki została potraktowana, to "największy polityczny rynsztok", jaki widziała.
Wśród powodów swojego odejścia wymieniła również "podwójne standardy". Skrytykowała w tym kontekście prezydenta Donalda Trumpa, który - jej zdaniem - "przechwala się seksualnym drapieżnictwem" i "przepycha wyjątkowo szkodliwą dla kobiet politykę".
Obyczajowy skandal rozpoczęła publikacja konserwatywnego serwisu RedStar, który podał, że Hill miała romans z mężczyzną, jednym ze swoich współpracowników w Kongresie.
Serwis poinformował też, że utrzymywała ona relacje seksualne z członkinią swojego personelu, co jest zakazane, i opublikował nagie zdjęcia kongresmenki.
W ubiegłym tygodniu, na kilka godzin przed wszczęciem dochodzenia przez komisję etyki Izby Reprezentantów, Hill wysłała list do swych zwolenników, w którym przyznała się do związku z kobietą - członkinią jej sztabu wyborczego z 2018 roku.
Określiła tę relację jako "nieodpowiednią".
