
# Ο ζεστότερος Οκτώβριος παγκοσμίως ο περασμένος μήνας

Published at: **2019-11-06T04:33:00+00:00**

Author: ****

Original: [enikos.gr](http://www.enikos.gr/international/682505/o-zestoteros-oktovrios-pagkosmios-o-perasmenos-minas)

Ο ζεστότερος Οκτώβριος ήταν αυτός που μόλις πέρασε, ο οποίος έχει ποτέ καταγραφεί στον πλανήτη, ανακοίνωσε η ευρωπαϊκή υπηρεσία Copernicus, επισημαίνοντας ότι πρόκειται για τον πέμπτο συνεχόμενο μήνα που καταρρίπτει ή προσεγγίζει ένα ρεκόρ.
Ο μήνας Οκτώβριος εφέτος ήταν 0,63 βαθμούς Κελσίου πάνω από τη μέση θερμοκρασία της περιόδου αναφοράς 1981-2000, καταρρίπτοντας με πολύ μικρή διαφορά (0,01 βαθμό Κελσίου) το ρεκόρ του Οκτωβρίου 2015, όμως κατά 1,2 βαθμό Κελσίου πάνω από τη θερμοκρασία της προβιομηχανικής περιόδου.
«Είναι ο πέμπτος κατά σειρά μήνας που καταγράφει ένα ρεκόρ ή προσεγγίζει κατά πολύ ένα ρεκόρ», υπογραμμίζει η ευρωπαϊκή υπηρεσία για την κλιματική αλλαγή.
Ο Ιούνιος του 2019 ήταν ο θερμότερος Ιούνιος και ο Ιούλιος κατέγραψε το απόλυτο ρεκόρ του θερμότερου μήνα που έχει ποτέ καταγραφεί. Ο Αύγουστος του 2019 ήταν ο δεύτερος θερμότερος μήνας Αύγουστος και ο Σεπτέμβριος ο ζεστότερος παγκοσμίως.
Τα τέσσερα τελευταία χρόνια ήταν τα θερμότερα που έχουν ποτέ καταγραφεί στον πλανήτη και τον Αύγουστο, ο Παγκόσμιος Οργανισμός Μετεωρολογίας διατύπωσε την εκτίμηση ότι το έτος 2019 θα βρεθεί μεταξύ των 5 με τις υψηλότερες θερμοκρασίες στις προβλέψεις, σε συνδυασμό με τις επιπτώσεις της κλιματικής αλλαγής.
Πηγή: ΑΠΕ-ΜΠΕ
