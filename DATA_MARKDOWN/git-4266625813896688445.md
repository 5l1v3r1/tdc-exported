
# Трамп не винуватий, – заявив Білий дім після оприлюднення стенограм Сондланда і Волкера

Published at: **2019-11-06T09:22:00+00:00**

Author: ****

Original: [ZIK.UA](https://zik.ua/news/2019/11/06/tramp_ne_vynuvatyy__zayavyv_bilyy_dim_pislya_oprylyudnennya_stenogram_1684683)


        Білий дім після оприлюднення стенограм допиту в Конгресі постпреда США в ЄС Гордона Сондланда і екс-спецпредставника США в Україні Курта Волкера в межах процедури імпічменту президента США наполягає на невинуватості Дональда Трампа.
      
Про це повідомляє Інтерфакс-Україна.
«Обидві розшифровки, опубліковані сьогодні, показують, що є ще менше доказів для цього незаконного підробленого імпічменту, ніж вважалося раніше», – йдеться в повідомленні прес-секретаря президента Стефані Грішем.
Зазначається, що Сондланд прямо заявляє, що «не знав (і досі не знає), коли, чому і ким була припинена допомога» Україні.
За його словами, він лише «припустив», що є зв’язок з допомогою, але у нього немає чітких доказів.
При цьому, додає Грішем, свідчення Волкера підтверджують, що не могло бути «послуги за послугу», тому що українці не знали про військову допомогу, утримувану на той час.
«Жодна кількість непристойних упереджених заголовків в ЗМІ, які явно розраховані на те, щоб вплинути на виклад фактів, не змінює того, що президент не зробив нічого поганого», – робить висновок прес-секретар.
Три комітети палати представників США у вівторок опублікували стенограми зі свідченнями, отриманими в межах процедури імпічменту президента США від Сондланда і Волкера.
«Зі свідчень ясно випливає, що в обмін на заяву (про те, що уряд України веде розслідування щодо сім’ї Байденів або компанії Burisma – ІФ) Трамп надав би президенту України зустріч в Білому домі, яку той прагнув отримати, а потім мільйони доларів критично необхідної військової допомоги», – йдеться в заяві керівників комітетів з розвідки, закордонних справ та безпекового нагляду.
Нагадаємо, восени 2019 року в США розгорівся політичний скандал навколо телефонної розмови Трампа із Зеленським. Причиною стали публікації ЗМІ, в яких з посиланнями на інформатора йшлося, що Трамп нібито чинив тиск на Зеленського, домагаючись початку розслідування щодо діяльності в Україні одного з основних кандидатів в президенти США від Демократичної партії Джо Байдена і його сина Хантера.
В результаті «українського скандалу» демократи в палаті представників 24 вересня ініціювали процедуру імпічменту Трампа.
