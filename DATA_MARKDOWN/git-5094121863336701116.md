
# Expozice v novém. Polické muzeum RAF z 80 procent obmění

Published at: **2019-11-04T05:12:00+00:00**

Author: **Hana Jakubcová**

Original: [Deník.cz](https://www.denik.cz/regiony/expozice-v-novem-policke-muzeum-raf-z-80-procent-obmeni-20191104.html)

Především se značně obmění expozice muzea RAF. „Odešel jeden partner, Zdeněk Sadecký přemístil část expozice do Větrného Jeníkova, kam to má z Jihlavy blíž. Jednalo se o věci Czech Spitfire Clubu. Budou však plnohodnotně nahrazeny upomínkami na činnost parašutistů na našem území za druhé světové války,“ vysvětlil polický starosta Karel Janoušek. Zámek patří obci, na činnosti muzea se Poličtí podílejí s partnery.
Historický objekt už řadu let prochází postupnou rekonstrukcí. "Nyní jsme započali s opravou komínů, žlabů, střešní krytiny na straně z nádvoří, dělaly se úpravy v zámeckém parku, do konce listopadu se ještě budou sázet stromy," přiblížil Janoušek.
Za letošní sezonu sem zavítalo přes 3,5 tisíce návštěvníků. Jednak se podívali do expozice muzea RAF, dále měli možnost jít na prohlídku zámecké trasy, do expozice historických motorek a na vyhlídku ze zdejší hranolovité věže.
