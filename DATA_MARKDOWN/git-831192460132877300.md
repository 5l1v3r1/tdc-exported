
# Ο Μητσοτάκης στην Κίνα: Στόχος, η «έκρηξη» επενδύσεων!

Published at: **2019-11-02T12:49:56+00:00**

Author: ****

Original: [europost.gr](https://europost.gr/o-mitsotakis-stin-kina-stochos-i-ekrixi-ependyseon/)

Επίσκεψη στην Κίνα- και συγκεκριμένα τη Σαγκάη- πραγματοποιεί ο πρωθυπουργός, Κυριάκος Μητσοτάκης, για τη διεθνή έκθεση China International Import Expo 2019.
Ο πρωθυπουργός, σε συνέντευξη που παραχώρησε στο κινεζικό πρακτορείο ειδήσεων Xinhua- πριν αναχωρήσει για το ταξίδι του- υπογράμμισε ότι οι σχέσεις της Ελλάδας με την Κίνα έχουν εισέλθει σε μια νέα εποχή, που χαρακτηρίζεται από ακόμα πιο δυναμική πολιτιστική και οικονομική συνεργασία. Παράλληλα, ο κ. Μητσοτάκης τόνισε ότι η 2η έκθεση China International Import Expo συνιστά μία εξαιρετική ευκαιρία ώστε να αναδειχθεί η ισχυρή σινο-ελληνική συνεργασία. Το ανοιχτό ελληνικό πνεύμα αποτυπώνει τη βούληση της χώρας μας να λειτουργήσει ως «γέφυρα» ανάμεσα σε τρεις ηπείρους, σημείωσε ο κ. Μητσοτάκης, ειδικά τη στιγμή που η Ελλάδα «ανακτά τη θέση της στον παγκόσμιο χάρτη ως μία εξωστρεφής οικονομία, που είναι ανοιχτή στο εμπόριο και στις επενδύσεις».
Ελλάδα και Κίνα ήδη αποτελούν κόμβους μέσω των οποίων διέρχονται παγκόσμιες αλυσίδες εφοδιασμού κι ότι οι σχέσεις τους βρίσκονται στο ζενίθ, τόνισε ο κ. Μητσοτάκης, συμπληρώνοντας όμως πως υπάρχει μεγάλο περιθώριο εμβάθυνσης της διμερούς οικονομικής συνεργασίας και τόνωσης των επενδυτικών ροών.Μητσοτάκης: Σε ποιους κλάδους θέλουμε να δούμε πρόοδο
«Οι κλάδοι στους οποίους θα θέλαμε να δούμε μεγαλύτερη πρόοδο στη συνεργασία μας με την Κίνα συμπεριλαμβάνουν τον αγροτικό τομέα, τις μεταφορές και τις υποδομές, τον τομέα της ναυτιλίας, την ενέργεια, τις τηλεπικοινωνίες, την καινοτομία, την έρευνα και την τεχνολογία και βεβαίως τον τουρισμό», δήλωσε ακόμη ο κ. Μητσοτάκης στη συνέντευξή του.
Ο πρωθυπουργός ξεκαθάρισε ότι η κυβέρνηση έχει δεσμευτεί για την καλλιέργεια ενός φιλόξενου περιβάλλοντος για το επιχειρείν και διαβεβαίωσε πως η Ελλάδα είναι χώρα ίσων ευκαιριών για όλους τους επενδυτές. Η Αθήνα προσβλέπει σε περαιτέρω βελτίωση των διμερών σχέσεων μέσω ποικίλων ευκαιριών, όπως το Forum των Αρχαίων Πολιτισμών, και επιδιώκει να εντείνει τις πολιτικές σχέσεις σε ανώτατο επίπεδο, δήλωσε ακόμη ο κ. Μητσοτάκης.
Ως ενδεικτικό παράδειγμα της αμοιβαία επωφελούς συνεργασίας ανάμεσα σε Ελλάδα και Κίνα ανέφερε την επένδυση της COSCO στο λιμάνι του Πειραιά. Τόσο η εταιρεία όσο και η ελληνική κυβέρνηση επιθυμούν την περαιτέρω αναβάθμιση του λιμανιού και της ευρύτερης περιοχής και για αυτόν το λόγο έχει δρομολογηθεί νέος κύκλος επενδύσεων, σημείωσε ο κ. Μητσοτάκης. «Πρόκειται για κατάσταση win-win, που αποτελεί παράδειγμα αποδοτικής συνεργασίας διεθνώς και μία από τις πλέον επιτυχημένες συνεργασίες στο πλαίσιο της Κινεζικής πρωτοβουλίας Belt and Road Initiative (BRI)», συμπλήρωσε
Η Ελλάδα άλλωστε, ανέφερε ο πρωθυπουργός, ασχολείται ενεργά με το BRI. Ο κ. Μητσοτάκης εξήγησε πως η εν λόγω πρωτοβουλία θα οδηγήσει στη δημιουργία σημαντικών υποδομών για την ανάπτυξη του διεθνούς εμπορίου κι ότι η ίδια έχει «πολλά να προσφέρει», λόγω της γεωστρατηγικής της θέσης στο σημείο όπου «συνδέονται» η Ευρώπη, η Ασία και η Αφρική.
Ένα ακόμα μέτωπο συνεργασίας ανάμεσα στην Ελλάδα και την Κίνα είναι ο μηχανισμός «17+1», όπου συμμετέχουν πολλά κράτη της ανατολικής και κεντρικής Ευρώπης. Ο κ. Μητσοτάκης εξέφρασε την πεποίθηση πως η συμμετοχή της χώρας μας θα δώσει πρόσθετη αξία στο σχήμα, ευνοώντας όλους τους συμμετέχοντες, ενώ ανοίγονται ευκαιρίες για νέες πολιτιστικές ανταλλαγές και συμπράξεις στο εμπόριο και στις υποδομές.
Μητσοτάκης: Πυλώνας σταθερότητας η ΕλλάδαΤέλος, ο Κυριάκος Μητσοτάκης επισήμανε ότι η Ελλάδα παραδοσιακά αποτελεί πυλώνα σταθερότητας και συνεργασίας στη γειτονιά της, και αναγνώρισε την αυξανόμενη σημασία της Κίνας στα παγκόσμια δρώμενα. Στο πλαίσιο αυτό, ανέφερε πως η Ελλάδα θεωρεί απαραίτητη τη συνεισφορά της Κίνας στην αντιμετώπιση των μεγάλων προκλήσεων της εποχής μας, όπως η κλιματική αλλαγή και η προάσπιση του παγκόσμιου συστήματος εμπορίου, με «πυρήνα» τον Παγκόσμιο Οργανισμό Εμπορίου.
Η Λαϊκή Δημοκρατία της Κίνας, που φέτος γιόρτασε τη συμπλήρωση 70 ετών από την ίδρυσή της, έχει κατορθώσει σε αυτό το διάστημα να αλλάξει πολλά στο εσωτερικό της, αλλάζοντας παράλληλα και τον κόσμο γύρω της, σημείωσε ο πρωθυπουργός. Πλέον αποτελεί «κρίσιμο παράγοντα για τη σταθερότητα εντός και πέραν της περιοχής της», κατέληξε ο κ. Μητσοτάκης.
