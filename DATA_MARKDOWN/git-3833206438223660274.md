
# Кандидат-кмет получи присъда за прегазен ужасно пиян дядо

Published at: **2019-11-07T12:01:00+00:00**

Author: ****

Original: [Plovdiv24.bg](https://www.plovdiv24.bg/novini/plovdiv/Kandidat-kmet-poluchi-prisuda-za-pregazen-uzhasno-piyan-dyado-911931)

43-годишният Пенчо Дерузов, който беше кандидат за кмет на община Съединение от политическа партия БСП, получи условна присъда за прегазен и убит от него пешеходец през декември 2017 година, предаде репортер на Plovdiv24.bg. Присъдата е на пловдивския окръжен съд и беше произнесена по-рано днес от съдия Петко Минев.
Ужасяващата катастрофа разтресе общността около 19.00 часа на 10 декември 2017 година. Малко преди това 74-годишният дядо Илия бил на семейно събиране в село Бенковски, където изпил умопомрачаващо количество алкохол — били отчетени рекордните 5 промила. Пенсионерът решил да си ходи пеш към съседното село Войсил и започнал да криволичи по пътното платно.
По това време Дерузов карала автомобила си "Фолксваген Поло“ по същия път. Движил се на къси светлини, със скорост, по-ниска от ограничението. Дерузов не успял да види навреме вървящия в мрака и по посока на движението пенсионер, който залитнал. Последвал ужасяващият сблъсък.
"Много съжалявам за случилото се. Две години вече мисля дали не е можело да направя нещо, за да предотвратя инцидента“, заяви Дерузов в съдебната зала. Там бяха и роднините на прегазения дядо Илия, които бяха конституирани като частни обвинители.
Подсъдимият призна фактите от обвинителния акт и поиска делото да бъде гледано по съкратената процедура — без разпити на свидетели и вещи лица.
Представителката на държавното обвинение предложи условна присъда, въпреки че според Наказателния кодекс наказанието трябва да бъде между 2 и 6 години "лишаване от свобода“. Искането си прокурорката обоснова с съпричиняването на катастрофата от страна на блъснатия мъж, чистото съдебно минало и добрите характеристични данни на подсъдимия.
Адвокат Васил Василев, който представляваше Дерузов пред съда, също настоя за условна, тъй като клиентът му има само 4 леки нарушения на пътя от 1994 година насам, има семейство и малко дете. Защитникът също изтъкна вината на пешеходеца за мелето.
След кратко съвещание, магистратите се спряха на едногодишна условна присъда с 3-годишен изпитателен срок. Дерузов остава без книжка също за една година и ще трябва да заплати 1623 лева за извършеното разследване. Присъдата подлежи на обжалване пред апелативния съд.
