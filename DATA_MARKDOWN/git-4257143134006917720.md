
# Nem lesz portfóliócsere, bővítési biztos lesz Várhelyi Olivér

Published at: **2019-11-06T17:08:00+00:00**

Author: **Infostart**

Original: [infostart](https://infostart.hu/kulfold/2019/11/06/nem-lesz-portfoliocsere-bovitesi-biztos-lesz-varhelyi-oliver)

A hétfőn bizalmat kapott új, jobbközép bukaresti kormány Ursula von der Leyen kérésére egy férfit és egy nőt nevezett meg, Siegfried Muresan és az ugyancsak néppárti Adina Valean személyében. A Bizottság megválasztott elnöke szerdán mindkettejükkel találkozott és mindkettőjük felkészültségét megfelelőnek találta, de valószínűleg a nemek közötti egyensúly kritériuma miatt végül Valean felé billent a mérleg nyelve - írja a Bruxinfo.
Von der Leyen leendő szóvivői csapatának egyik tagja szerda délben azt hangsúlyozta, hogy a megválasztott elnök mind Románia, mind pedig Nagy-Britannia esetében ragaszkodik egy női és egy férfi jelölthöz. Mint arról az Infostart is beszámolt, Ursula von der Leyen szerdán írt Boris Johnson brit miniszterelnöknek, arra kérve, hogy haladéktalanul nevezze meg London jelöltjét a Európai Bizottságba.
A portál szerint ebből nagy valószínűséggel az is következik, hogy Várhelyi Olivér, a magyar kormány jelöltje megkapja a bővítési és szomszédságpolitikai portfóliót, hacsak nem bukik el az előreláthatóan a jövő héten vagy a rákövetező hét elején tartandó külügyi szakbizottsági meghallgatáson.
Az új jelölteknek is végig kell menniük azon az úton, amin a többieknek. Előbb a jogi bizottság a biztosjelöltek által benyújtott vagyonnyilatkozatok fényében dönt arról, hogy sor kerülhet-e a hivatalos szakbizottsági meghallgatásokra. Ami az utóbbiakat illeti, a közlekedési szakbizottság előzetes tervei szerint november 14-én csütörtökön hallgatnák meg a közlekedési biztosjelöltet, azaz Adina Valeant. A külügyi szakbizottság még nem döntött a menetrendről.
A román kételyek eloszlatása után úgy néz ki, hogy még él az esély a végszavazás megtartására a von der Leyen féle Európai Bizottságról november 27-én, ahogy azt az EP tervezi és a december 1-i hivatalba lépésre is - írja a Bruxinfo.

        Nyitókép: MTI/Miniszterelnöki Sajtóiroda/Szecsődi Balázs
      
