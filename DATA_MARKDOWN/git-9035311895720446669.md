
# Irak Başbakanı'nın çağrısını yok sayan halk geceyi dışarda geçirdi

Published at: **2019-11-04T16:29:48+00:00**

Author: ****

Original: [euronews](https://tr.euronews.com/2019/11/04/basbakan-abdulmehdi-nin-cagrisini-yok-sayan-irakli-protestocular-geceyi-disarda-gecirdi)

Bağdat'ta binlerce hükümet karşıtı gösterici Başbakan Adil Abdulmehdi'nin protestolara son verilmesi çağrısını yok sayarak geceyi meydanlarda geçirdi.
Abdulmehdi pazar akşamı göstericilerin amaçlarına ulaştığını belirterek ekonomiye zarar veren protestoların son bulmasını istemişti.
Iraklılar, işsizlik, yolsuzluk ve kamu hizmetlerinin yetersizliğini protesto etmek amacıyla ülkenin çeşitli bölgelerinde gösteriler düzenliyor. 1 Ekim'de harekete geçen eylemciler, Erbain törenleri nedeniyle ara verdikleri gösterilere 25 Ekim'de tekrar başladı.
Başkent Bağdat başta olmak üzere ülkenin orta ve güney kentlerine yayılan eylemlerde, ekim ayının başından bu yana 200'den fazla kişi hayatını kaybetti, 8 bine yakın kişi yaralandı.
Birleşmiş Milletler ise Irak'ta protestoların başlamasından bu yana 229 göstericinin yaşamını yitirdiğini açıklamıştı.
