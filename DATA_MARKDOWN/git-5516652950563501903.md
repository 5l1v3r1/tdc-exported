
# Αύριο η δίκη για τη δολοφονία της Ευαγγελίας Ιεροβασίλη

Published at: **2019-11-03T08:05:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425094/ayrio-h-dikh-gia-th-dolofonia-ths-eyaggelias-ierobasilh)


        Η υπόθεση δολοφονίας της 61χρονης Ευαγγελίας Ιεροβασίλη, μέσα στο ίδιο της το σπίτι στο Γεννάδι της Ρόδου, το καλοκαίρι του 2012, θα αναβιώσει αύριο στην αίθουσα του Μικτού Ορκωτού Εφετείου Δωδεκανήσου.
      
Στο εδώλιο του δικαστηρίου θα καθίσουν ο 30χρονος γιος της και η 40χρονη Ρωσίδα φίλη του, οι οποίοι φέρονται ως οι δράστες του αποτρόπαιου αυτού εγκλήματος και έχουν ήδη κριθεί ένοχοι και καταδικαστεί από το πρωτοβάθμιο δικαστήριο.
Ειδικότερα, η υπόθεση της δολοφονίας της Ευαγγελίας Ιεροβασίλη εκδικάστηκε τον Νοέμβριο του 2015 από το Μικτό Ορκωτό Δικαστήριο Κω. Το δικαστήριο έκρινε ένοχο τον 30χρονο μητροκτόνο για το αδίκημα της ανθρωποκτονίας από πρόθεση χωρίς ελαφρυντικό και τον καταδίκασε σε ισόβια κάθειρξη, ενώ του επέβαλε και συνολική ποινή φυλάκισης 18 μηνών για τις κατηγορίες της οπλοφορίας και οπλοχρησίας.Επίσης με την ίδια απόφαση κρίθηκε ένοχη για απλή συνέργεια σε ανθρωποκτονία από πρόθεση χωρίς ελαφρυντικά και η 40χρονη Ρωσίδα φίλη του 30χρονου, στην οποία επιβλήθηκε ποινή κάθειρξης 17 ετών με την έφεση να μην έχει αναστέλλουσα δύναμη.
Κατά της απόφασης αυτής, οι δύο καταδικασθέντες άσκησαν έφεση η οποία προσδιορίστηκε να εκδικαστεί αύριο από το Μικτό Ορκωτό Εφετείο Δωδεκανήσου.
Το άγριο φονικό που είχε συγκλονίσει την τοπική κοινωνία, εξιχνιάστηκε στις αρχές Σεπτεμβρίου 2014 χάρη στις συντονισμένες ενέργειες και στη συνεργασία που υπήρξε μεταξύ της τότε ανακρίτριας Ρόδου Μαρίνας Κρανίτη, της Αντεισαγγελέως Πλημμελειοδικών Ρόδου Αιμιλίας Σοφίας Μέρης, της Εισαγγελίας Εφετών αλλά και του Τμήματος Ανθρωποκτονιών στην Αθήνα, οι οποίες είχαν ως αποτέλεσμα την προσαγωγή του 30χρονου και την ομολογία του! Σύμφωνα με πληροφορίες, αιτία για το στυγερό έγκλημα ήταν η σχέση που είχε ο 30χρονος με την 40χρονη Ρωσίδα φίλη του την οποία και θέλησε να την παντρευτεί. Η άρνηση της 61χρονης Ευαγγελίας Ιεροβασίλη είχε ως αποτέλεσμα να βρει τραγικό θάνατο με 14 μαχαιριές που της επέφερε ο ίδιος ο γιος της!
Παρά το γεγονός ότι είχαν περάσει δύο χρόνια από την ημέρα που η άτυχη 61χρονη βρέθηκε νεκρή μέσα στο ίδιο της το σπίτι στο Γεννάδι, οι αστυνομικοί της Υποδιεύθυνσης Ασφαλείας Ρόδου συνέχιζαν να «δουλεύουν» την υπόθεση και όλες οι ενδείξεις οδηγούσαν στον 30χρονο, ωστόσο δεν υπήρχαν αποδείξεις για να «δέσουν» την υπόθεση και να οδηγήσουν στη σύλληψή του. Άλλωστε από την πρώτη κατάθεση που είχε δώσει ο 30χρονος είχε επικαλεστεί ισχυρό άλλοθι για το χρονικό διάστημα που φερόταν να είχε διαπραχθεί το άγριο έγκλημα, δηλαδή το μεσημέρι (12 με 2) της 20ής Ιουνίου 2012.
Παρόλα αυτά οι αρμόδιες αστυνομικές και δικαστικές υπηρεσίες συνέχισαν τις έρευνες, όταν προέκυψε ένα νέο σημαντικό στοιχείο για την υπόθεση. Οι καταθέσεις του πατέρα αλλά και της μητριάς του 30χρονου στους οποίους είχε εξομολογηθεί τη δολοφονία της μητέρας του!
Σύμφωνα με πληροφορίες, μετά το φονικό ο 30χρονος που ήταν χρόνιος χρήστης ναρκωτικών ουσιών, μετέβη στην Κρήτη όπου ζούσε ο πατέρας του με τη σύντροφό του και εκεί αντιμετώπισε σοβαρό πρόβλημα υγείας με αποτέλεσμα να κινδυνεύσει να πεθάνει. Ο ίδιος έμεινε νοσηλευόμενος για μεγάλο διάστημα στο νοσοκομείο του Ηρακλείου, κατά το οποίο και ομολόγησε στη μητριά του αλλά και στον πατέρα του, το φόνο της μητέρας του και τον τρόπο που έγινε!
Έτσι μερικές μέρες πριν την εξιχνίαση της υπόθεσης πατέρας και μητριά έδωσαν κατάθεση στην αστυνομία αναφέροντας τα όσα ο 30χρονος τους είχε πει!Η μαρτυρία αυτή ήταν και το στοιχείο που έδωσε το «πράσινο» φως στις διωκτικές αρχές να προχωρήσουν στην προσαγωγή του 30χρονου.
Έτσι στις 5 Σεπτεμβρίου 2014 αστυνομικοί εντόπισαν τον 30χρονο και τον προσήγαγαν στην Υποδιεύθυνση Ασφαλείας Ρόδου όπου μερικές ώρες αργότερα «έσπασε» και ομολόγησε το αποτρόπαιο έγκλημα που είχε διαπράξει σε βάρος της ίδιας του της μητέρας!
