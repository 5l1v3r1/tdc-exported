
# Федина про своє скандальне звернення: це було застереження для Зеленського

Published at: **2019-11-01T21:11:33+00:00**

Author: ****

Original: [ГЛАВКОМ](https://glavcom.ua/news/fedina-pro-svoje-skandalne-zvernennya-ce-bulo-zasterezhennya-dlya-zelenskogo-637115.html)

Народна депутатка від «Європейської солідарності» Софія Федина назвала скандальне відео «застереженням» та реакцією на ставлення президента Зеленського до бійців.
Про це вона сказала в ефірі ток-шоу на каналі «Еспресо.TV».
«Ми реагували на ситуацію в Золотому та реагували на слова та ставлення президента Зеленського до військовослужбовців і ветеранів. Для мене як для волонтера - це був дуже неприпустимий момент, коли будь-хто, дозволяє собі зверхньо, зневажливо спілкуватися недоречними фразами з нашими захисниками, завдяки кому ми маємо сьогодні українську державу», - сказала Федина.
Вона сказала, що в зоні бойових дій може статись усе.
«Це було застереження для президента Зеленського, перебуваючи на передовій, там справді є небезпечно. Там дійсно стріляють, дійсно розриваються гранати, там дійсно в людей нерви на межі, там може статися все, що завгодно», - сказала нардеп.
Зазначимо, як сьогодні стало відомо, що справою народного депутата від «Європейської солідарності» Софії Федини, яка розкритикувала спілкування президента Володимира Зеленського з добровольцями, буде займатися Державне бюро розслідувань.
Раніше в п'ятницю Генеральний прокурор Руслан Рябошапка підтвердив відкриття кримінальної справи проти Федини. 
У партії Порошенка назвали порушення кримінальних проваджень за висловлювання Федини та волонтерки Марусі Звіробій переслідуванням за погляди та обмеженням свободи слова в Україні.
Відзначимо, що заяву на Федину написав депутат з фракції Слуга народу Олександра Качура.
Нагадаємо, обговорюючи розмову Зеленського з добровольцями в Золотому, Федина і волонтер Маруся Звіробий висловили припущення, що під час однієї з таких поїздок президент може потрапити під обстріл або стати жертвою замаху.
Федина пізніше розповіла, що їй почали надходити погрози після цих висловлювань, після чого вона подала заяву в Генеральну прокуратуру і Міністерство внутрішніх справ. Проте, ці заяви у неї не прийняли, зазначивши, що в них відсутній склад злочину. Федина назвала це «подвійними стандартами».
