
# Soha nem volt még ilyen meleg az október a világon

Published at: **2019-11-05T17:14:59+00:00**

Author: **MTI **

Original: [euronews](https://hu.euronews.com/2019/11/05/soha-nem-volt-meg-ilyen-meleg-az-oktober-a-vilagon)

A valaha mért legmelegebb október hónap volt a világon 2019 októbere - jelentette be kedden a Copernicus európai kutatóintézet.
A légszennyezéssel, üvegházhatással és klímaváltozással foglalkozó intézet adatai szerint októberben 0,63 Celsius-fokkal volt átlagosan melegebb az 1981-2000 közötti időszak átlaghőmérsékleténél, ami 1,2 Celsius-fokkal volt magasabb, mint az iparosodás előtti időszakban.
2019 októberében 0,01 Celsius-fokkal haladta meg az átlaghőmérséklet az előző legmagasabb - 2015-ban mért - októberi átlaghőmérsékletet.
Ötödször fordult elő idén, hogy rekordot döntött egy adott hónap átlaghőmérséklete - írták közleményükben a kutatók.
2019 júniusában, júliusában és szeptemberében mértek rekord magas átlaghőmérsékletet az adott hónapra, augusztus a második legmelegebb augusztus volt a világon a feljegyzések kezdete óta - emlékeztettek a szakemberek. Az idei év elmúlt öt hónapjában folyamatos rekordokat, vagy rekord közeli hőmérsékletet rögzítettek - ez a trend pedig azt mutatja, hogy egyértelmű a folyamatos felmelegedés.
A Copernicus adatai szerint különösen meleg volt októberben az Északi-sark térségének nagy részén és Európa egyes térségeiben - míg az Egyesült Államokban és Kanadában az átlagos alatti hőmérsékleteket jegyeztek fel.
