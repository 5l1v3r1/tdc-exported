
# Razzismo, Douglas Costa: «Certa gente non merita di esultare per un gol, è incompatibile con lo sport»

Published at: **2019-11-07T22:00:00+00:00**

Author: **Redazione Sport**

Original: [Corriere della Sera](https://www.corriere.it/sport/19_novembre_08/razzismo-douglas-costa-certa-gente-non-merita-esultare-un-gol-incompatibile-lo-sport-e6f65934-0247-11ea-9239-aaac9df492cd.shtml)

«Le persone che commettono questi atti possano essere individuate, non meritano di esultare per un gol, perché il calcio è uno spettacolo, porta gioia e non è compatibile con queste manifestazioni». Douglas Costa, centrocampista della Juventus e fresco eroe a Mosca, torna sulla piaga del razzismo nel mondo del calcio.
Il brasiliano, intervistato da Sky Sport, ha poi parlato anche del recente caso Balotelli, rivelando anche un particolare: «Mario mi scrive ogni tanto dei messaggi, lo ringrazio per i complimenti. A lui piacciono le giocate, la qualità tecnica e quindi il gioco brasiliano. Per quello che gli è accaduto a Verona - ha aggiunto - posso dire che il razzismo esiste da moltissimo tempo, io lo capisco bene, per la mia pelle e mi batto totalmente contro di esso perché penso che siamo tutti uguali e con le nostre famiglie difendiamo i nostri principi».
Solo giovedì erano stati gli ultrà del Brescia a prendere le distanze dal loro attaccante: «Le dichiarazioni personali di uno dei leader della Curva veronese non possono giustificare la caccia alle streghe scatenata da media e istituzioni nell’ ennesimo tentativo di criminalizzare e infine giustiziare l’intero mondo ultrà». Luca Castellini, tifoso gialloblù e leader di Forza Nuova locale, ritiene che Balotelli non sia «interamente italiano». Per questa e altre dichiarazioni la squadra lo ha bandito dallo stadio fino al 2030.
