
# తెలంగాణ ఆర్టీసీ కార్మికులకు ఏపీ కార్మికుల ఆర్థిక సాయం

Published at: **2019-11-06T21:03:08+00:00**

Author: ****

Original: [Andhrajyothy](https://www.andhrajyothy.com/artical?SID=948068)

ADVT భద్రాచలం : ఏపీఎస్ ఆర్టీసీ ఉద్యోగులు తమ ఉదారతను చాటుకున్నారు. 33 రోజులుగా తెలంగాణలో ఆర్టీసీ ఉద్యోగులు సమ్మె చేస్తున్న కారణంగా వారి కుటుంబాలకు ఆర్థిక సహాయాన్ని అందించారు. పశ్చిమ గోదావరి జిల్లా జంగారెడ్డి గూడెం డిపోకి చెందిన నాయకులు సోమవారం సత్తుపల్లి, భద్రాచలం నాయకులకు 65 వేల విరాళాన్ని అందచేశారు. సత్తుపల్లి డిపో జేఏసీకి 25 వేలు, అదే డిపోకు చెందిన కండక్టర్ నీరజ ఆత్మహత్య చేసుకోవడంతో ఆ కుటుంబానికి 15 వేలు అందజేశారు. దీంతోపాటు భద్రాచలం డిపో జేఏసీకి 25 వేల రూపాయలను అందజేశారు. ఈ సందర్భంగా సత్తుపల్లి, భద్రాచలం డిపో జేఏసీ నాయకులను కలిసి తమ సంఘీభావాన్ని తెలిపి, ఆర్థిక సహాయాన్ని అందజేశారు.  అదేవిధంగా బుధవారం దీక్షలో కూర్చున్న మహిళా కండక్టర్లకు పండ్ల రసాన్నిచ్చి దీక్షలను విరమింపజేశారు. ఈ సందర్భంగా జంగారెడ్డి గూడెం ఎన్‌ఎంయూ నాయకులు మాట్లాడుతూ... తమ సహచర ఆర్టీసీ ఉద్యోగులు జీతాల్లేక కష్టకాలంలో ఉన్నందున వారికి ఆర్థిక సహాయాన్ని అందిచామని తెలిపారు. తెలంగాణ ఆర్టీసీ కార్మికులకు ఏపీ కార్మికులు అండగా ఉంటారని వారు భరోసానిచ్చారు. తెలంగాణ ప్రభుత్వం ఆర్టీసీ కార్మికుల పట్ల నిర్దాక్షిణ్యంగా వ్యవహరిస్తోందని ఆవేదన వ్యక్తం చేశారు. ఈ సందర్భంగా జంగారెడ్డి గూడెం జేఏసీ నాయకులకు భద్రాచలం డిపో జేఏసీ నేతలు కృతజ్ఞతలు తెలిపారు.
