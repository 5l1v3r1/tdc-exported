
# บ.ลิขสิทธิ์ลั่นไม่ได้สั่งจับ 'ธวัชชัย'ซัดคนล่อซื้อ'มิจฉาชีพ'

Published at: **2019-11-05T09:20:00+00:00**

Author: ****

Original: [เดลินิวส์](https://www.dailynews.co.th/regional/740108)


        บริษัทลิขสิทธิ์แจง ไม่ได้สั่งใครล่อซื้อเด็ก 15 ปีทำกระทงการ์ตูนขาย เตรียมมอบทนายดำเนินการหาข้อเท็จจริง ด้านอดีตรองปลัดยธ.ชี้คนโทรฯมาล่อซื้อเป็นมิจฉาชีพ จี้ตำรวจจัดการ
      
จากกรณีตัวแทนลิขสิทธิ์การ์ตูนทำการล่อซื้อเด็กหญิงอายุ 15 ปี โดยหลอกสั่งให้เด็กทำกระทงรูปการ์ตูน ก่อนมีการนัดเอามาส่งก่อนจะทำการจับเด็กแบบคาหนังคาเขา ตามที่เสนอข่าวไปแล้วนั้น ความคืบหน้าล่าสุด เฟซบุ๊ก TACConsumer ชี้แจงเรื่องนี้ว่า ทางบริษัท ที.เอ.ซี. คอนซูเมอร์ จำกัด (มหาชน) ในฐานะตัวแทนลิขสิทธิ์ ของบริษัท San-X ประเทศญี่ปุ่นตั้งแต่ปี 2560 โดยครอบคลุมประเทศต่าง ๆ ดังนี้ ไทย สิงคโปร์ มาเลเซีย กัมพูชา เมียนมาร์ ลาว และเวียดนามบริษัท ที.เอ.ซี. คอนซูเมอร์ จำกัด (มหาชน) ขอชี้แจงให้ทราบโดยทั่วกันว่า ไม่ได้มอบหมายให้ผู้ใดทำการจับลิขสิทธิ์ผิดกฎหมายแต่อย่างใดตามข่าวที่ก่อให้เกิดความเข้าใจผิด ซึ่งตอนนี้ทางบริษัทฯ ได้ทำการปรึกษาฝ่ายกฎหมายและมอบหมายให้ทนายความ ดำเนินการสืบหาความจริงในกรณีที่เกิดขึ้น เพื่อจะได้ปฏิบัติอย่างถูกต้องและเป็นธรรมกับทุกฝ่าย ทั้งนี้ ทางบริษัทฯ ขอยืนยันว่า เรายังมุ่งมั่นในการดำเนินธุรกิจอย่างถูกต้อง เป็นธรรม โปร่งใส และยึดหลักการกำกับดูแลกิจการที่ดี โดยคำนึงถึงประโยชน์ของผู้มีส่วนได้เสียทุกฝ่ายเป็นสำคัญ เพื่อให้เกิดความยั่งยืนในการดำเนินธุรกิจในอนาคต
ด้าน เพจเฟซบุ๊ก ”ธวัชชัย ไทยเขียว” อดีตรองปลัดกระทรวงยุติธรรม ได้โพสต์ข้อความระบุว่า ดีเลยครับ พนักงานสอบสวนตามหมายเลขโทรศัพท์ที่โทรมาสั่งของล่อซื้อจัดการจับให้ดูเป็นตัวอย่างเลยครับ...!!!ฝ่ายสื่อสารองค์กรบริษัทฯ ตัวแทนลิขสิทธิ์ ของบริษัท San-x ทำหนังสือชี้แจง “....ให้ทราบโดยทั่วกันว่าไม่ได้มอบหมายให้ผู้ใดทำการจับลิขสิทธิ์ผิดกฎหมายแต่อย่างใดตามข่าวที่ให้เกิดความเข้าใจผิด..”แสดงว่าไอ้คนโทรมาสั่งและล่อซื้อเป็นมิจฉาชีพ..!!? อย่าช้านะครับ เดี๋ยวกว่าถั่วจะสุกงาจะไหม้เสียก่อน มันจะสวิงกลับมายังเจ้าหน้าที่ถ้าไม่เร่งดำเนินการ
อ่านข่าวที่เกี่ยวข้องกราบเท้าก็ยอม! แม่เด็กถูกจับกระทงวอนอย่าเอาลูกเข้าคุก...ขอบคุณภาพและข้อความจากเพจ บริษัท ที.เอ.ซี. คอนซูเมอร์ จำกัด (มหาชน)และเพจ ธวัชชัย ไทยเขียว
