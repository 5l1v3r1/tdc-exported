
# Mluvčí: Falešné reklamy lákají jménem PPF na investice do bitcoinů

Published at: **2019-11-05T14:51:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/mluvci-falesne-reklamy-lakaji-jmenem-ppf-na-investice-do-bitcoinu/1817497?utm_source=rss&utm_medium=feed)

Praha - Na facebooku a dalších sociálních sítích se v posledních dnech začaly šířit podvodné reklamy na investice do bitcoinů, které zneužívají jméno PPF a jejího majoritního akcionáře Petra Kellnera, včetně jeho fotografií. Od uživatelů lákají údaje k platebním kartám. ČTK to řekla mluvčí PPF Jitka Tkadlecová.
Podvodníci podle ní využívají falešná prohlášení Petra Kellnera, který údajně do bitcoinů již investoval. Vlna placených podvodných inzerátů vede na weby, které lákají na investice do kryptoměny. "Varujeme všechny, kteří se s těmito reklamami setkají, aby na falešných webech nevyplňovali své osobní údaje a ani nezadávali údaje ke své platební kartě," uvedla Tkadlecová.
Každý, kdo se s takovou reklamou setká, by ji podle mluvčí měl nahlásit k zablokování přes formulář sociální sítě, kde se mu reklama zobrazí. "PPF usiluje o stažení těchto podvodných reklam ze sociálních sítí a podniká právní kroky proti subjektům, které tyto podvodné stránky provozují," dodala.
Skupina PPF investuje do řady odvětví od finančních služeb přes telekomunikace, biotechnologie, nemovitosti až po strojírenství. PPF působí v Evropě, Asii a Severní Americe. Vlastní aktiva ve výši více než 47 miliard eur.
