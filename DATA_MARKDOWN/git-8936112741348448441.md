
# Barcelona ma problem. Suarez znowu kontuzjowany

Published at: **2019-11-03T13:26:00+00:00**

Author: ****

Original: [TVN24](https://eurosport.tvn24.pl/pilka-nozna,105/levante-barcelona-luis-suarez-kontuzjowany-la-liga,982558.html)

Dla Suareza mecz w Walencji zakończył się już w 41. minucie. Urugwajczyk odczuwał dolegliwości w prawej łydce. W 1. kolejce w spotkaniu z Athletikiem Bilbao doznał podobnej kontuzji, wówczas pauzował miesiąc.
W sobotę najpierw próbował rozbiegać uraz, jednak ostatecznie nie był w stanie kontynuować gry. Zastąpił go Carles Perez.
Z "El Pistolero" Barcelona prowadziła 1:0, bez niego skończyło się porażką 1:3. Co ciekawe, trzy gole gospodarze strzelili w ciągu siedmiu minut drugiej połowy, a do siatki trafiali Jose Campana (61), Borja Mayoral (63) i Nemanja Radoja (68). To pierwsza porażka drużyny Ernesto Valverde od siedmiu meczów.
Po powrocie do stolicy Katalonii Urugwajczyk został poddany szczegółowym badaniom. W sobotę późnym wieczorem klub potwierdził uraz swojego napastnika. "Aktualnie jest niezdolny do gry. Data powrotu na boisko będzie zależeć od bieżących postępów w leczeniu" - czytamy.
 
Występ piłkarza we wtorkowym meczu Ligi Mistrzów przeciwko Slavii Praga wydaje się wykluczony. Hiszpańskie media twierdzą, że zabraknie go także 9 listopada w spotkaniu ligowym z Celtą.
Jeśli i ta absencja się potwierdzi, Suareza możemy nie zobaczyć także w towarzyskich meczach reprezentacji Urugwaju - z Węgrami i Argentyną. Dziennikarze katalońskiego "Sportu" przewidują, że zawodnik może wrócić do gry w ligowym meczu z Leganes.
Po sobotniej porażce Barcelona pozostała liderem tabeli, ale punktami zrównali się z nią piłkarze Realu Madryt (22), którzy w sobotni wieczór zremisowali u siebie z Realem Betis 0:0.
Autor: lukl / Źródło: eurosport.pl, sport.es
