
# Kvalifikace v Sepangu se Čechům ani Marcu Márquezovi nepovedla

Published at: **2019-11-02T10:37:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/kvalifikace-v-sepangu-se-cechum-ani-marcu-marquezovi-nepovedla/1816296?utm_source=rss&utm_medium=feed)

Sepang (Malajsie) - Nejhorší kvalifikaci za poslední čtyři roky absolvoval v Sepangu šestinásobný mistr světa Marc Márquez. Španělský motocyklista upadl a odstartuje do nedělní Velké ceny Malajsie až ze čtvrté řady. Karel Abraham bude na roštu kategorie MotoGP v šesté řadě, oba Češi v Moto3 Filip Salač i Jakub Kornfeil stejně jako Abraham v předposlední.
Suverén posledních let Marc Márquez slavil šestý titul již před měsícem v Thajsku. Na zemi dnes skončil během souboje o pole position s Francouzem Fabiem Quartararem, jenž si ji zajistil v novém traťovém rekordu 1:58,303 minuty. V první řadě ho doplní další jezdci na Yamaze Maverick Viňales a Franco Morbidelli.
Márquez skončil až jedenáctý, po pádu nicméně odešel z trati po svých. Hvězdný Španěl zaznamenal nejhorší kvalifikační výsledek od Velké ceny Itálie v Mugellu v květnu 2015.
"Jsem ok, i když mě bolí celé tělo. Pneumatiky byly v pohodě, asi jsem byl moc agresivní při změně směru. Každopádně mě více mrzí jedenácté místo než pád," řekl Márquez. "V této sezoně jsme měli 17 téměř dokonalých kvalifikací, uvidíme, co s tím zítra půjde udělat," dodal.
Jeho mladší bratr Álex vyrazí do boje o titul v Moto2 z pole position, dva závody před koncem šampionátu vede o 28 bodů.
Stejně jako Abraham nepostoupili do druhé části kvalifikace ani Salač a Kornfeil a oba budou v neděli stát v deváté, předposlední řadě Moto3. Salač bojoval s poškozenou brzdou z incidentu s Romanem Fenatim z dnešního ranního tréninku.
"Možná, že budou ještě penalizace a dostanu se o nějaká místa dopředu, ale dnešek nebyl můj den a štěstí mi nepřálo," uvedl v tiskové zprávě sedmnáctiletý Salač, jenž letos v první celé sezoně v MS bodoval pětkrát.
Moto3: 1. Ramírez (Šp./Honda) 2:11,758, 2. Suzuki (Jap./Honda) -0,127, 3. McPhee (Brit./Honda) -0,232, ...26. Salač, 27. Kornfeil (oba ČR/KTM) - nepostoupili do druhé části kvalifikace.
Moto2: 1. Á. Márquez (Šp./Kalex) 2:05,244, 2. Nagašima (Jap./Kalex) -0,151, 3. B. Binder (JAR/KTM) -0,315.
MotoGP: 1. Quartararo (Fr./Yamaha) 1:58,303, 2. M. Viňales (Šp./Yamaha) -0,103, 3. Morbidelli (It./Yamaha) -0,129, ...16. Abraham (ČR/Ducati) nepostoupil do druhé části kvalifikace.
