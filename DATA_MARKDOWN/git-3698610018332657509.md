
# Уявний друг Зеленського вимагав $ 50 тис за призначення на керівну посаду

Published at: **2019-11-01T15:28:00+00:00**

Author: ****

Original: [DT.ua](https://dt.ua/UKRAINE/uyavniy-drug-zelenskogo-vimagav-50-tis-za-priznachennya-na-kerivnu-posadu-328146_.html)

Генеральна прокуратура України повідомила про підозру чоловікові, який видаючи себе за "друга" керівництва держави вимагав 50 тисяч доларів США від чоловіка за пропозицію призначення потерпілого на керівну посаду заступника одного з державних підприємств у сфері освіти.
За версією слідства, видаючи себе за близького товариша вищих посадових осіб держави, а саме: Президента України, Голови Верховної Ради України, Керівника Офісу Президента України, Першого заступника Керівника Офісу Президента України, Віце-прем'єр-міністра України – Міністра цифрової трансформації та, створюючи враження про серйозність своїх зв'язків і вплив на політичну ситуацію, у тому числі, на вирішення кадрових питань щодо призначення на керівні посади в органи влади, вводив потерпілих в оману та намагався заволодіти грошовими коштами в особливо великих розмірах.
Зокрема, за його вимогою 18 жовтня 2019 року 28 тис грн. було перераховано на вказаний ним картковий рахунок. При цьому, за даними слідства, отримані від потерпілого кошти він не мав наміру передавати зазначеним службовим особам, а планував заволодіти ними. 31 жовтня 2019 року після одержання другої частини грошових коштів у розмірі 50 тис доларів США його затримано на місці скоєння злочину.
"Наразі проводяться невідкладні слідчі дії, спрямовані на встановлення обставин вчиненого злочину, вирішується питання про обрання запобіжного заходу. Підозрюваному повідомлено про підозру у скоєнні злочинів, передбачених ч. 2 ст. 15, ч. 4 ст. 190, ч. 4 ст. 27 ч. 3 ст. 369 КК України", - зазначили в ГПУ.
За вказані злочини передбачено строк покарання до 12 років позбавлення волі з конфіскацією майна.
Нещодавно СБУ і столична прокуратура затримали головного спеціаліста Національного банку України при спробі заволодіти коштами підприємця в сумі 50 тис. доларів США від директора приватного підприємства за сприяння в отриманні безстрокової Генеральної ліцензії НБУ на здійснення таких послуг.
