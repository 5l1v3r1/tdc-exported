
# Märthas inntekt stuper

Published at: **2019-11-05T06:12:59+00:00**

Author: **Henriette Eilertsen**

Original: [Dagbladet.no](https://www.dagbladet.no/kjendis/mrthas-inntekt-stuper/71783330)

Tirsdag morgen ble ligningstallene for 2018 offentliggjort av Skatteetaten. Mens kong Harald (82), dronning Sonja (82) og kronprinsparet med felles barn under 20 år ikke er skattepliktige, er det andre medlemmer av kongehuset som er det.
Blant dem er prinsesse Märtha Louise (48), Ari Behn (47), prinsesse Astrid, fru Ferner (87) og kronprinsesse Mette-Marits eldste sønn, Marius Borg Høiby (22).
I september i fjor valgte prinsesse Märtha Louise og Elisabeth Nordeng (51) å kunngjøre at de skulle legge ned «engleskolen», eller Soulspring, som selskapet egentlig het.
Konseptet ble startet opp i 2007, og fikk fort landsdekkende oppmerksomhet for virksomheten de skulle bedrive. Duoen tjente millioner på å tilby undervisning, kurs og foredragsvirksomhet, men ifølge tallene for 2018 stuper prinsessas inntekt.
For mens Märtha sto oppført med en inntekt på 1,87 millioner kroner i 2017, viser tallene at hun «bare» tjente i overkant av 600 000 i fjor. Også prinsessas formue er kraftig redusert og har gått fra 4,9 millioner i 2017 til 2 millioner i fjor.
Se og Hørs kongehusekspert, Anders Johan Stavseng, sier til Dagbladet at det kan virke som prinsessa har brukt betydelig mer enn hun har tjent.
- Det er kanskje også en av grunnene til at hun har sett seg nødt til å forsøke å selge landstedet Bloksberg på Hankø, sier han, og fortsetter:
- I forbindelse med at Bloksberg ble lagt ut for salg ble det også kjent at bankene hadde tatt pant i Lommedalen og Bloksberg for til sammen 25 millioner kroner.
Men det har vist seg at det ikke er bare bare å få solgt landstedet, som har ligget ute til 35 millioner kroner. Tidligere denne måneden ble det kjent at eiendommen er trukket fra markedet.
Når det gjelder kronprinsesse Mette-Marits eldste sønn, Marius Borg Høiby, som tidligere blant annet har bodd og jobbet i utlandet, viser tallene at skatteåret 2018 ikke var det beste for ham.
Borg Høiby flyttet til Los Angeles i begynnelsen av 2017 og ble boende i et halvt år. Samme høst ble han samboer med Juliane Snekkestad i London, forteller kongehuseksperten, og legger til at paret flyttet hjem til Norge i desember i fjor.
For to år siden hadde 22-åringen en formue på over 188 000 kroner, men for fjoråret står han bare oppført med 260 kroner. 22-åringen hadde heller ingen inntekt i fjor og skattet dermed ikke.
- Marius Borg Høiby er blitt nullskatteyter, og står bare oppført med 260 kroner i formue. Kronprinsesse Mette-Marits sønn jobbet imidlertid i London før magasinet han jobbet for ble nedlagt, og hans inntekt kan derfor være registrert der, forklarer Anders Johan Stavseng.
Kongehuseksperten trekker også fram at Borg Høiby og Snekkestad kjøpte seg bolig til flere millioner i Tønsberg tidligere i år.
Selv om kong Harald ikke er skattepliktig er storesøstera, prinsesse Astrid, fru Ferner, det. Ifølge Anders Johan Stavseng fikk prinsessa innvilget ærespenjson i 2002, noe hun får utbetalt gjennom Statens Pensjonskasse.
- Prinsesse Astrid ga avkall på tittelen kongelig høyhet og den årlige apanasjen da hun giftet seg med sin nå avdøde ektemann, Johan Martin Ferner, sier Stavseng.
Prinsesse Astrid står oppført med en formue på 35,8 millioner kroner, drøye to millioner mindre enn året før. 87-åringen tjente i overkant av 880 000 i fjor, så å si det samme som for to år siden.
-Formuen er trolig arv etter kong Olav, og har vært ganske stabil de siste åra. Prinsesse Astrid jobber titt og trutt for kongehuset. Under stortingsmiddagen var det hun og kong Harald som representerte, ettersom både Mette-Marit og Sonja var syke, forteller kongehuseksperten.
Prinsesse Märtha Louises eksmann, Ari Behn, legger også et forholdsvis godt år bak seg, selv om inntekten har sunket noe. I 2018 tjente han nemlig i overkant av 1,8 millioner kroner mot 2,1 millioner året før.
Ytterligere medlemmer av kongefamiliens likningstall er ikke tilgjengelige for offentligheten.
