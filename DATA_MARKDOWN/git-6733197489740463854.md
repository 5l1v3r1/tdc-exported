
# Kia šokuje konceptem Futuron. Některé jeho prvky dokonce zamíří do výroby

Published at: **2019-11-05T10:00:00+00:00**

Author: **Vladimír Kadera**

Original: [AutoRevue.cz](https://www.autorevue.cz/kia-sokuje-konceptem-futuron-nektere-jeho-prvky-dokonce-zamiri-do-vyroby)

Kia se v poslední době snaží designově trochu odvázat a docela se jí to i daří. Její koncept Futuron, který se představí na autosalonu CIIE v Šanghaji (od 10. listopadu), je ale pravověrný show car se všemi futuristickými prvky, které k tomu patří.
Elektrické SUV-kupé má pouze jeden pár dveří. Vzhledem k délce vozu 4850 milimetrů jsou opravdu enormní a táhnou se skoro přes celé auto. S velkými koly nacpanými do rohů karoserie se může Futuron pochlubit rozvorem tři metry. Z hlediska prostoru má elektrické ústrojí v podlaze opět nespornou výhodu.
To se samozřejmě odráží na bohatém vnitřním prostoru, který je opět vyplněný sci-fi tvary. Automobilka tvrdí, že přední sedadla poskytnou posádce stejný komfort jako sedadla v první třídě dopravních letadel. 
O pohonném ústrojí Kia v podstatě nic neprozradila. Tedy snad jen to, že je to čtyřkolka s elektrickým pohonem. Se spoustou senzorů pak umí i 4. level autonomní jízdy. Auto, které vidíte v galerii, se výrobní lince minimálně v příští dekádě zřejmě nepřiblíží.
Některé jeho prvky, jako prosvětlená přední maska, se ale určitě objeví mnohem dříve. Že Korejci koncepty prostě umí, jste se mohli již nejednou přesvědčit. Příkladem může být i podle pravítka narýsovaný Hyundai.
