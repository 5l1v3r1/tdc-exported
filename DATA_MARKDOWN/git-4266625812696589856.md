
# На Буковині викрили контрабанду майже 270 кілограмів бурштину

Published at: **2019-11-05T08:00:00+00:00**

Author: ****

Original: [ZIK.UA](https://zik.ua/news/2019/11/05/na_bukovyni_vykryly_kontrabandu_mayzhe_270_kilogramiv_burshtynu_1683763)


        У Чернівецькій області Служба безпеки України блокувала незаконне переправлення за кордон оптових партій «сонячного» каміння.
      
Про це повідомляє пресслужба відомства.
«За оперативною інформацією, учасники групи організували протиправне переміщення бурштину через державний кордон для продажу. Для транспортування товару поза пунктами пропуску вони використовували автомобілі підвищеної прохідності», – йдеться у повідомленні.
Зазначається, що правоохоронці попередили незаконні дії зловмисників та виявили поблизу держкордону майже 270 кілограмів бурштину, підготовленого до контрабандного переправлення.
Наразі тривають слідчо-оперативні дії для встановлення всіх обставин правопорушення та притягнення до відповідальності осіб, причетних до протиправної діяльності.
Нагадаємо, в Олевському районі Житомирської області викрито діяльність підприємства, що на майже 30 га землі сільськогосподарського призначення незаконно облаштувало кар’єр та видобувало бурштин.
