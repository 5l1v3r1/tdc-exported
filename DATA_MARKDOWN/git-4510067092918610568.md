
# Ambuteiaje în centrul Oradiei, după restricţionarea accesului în Parcul Traian dinspre Bulevardul Magheru (FOTO / VIDEO)

Published at: **2019-11-04T17:35:00+00:00**

Author: **Dan Simai**

Original: [Bihoreanul](https://www.ebihoreanul.ro/stiri/ultima-or-31-48/ambuteiaje-in-centrul-oradiei-dupa-restrictionarea-accesului-in-parcul-traian-dinspre-bulevardul-magheru-foto-video-152554.html)


        Închiderea accesului dinspre Bulevardul Magheru către Parcul Traian pentru lucrări la viitorul pasaj subteran s-a lăsat, luni, cu ambuteiaje pe majoritatea străzilor adiacente.
      

        Ambuteiaje în lanţ
      
Luni, în jurul orelor prânzului, coloana de maşini se întindea din Parcul Traian, pe lângă Palatul de Justiţie şi parcarea supraetajată, până în intersecţia străzilor Republicii cu Dunării.
Vârful de trafic s-a înregistrat între orele 12 şi 15, când părinţii au s-au dus să îşi scoată copiii de la şcolile din centrul Oradiei. "Se circulă bară la bară. Am făcut zece minute din faţa Tribunalului până în strada Republicii", a declarat un şofer.
O situaţia asemănătoare s-a înregistrat şi pe străzile Roman Ciorogariu, Libertăţii, Dunării şi Braşovului.
Începând de luni, circulația prin Parcul Traian a fost închisă până în primăvara anului viitor din Bulevardul Magheru până în fața Inspectoratului Județean de Poliție Bihor. Maşinile pot circula în Parcul Traian, chiar şi în zona Şcolii Oltea Doamna, însă numai până în dreptul IPJ Bihor.
Șoferii pot intra spre Parcul Traian pe strada George Enescu și pot ieși din centru prin spatele Palatului de Justiție și pe strada Libertății.

        Varianta Eminescu...
      
Pentru a un culoar în plus în zona centrală, municipalitatea a deschis, luni dimineaţă, după mai bine de doi ani de şantier, circulaţia pe strada Mihai Eminescu. "Măsura are ca scop fluidizarea circulaţiei în Parcul Traian, deoarece în zonă, din cauza lucrărilor la pasajul care trece pe sub bulevardul Magheru, sunt resctricţii de trafic", se menţionează într-un comunicat al Primăriei.
Angajaţii Construcţii Bihor execută sub trafic, la comanda municipalităţii, ultimele lucrări de modernizare a arterei, care se referă la montarea rigolelor de scurgere a apelor pluviale şi reparaţia trotuarelor.

        Pregătiri de dublu sens
      
Deşi municipalitatea anunţase că începând de luni va transforma în arteră cu dublu sens strada George Enescu, luni la prânz se circula încă doar dinspre Bulevardul Magheru către Baroul de Avocaţi.
Municipalitatea pregătea totuşi modificarea regimului străzii prin încercarea de desfiinţare a locurilor de parcare de pe partea dreaptă a străzii.
Poliţiştii locali au montat însemne cu semnificaţia "Parcarea interzisă" şi au întins benzi de delimitare a accesului între balize montate înspre carosabil.
Restricţiile de circulaţie din zona Parcului Traian sunt impuse de lucrările la viitorul pasaj subteran din Bulevardul Magheru şi vor fi urmate, din 15 noiembrie, şi de suspendarea circulaţiei tramvaielor în zonă.
În săptămânile viitoare constructorii vor trece la redimensionarea aducţiunii prin care Pârâul Paris subtraversează bulevardul pentru a face loc viitorului pasaj şi vor începe amplasarea celor 374 de piloţi foraţi care vor constitui structura de rezistenţă a construcţiei.
