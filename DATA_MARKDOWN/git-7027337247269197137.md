
# کشف 21 کیلوگرم شیشه از یک موتورسیکلت

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696249/%DA%A9%D8%B4%D9%81-21-%DA%A9%DB%8C%D9%84%D9%88%DA%AF%D8%B1%D9%85-%D8%B4%DB%8C%D8%B4%D9%87-%D8%A7%D8%B2-%DB%8C%DA%A9-%D9%85%D9%88%D8%AA%D9%88%D8%B1%D8%B3%DB%8C%DA%A9%D9%84%D8%AA)

فرمانده انتظامی دشت آزادگان از دستگیری یک قاچاقچی موادمخدر صنعتی و کشف ۲۱ کیلوگرم شیشه در این شهرستان خبر داد.
به گزارش ایسنا، سرهنگ سید قاسم موسوی اظهار کرد: در راستای اجرای طرح برخورد با قاچاقچیان مواد مخدر و سوداگران مرگ، ماموران کلانتری ۱۳ بخش بستان با تلاش اطلاعاتی، از فعالیت یک قاچاقچی موادمخدر صنعتی شیشه که از مرزهای شرقی وارد کشور شده بود، مطلع و دستگیری وی به صورت ویژه در دستور کار قرار گرفت.
وی افزود: ماموران پلیس پس از انجام اقدامات اطلاعاتی و مراقبتی شبانه‌روزی، سوداگر مرگ را حین جابه‌جایی مواد با موتورسیکلت شناسایی و در عملیات تعقیب و گریز دستگیر کردند.
فرمانده انتظامی دشت آزادگان تصریح کرد: در بازرسی از موتورسیکلت متهم، ۲۱ کیلوگرم مواد مخدر صنعتی از نوع شیشه کشف شد.
موسوی با بیان اینکه متهم به همراه موتورسیکلت توقیفی و مواد مخدر تحویل مرجع قضائی داده شد، بیان کرد: نیروی انتظامی با تلاش شبانه‌روزی با سوداگران مرگ و مخلان امنیت به شدت برخورد می‌کند و اجازه جولان به آن‌ها نخواهد داد.
