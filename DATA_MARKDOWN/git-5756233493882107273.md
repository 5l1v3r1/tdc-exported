
# سندرز خواستار بازگشت فوری آمریکا به برجام شد

Published at: **2019-11-05T23:44:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620131/%D8%B3%D9%86%D8%AF%D8%B1%D8%B2-%D8%AE%D9%88%D8%A7%D8%B3%D8%AA%D8%A7%D8%B1-%D8%A8%D8%A7%D8%B2%DA%AF%D8%B4%D8%AA-%D9%81%D9%88%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A8%D8%B1%D8%AC%D8%A7%D9%85-%D8%B4%D8%AF)


        سناتور دموکرات و داوطلب ریاست جمهوری آمریکا با انتقاد از دونالد ترامپ رئیس جمهوری آمریکا در "نقض بی پروای" برجام، خواستار بازگشت فوری به برجام شد.
      

        آفتاب‌‌نیوز :
      
برنی سندرز که از منتقدان جدی سیاست های داخلی و خارجی چهل و پنجمین رئیس جمهوری آمریکا است و در سال ۲۰۱۶ هم داوطلب ریاست جمهوری این کشور بود، روز سه شنبه پس از اظهارات حجت الاسلام و المسلمین حسن روحانی رئیس جمهوری اسلامی ایران درباره برداشتن گام چهارم کاهش تعهدات برجامی، این یادداشت توئیتری را نوشت.
وی تصمیم ایران برای از سرگیری فعالیت در فوردو را نگران کننده دانست و افزود: ما توافق نامه ای در دست داشتیم که برنامه هسته ای ایران را محدود می کرد که ترامپ بی پروا آن را نقض کرد.
این داوطلب سوسیال دموکرات برای ریاست جمهوری آمریکا تاکید کرد باید فوری به برجام بپیوندیم و در مورد سایر مسائل منطقه‌ای با ایران صحبت کنیم.
دونالد ترامپ در هجدهم اردیبهشت ۱۳۹۷ در اقدامی یکجانبه از توافق بین المللی هسته ای موسوم به برجام خارج شد و دستور داد تحریم هایی که پیش از این به موجب این توافق، تعلیق شده بودند، بار دیگر علیه مردم ایران اعمال شوند.
جمهوری اسلامی ایران و بقیه طرف های این توافق بر لزوم پایبندی و اجرای برجام تاکید کردند اما با گذشت یکسال از اعمال تحریم‌های یکجانبه، اروپا نتوانست گام قابل ملاحظه‌ای در تحقق تعهدات خود بردارد. از این رو ایران تصمیم گرفت بر اساس ماده ۳۶ برجام، برخی از تعهدات خود را به صورت برگشت پذیر در صورت اجرای تعهدات اروپایی، کاهش دهد.
به گزارش ایرنا، ۱۹ اردیبهشت‌ماه امسال، نخستین گام جمهوری اسلامی ایران در قالب افزایش میزان تولید اورانیوم در سطح ۳.۶۷ درصد کلید خورد . براین اساس تهران اعلام کرد که به محدودیت‌های برجام در زمینه میزان ذخایر اورانیوم ۳.۶۷ درصد و ۱۳۰ تن آب سنگین پایبند نخواهد بود.
تهران در این زمینه مهلت ۶۰ روزه داده بود که در صورت برآورده نشدن مطالبات ایران و تداوم بی‌توجهی طرف‌های برجام به تعهدات‌شان، بویژه در تسهیل فروش نفت و انتقال مالی، گام‌های بعدی را برمی‌دارد.
برهمین اساس، به دنبال پایبند نبودن گروه ۱+۴ به تعهداتشان و برآورده نشدن مطالبات تهران در این توافق، گام دوم کاهش تعهدات خود در توافق هسته‌ای از ۱۶ تیرماه اجرایی شد. براساس این برنامه‌، ایران دیگر محدودیت سطح غنی‌سازی تا سقف ۳.۶۷ را رعایت نخواهد کرد و این میزان به ۴.۵ درصد افزایش یافت.
همان زمان جمهوری اسلامی ایران با تاکید بر ادامه کاهش تعهدات برجامی خود تاکید کرد که این گام‌ها در چهارچوب برجام و طبق بندهای ۲۶ و ۳۶ این توافق است؛‌ ضمن آنکه این اقدامات در کاهش تعهدات هسته‌ای برگشت‌پذیر است و هر گاه شرکای اروپایی اقدام به اجرای تعهدات خود در برجام کرده و منافع ایران در توافق هسته‌ای تأمین شود تهران نیز به سرعت می‌تواند کاهش تعهدات خود را متوقف کند.
گام سوم را رئیس جمهوری اسلامی ایران ۱۳ شهریورماه بعد از پایان جلسه سران قوا اعلام کرد و گفت، از ۱۵ شهریور این مرحله کلید می‌خورد. وی تاکید کرد، هر آنچه کشور در زمینه تحقیق و توسعه فناوری هسته‌ای نیاز دارد، سازمان انرژی اتمی اقدام کند.
روحانی افزود:‌ اقدام‌های ایران در چارچوب مقررات آژانس خواهد بود، البته مهلت ۶۰ روزه دیگری پیش روی اروپاست، هر زمان به تعهدات خود برگردند ما نیز به تعهدات برجامی بر می‌گردیم.
درباره جزئیات گام سوم کاهش تعهدات برجامی «بهروز کمالوندی» سخنگوی سازمان انرژی اتمی، ۱۶ شهریورماه در نشست خبری گفت: قرار بود از ابتدای سال یازدهم برجام، گازدهی ماشین آی.آر۶ (IR۶) انجام شود که ما آن را در گام سوم شروع کردیم.
پایان دادن به پشتیبانی از سعودی در جنگ یمن
سندرز همچنین در یادداشت دیگری به توئیت دونالد ترامپ درباره توافق سعودی، امارات با دولت مستعفی یمن واکنش نشان داد و گفت: اگر ترامپ در مورد راه حل برای درگیری های وحشتناک در یمن جدی بود، قطعنامه "قدرت‌های جنگ" ما را امضا می کرد تا به قانون تبدیل شود و به پشتیبانی غیرقانونی نظامی از سعودی‌ها پایان می‌داد.
وی یادآور شد: در عوض، او این قطعنامه را وتو کرد. هزاران کودک یمنی در زیر تماشای او جان باخته‌اند.
