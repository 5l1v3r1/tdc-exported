
# Piese auto uzate și părți componente ale aparatelor electrocasnice, care urmau să fie introduse ilegal în țară, reținute

Published at: **2019-11-06T07:48:48+00:00**

Author: **Jurnal.md**

Original: [Jurnal.md](http://jurnal.md/ro/news/839dbc80dc47b885/piese-auto-uzate-si-parti-componente-ale-aparatelor-electrocasnice-care-urmau-sa-fie-introduse-ilegal-in-tara-retinute.html?utm_source=RSS&utm_medium=RSS&utm_campaign=RSS)


        Două tentative de introducere ilegală în țară a pieselor auto uzate și a mai multor părți componente pentru aparate electrocasnice, nedeclarate și fără acte de proveniență, au fost deconspirate.
      
În primul caz, vameșii de la Leușeni, în baza analizei de risc, au redirecționat  spre scanare un autocar de pe ruta internațională Chișinău-Timișoara (România). 
Imaginile generate au relevat prezența unor obiecte suspecte în aripile din față ale mijlocului de transport, motiv pentru care a fost dispusă efectuarea unui control detaliat al acestuia.
Ca urmare, în spațiile indicate, funcționarii vamali au depistat un lot de piese auto second hand pentru autoturisme de marca Dacia, pentru care șoferul autocarului, un conațional în vârstă de 32 de ani, nu a putut prezenta niciun act confirmativ.
Cel de-al doilea caz a fost semnalat de vameșii de la Bălți, ca rezultat al analizei informațiilor conținute în declarația vamală depusă de un agent economic, care transporta electrocasnice uzate și a selectării acesteia pe culoarul roșu de vămuire.
Astfel, întregul lot de marfă a fost supus unor verificări minuțioase, iar, ca urmare, au fost depistate 190 de părți componente pentru frigidere și mașini de spălat rufe, bunuri ce nu au fost indicate în documentele prezentate organului vamal.
Loturile de mărfuri au fost ridicate și transmise subdiviziunilor specializate ale Serviciului Vamal în vederea elucidării tuturor circumstanțelor și sancționării persoanelor implicate, conform legislației în vigoare.
