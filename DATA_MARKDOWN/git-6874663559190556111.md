
# גוגל רוכשת את חברת המחשוב הלביש פיטביט ב-2.1 מיליארד דולר

Published at: **2019-11-01T00:00:00+00:00**

Author: **רפאל קאהאן**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3772866,00.html)

אחרי דיווח על מו''מ בין גוגל לפיטביט, הודיעה היום (ו') האחרונה ששתי החברות הגיעו להסכם רכישה. גוגל תשלם 7.35 דולרים למניה מה שמשקף לפיטביט שווי שוק של כ-2.1 מיליארד דולר, מעל השווי שנקבע אמש עם סגירת המסחר, 1.8 מיליארד דולר.
המהלך של גוגל נועד לספק לה דריסת רגל בשוק המחשוב הלביש, בו אפל שולטת כמעט ללא עוררין.
עד כה כל ניסיונותיה של גוגל לחדור לשוק דרך שותפות הייצור שלה נכשלו. מערכת ההפעלה שהשיקה, Wear OS שהיא גרסה של אנדרואיד מותאמת למוצרי מחשוב לביש אמנם מאוד פופולרית בקרב יצרניות שעונים חכמים, אך לא אומצה בידי סמסונג, וואווי או פיטביט עצמה. אלה העדיפו לפתח גרסאות מותאמות של מערכות הפעלה קנייניות שלהן במקום להשתמש במערכת של גוגל. מכיוון שכך, לגוגל אין מניעה לחדור לשוק בעצמה ולפתח שעון חכם אותו תוכל להעמיד כאלטרנטיבה לאפל ווטש. היא גם תאפשר לה להרחיב את אסטרטגיית "מחשוב האווירה" אותה היא מפתחת בשנתיים האחרונות. בעוד היא כבר מציעה מוצרי אינטרנט הדברים שמשתלבים בסביבה הביתית, המשרדית וכן בדרכים עם סמארטפוני הפיקסל, נותר לה גם להשתחל ללבוש היומיומי שלנו - מהלך בו היא תשלב את הידע והטכנולוגיה של פיטביט. במקביל גוגל גם שואפת להשביח את אסטרטגיית הבריאות הדיגיטלית שלה. היא כבר רמזה על כך במהלך אירוע החומרה שערכה לפני כשבועיים. כעת עם הרכישה של פיטביט היא תוכל להיכנס לתחום בצורה יותר יעילה ועם מעטפת חומרה שתשלים את היצע הסמארטפונים, מוצרי הסטרימינג, המחשוב, הרמקולים החכמים ומוצרי הבית החכם שלה.
