
# Битката за София: Фандъкова благодари за подкрепата, Манолова ще иска касиране на вота

Published at: **2019-11-04T17:01:00+00:00**

Author: **btvnovinite.bg**

Original: [bTV Новините](https://btvnovinite.bg/mestnite2019/bitkata-za-sofija-fandakova-blagodari-za-podkrepata-manolova-shte-iska-kasirane-na-vota.html)

Битката за София на местните избори беше изключително оспорвана. Йорданка Фандъкова поема към четвъртия си кметски мандат след победа над Мая Манолова на балотажа.
Фандъкова надделя с 209 хил. гласа. срещу 189 хил. за Манолова, според данните от протоколите от Общинската избирателна комисия.
Досегашният кмет обеща да работи, но и да отговори на очакването за промяна. До месец тя ще предложи и Проект на бюджет за общината. Йорданка Фандъкова благодари на десните и обяви, че ще разговаря с тях по конкретни сфери от управлението на столицата.
„Радвам се, че разумните и работещи предложения надделяха над популизма. Имаше много популизъм в тази кампания. Не съм си променила вижданията за разлика от други кандидати, които си променят ценностите и посоката си спрямо обстоятелствата”, заяви снощи Йорданка Фандъкова.
От щаба на Манолова обявиха, че ще поискат касиране на вота вчера заради купуване на гласове. 
Вчера председателят на инициативния комитет, който я издигна – Никола Вапцаров, не беше допуснат в ОИК в зала „Арена Армеец” и поиска касиране на изборите.
„На балотажа беше даден важен политически знак, че хора с различни политически убеждения  пуснаха мост помежду си - да преборят едноличната власт. Не изгаряйте този мост, той ще ви трябват в битката с едноличната власт”, коментира Манолова.
До края на седмицата щабът на Манолова ще поиска официално касиране на вота заради сигнали за купуване на гласове, публикуване на резултати преди края на изборния ден и манипулиране на протоколи.
Според тях секциите в ромските квартали са обърнали резултата.
„И именно ромските секции обръщат вота разликата е 3-4 пъти.  Поне 8 протокола хората се подписват на тя”, заяви Войслав Тодоров от щаба на Манолова.
От ГЕРБ отрекоха твърденията за манипулираните протоколи. 
„Купува този, който губи и това е първото. В София купеният вот не може да обръща резултати и да предопределя резултати. Г-жа Манолова е удвоила своя резултата в кварталите „Факултета”, „Христо Ботев” и „Филиповци”, каза Малина Едрева, общински съветник от ГЕРБ.
Разликата между фандъкова и Манолова е равна на процента избиратели, които са гласували с „Не подкрепям никого”. Според полититолога Георги Киряков те са гласували само за районен кмет.
„Хората няма как да бъдат принудени. Не знам защо се повдига този въпрос. Активните хора, които отиват да гласуват изразяват по този начин мнението си. Има голям мажоритарен елемент и при мажоритарния вот победителят взима всичко”, допълни Киряков.
По данни на ЦИК разликата между двете кандидатки за кмет на София е 20 хил. гласа, 
Кандидатите на коалицията ГЕРБ-СДС победиха на балотажа в 11 столични района. „Демократична България” спечели в 8, БСП ще има кмет само в район „Изгрев”, а в три района победиха независими кандидати.
