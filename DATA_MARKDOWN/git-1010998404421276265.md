
# 375 дни по-късно: Ботев спечели като гост

Published at: **2019-11-06T14:55:00+00:00**

Author: ****

Original: [bTV Новините](https://btvnovinite.bg/sport/375-dni-po-kasno-botev-specheli-kato-gost.html)

"Ботев" Пловдив сложи край на тежката си серия от мачове без победа като гост. "Канарчетата" се наложиха над "Дунав" Русе с 2:1 и записаха първи успех извън дома от 375 дни насам.  За последно те победиха като гост "Ботев" във Враца на 27 октомври 2018 година с 1:0.
Също така това бе първи успех за "жълто-черните" в първенството от 24 август, когато в мач от седмия кръг се наложиха с 2:1 над "Витоша".
Бразилецът Фернандо Виана се разписа на два пъти за пловдивчани, а за домакините точен бе Ахмед Ахмедов от дузпа в края на срещата.
"Ботев" завърши мача с човек по-малко след директен червен картон на Джонатан Перейра.
Гостите поведоха в резултата в 13-ата минута с първия си точен удар. Фернандо Виана вкара във втори пореден мач след завръщането си в тима. С голям принос за гола бе Александър Тонев, който центрира добре в наказателното поле, а бразилският нападател се разписа на празна врата.
"Канарчетата" удвоиха в 49-ата минута, като отново Тонев асистира на Виана.
В 85-ата минута "Дунав" получи правото да изпълни 11-метров наказателен удар за нарушение на Перейра срещу Кавалканте. Играчът на "Ботев" бе изгонен, а Ахмедов реализира за крайното 1:2.
Така "Ботев" Пловдив събра 13 точки и зае 10-ото място в Първа лига. "Дунав" има същия актив, но е на 12-а позиция.
