
# El Salvador ve Venezuela diplomatlarını karşılıklı sınır dışı ediyor

Published at: **2019-11-04T08:10:56+00:00**

Author: **Gizem Sade**

Original: [euronews](https://tr.euronews.com/2019/11/04/el-salvador-ve-venezuela-diplomatlarini-karsilikli-sinir-disi-ediyor)

El Salvador ve Venezuela, elçiliklerini karşılıklı olarak sınır dışı etme kararı aldı. El Salvador'un Venezuela'daki hükümetin meşruiyetini tanımadığını açıklamasının ardından Venezuela, El Salvador Devlet Başkanı Nayip Bukele'yi "ABD dış politikasının piyonu rolünde" olmakla suçladı.
Orta Amerika ülkesi El Salvador'un, Venezuelalı diplomatların 48 saat içinde ülkeyi terk etmesini istediğini açıklamasının ardından, Venezuela da 2 gün içinde El Salvadorlu diplomatların ülkeden çıkmasını talep etti.
El Salvador hükümetinin yaptığı açıklamada, Venezuelalı diplomatların 48 saat içinde ülkeyi terk etmesinin istendiği belirtilerek, Venezuela'da özgür ortamda yeni seçim yapılana kadar, kendini geçici devlet başkanı ilan eden muhalif Ulusal Meclis (AN) Başkanı Juan Guaido'nun devlet başkanı olarak tanınacağı bildirildi.
Söz konusu kararın, El Salvador Devlet Başkanı Nayib Bukele'nin, "Venezuela Devlet Başkanı Nicolas Maduro hükümetinin meşruiyetini tanımadığına" ilişkin görüşüyle aynı doğrultuda olduğunun hatırlatıldığı açıklamada, Venezuela'da devam eden insani krizden ancak özgür seçimle çıkılabileceği ifade edildi.
Venezuela cephesinden yapılan açıklamada ise El Salvadorlu diplomatların başkent Karakas'ı 2 gün içinde terk etmelerinin istendiği belirtilerek, El Salvador Devlet Başkanı Bukele, "ABD dış politikasının piyonu rolünde" olmakla suçlandı.
Öte yandan, ABD'nin San Salvador Büyükelçisi Ronald Johnson, El Salvador'un kararını tebrik ederek, Venezuela krizinde doğru tarafta yer alındığını ifade etti.
El Salvador'da Filistin kökenli Nayib Bukele, haziranda düzenlenen devlet başkanlığı seçimini büyük farkla kazanarak ülkenin ilk Filistin kökenli devlet başkanı olmuştu.
Ek kaynaklar • AA
