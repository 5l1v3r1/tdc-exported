
# Ботев (Пд) взе първо гостуване от 375 дни насам

Published at: **2019-11-06T16:41:00+00:00**

Author: **Sportlive.bg**

Original: [SPORT LIVE](https://www.sportlive.bg/bgfootball/botevpd/botev-(pd)-vze-pyrvo-gostuvane-ot-375-dni-nasam-1403626.html)

Ботев (Пловдив) победи Дунав в Русе с 2:1 в двубой от 15-ия кръг в efbet Лига. В герои за "канарчетата" се превърнаха Александър Тонев и Фернандо Виана, които взаимодействаха и за двата гола.
Първо, в 13-ата минута юношата на ЦСКА пусна отличен пас по земя, който елиминира вратаря и за Виана остана да насочи топката към вратата. В началото на второто полувреме "жълто-черните" организираха страхотна атака, която отново бе завършена от бразилеца. В края на мача Джонатан получи червен картон и Ахмед Ахмедов реализира от дузпа почетното попадение за "драконите".
Така Ботев прекъсна негативната си поредица от 7 мача без победа, която датираше от 24 август. Успехът е и първи под ръководството на Ферарио Спасов, който дебютира със загуба от Лудогорец, а после отборът му завърши наравно с Арда Кърджали. Любопитното е, че Ботев спечели първа победа като гост в първенството след цели 375 дни. За последно бе победен Ботев във Враца с 1:0 на 27 октомври 2018.
