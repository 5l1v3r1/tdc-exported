
# Slovenská hokejová reprezentácia začala s prípravou na Nemecký pohár

Published at: **2019-11-04T17:35:03+00:00**

Author: **Webnoviny**

Original: [Denník politika](http://dennikpolitika.sk/archiv/88674)

4.11.2019 (Webnoviny.sk) – Slovenská hokejová reprezentácia v pondelok popoludní začala so spoločnou prípravou na prvú tohtosezónnu turnajovú previerku, ktorou bude boj o Nemecký pohár v Krefelde. Zverenci trénera Craiga Ramsayho od štvrtka do nedele nastúpia postupne proti Švajčiarom, olympijskému výberu Ruska a domácim Nemcom.
Kouč Ramsay s prezidentom Slovenského zväzu ľadového hokeja (SZĽH) Miroslavom Šatanom, ktorý zastáva taktiež pozíciu generálneho manažéra národného tímu, museli pristúpiť k siedmim zmenám v pôvodnej nominácii.
Pozvánku pre zdravotné problémy nemohli prijať brankár Patrik Rybár, obrancovia Vojtech Zeleňák, Mário Grman a útočníci Marcel Haščák, Michal Chovan, Adam Lapšanský a Dávid Šoltés. Ich miesta v národnom výbere zaujmú Denis Godla, Martin Bodák, Martin Chovan, Peter Šišovský, Peter Zuzin, Samuel Buček a Matúš Sukeľ.
„Som rád, že som dostal pozvánku do národného tímu. Viem, že v nominácii nastali vynútené viaceré zmeny. Teší ma, že si ma tréneri všimli. Spočiatku som sa v novom prostredí oťukával, ale postupne som začal hrávať viac a je to lepšie,“ povedal novinárom 20-ročný obranca Bodák, ktorý je kmeňovým hráčom českých Víktovíc. Okrem ôsmich štartov za extraligový tím si však pripísal aj šesť duelov v druhej najvyššej súťaži za Porubu.
Na pondelkovom zraze chýbal spomedzi nominovaných iba útočník Adam Liška, keďže jeho Severstaľ Čerepovec hostí v pondelňajšom dueli Kontinentálnej hokejovej ligy hráčov Ak Bars Kazaň. K tímu sa pripojí v najkratšom možnom čase. Zatiaľ čo mladého krídelníka čaká do Bratislavy dlhá cesta, obranca Slovana Martin Štajnoch nemusel vybočiť z denného stereotypu.
„Je to len prvý medzinárodný turnaj v sezóne, účasť na ňom ešte nič nezaručuje a už vôbec nepredurčuje, kto má akú šancu dostať sa na majstrovstvá sveta. Ešte sme veľmi ďaleko. Na druhej strane, vždy vítam možnosť zahrať si na medzinárodnej scéne. Musíme pôsobiť súdržne, aby sa nám hralo jednoduchšie. Verím, že utvoríme partiu, ktorá v Nemecku obstojí a vráti sa s dobrými výsledkami,“ povedal skúsený bek pre oficiálny web SZĽH.
V nominácii figuruje dovedna 23 hráčov – dvaja brankári, ôsmi obrancovia a trinásti útočníci. V tíme je 9 legionárov z Česka, po jednom zo Švédska, Fínska a Ruska. Zostávajúcich 11 hokejistov pôsobí v najvyššej slovenskej súťaži. Slováci absolvujú na zraze v Bratislave dve tréningové jednotky a v stredu sa presunú do Krefeldu.
Na podujatí v Nemecku budú trénerovi Ramsaymu pomáhať v pozícii asistentov Ján Pardavý z Trenčína a Andrej Podkonický zo Zvolena. „Minuloročný Nemecký pohár bola výborná skúsenosť. Keď mi zavolal Miro Šatan a spýtal sa, či by som naň šiel aj teraz, povedal som jednoznačné áno. Potešilo ma, že Craig si na mňa spomenul a opäť ma prizval na pomoc. Dostal som ďalšiu príležitosť stráviť týždeň v reprezentácii a spolu s Andrejom Podkonickým nasať atmosféru na najvyššej úrovni,“ uviedol Pardavý pre hockeyslovakia.sk.
Brankári: Andrej Košarišťan (HC Košice), Denis Godla (Rytíři Kladno/ČR)
Obrancovia: Marek Ďaloga (Sparta Praha/ČR), Peter Čerešňák (HC Plzeň/ČR), Patrik Koch (HC Košice), Mislav Rosandič (Hradec Králové/ČR), Martin Štajnoch (HC Slovan Bratislava), Peter Trška, Martin Bodák (obaja Vítkovice/ČR), Martin Chovan (HC 07 WPC Koliba Detva)
Útočníci: Marek Hrivík (Leksand IF/Švéd.), Dávid Gríger (Karlove Vary/ČR), Andrej Kollár, Samuel Buček (obaja HK Nitra), Filip Krivošík (HPK Hämmenlinna/Fín.), Andrej Kudrna, Matúš Sukeľ (obaja Sparta Praha/ČR), Adam Liška (Severstaľ Čerepovec/Rus.), Mário Lunter (HC ’05 iClinic Banská Bystrica), Jakub Sukeľ (MHk 32 Liptovský Mikuláš), Tomáš Zigo (HC Slovan Bratislava), Peter Šišovský, Peter Zuzin (obaja HC 07 WPC Koliba Detva)
Krefeld
štvrtok 7. novembra: Slovensko – Švajčiarsko (16.15), Nemecko – Rusko olympionici (19.45)sobota 9. novembra: Nemecko – Švajčiarsko (13.00), Rusko olympionici – Slovensko (16.30)nedeľa 10. novembra: Švajčiarsko – Rusko olympionici (11.00), Nemecko – Slovensko (14.30)
