
# Справа щодо закупівлі неякісних бронежилетів: ДБР повідомило про підозру п'яти топ-чиновникам Міноборони

Published at: **2019-11-05T17:26:00+00:00**

Author: ****

Original: [ZIK.UA](https://zik.ua/news/2019/11/05/sprava_shchodo_zakupivli_neyakisnyh_bronezhyletiv_dbr_povidomylo_pro_pidozru_1684307)


        Державне бюро розслідувань повідомило про підозру п'яти топ-чиновникам Міністерства оборони України в закупівлі неякісних бронежилетів «Корсар».
      
Про це на брифінгу повідомив директор ДБР Роман Труба, повідомляє 112.ua.
За словами директора ДБР, повідомлено про підозру начальнику головного управління Міноборони, заступникам управління та начальникам відділів.
Встановлено, що Міноборони закупило 20 тисяч бронежилетів, вартістю 176 млн гривень, однак 7 тисяч бронежилетів виявилися бракованими.
Загальна вартість збитків становить 61 млн гривень.
Труба повідомив, що в дощових умовах ці бронежилети прострілюються.
«Корсар М3» – бронежилет, який розроблений і виготовляється українською компанією НВО «ТЕМП-3000». Був розроблений в 2002 році для українських миротворців. Перші зразки пройшли випробування в умовах бойових дій в Іраку, Лівані і на Балканах.
Після початку війни на сході України різко зріс попит на ці засоби захисту. Так, якщо за період 2011-2013 років для ЗСУ було виготовлено всього 150 зразків, то вже в травні 2014 року виробник отримав замовлення на 24 тис. бронежилетів.
Також нагадаємо, що САП завершила розслідування щодо особи, яка відмовилась свідчити у справі одеського «Краяну».
