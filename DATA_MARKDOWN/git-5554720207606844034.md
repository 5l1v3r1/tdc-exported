
# JJP ने पार्टी विरोधी गतिविधियों के लिए छह सदस्यों को निष्कासित किया, 3 ने लड़ा था हरियाणा विधानसभा का चुनाव

Published at: **2019-11-02T16:57:50+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/jjp-expels-six-members-for-anti-party-activities/271217/)

जननायक जनता पार्टी (जजपा) ने कथित तौर पर पार्टी विरोधी गतिविधियों में शामिल होने और अनुशासनहीनता के लिए अपने छह सदस्यों को शनिवार को निष्कासित कर दिया। निष्कासित किए गए इन सदस्यों में से तीन ने हाल में हरियाणा विधानसभा चुनाव लड़ा था।
समाचार एजेंसी पीटीआई की रिपोर्ट के मुताबिक, जजपा की एक विज्ञप्ति के अनुसार शशि बाला, सुरेश वर्मा, बदरुद्दीन, बलदेव, तुही राम भारद्वाज और गुरपाल माजरा को निष्कासित कर दिया गया है। इसमें कहा गया है कि इन सदस्यों को छह वर्ष के लिए पार्टी की प्राथमिक सदस्यता से भी निलंबित कर दिया गया है।
जजपा की राज्य इकाई के अध्यक्ष निशान सिंह ने कहा कि इन लोगों ने विधानसभा चुनावों के दौरान पार्टी के खिलाफ काम किया।
गौरतलब है कि जजपा ने हरियाणा विधानसभा चुनाव में 10 सीटों पर जीत दर्ज की है और राज्य में सरकार बनाने के लिए भाजपा के साथ गठबंधन किया। जजपा नेता दुष्यंत चौटाला राज्य के उपमुख्यमंत्री हैं।
