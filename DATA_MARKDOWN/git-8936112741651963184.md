
# 52 kilogramy narkotyków w bagażniku. Olimpijka skazana na długą odsiadkę

Published at: **2019-11-04T20:32:00+00:00**

Author: ****

Original: [TVN24](https://eurosport.tvn24.pl/lekkoatletyka,128/madiea-ghafoor-holenderska-lekkoatletka-skazana-na-osiem-i-pol-roku-wiezienia-za-przemyt-i-handel-narkotykami,982918.html)

27-latka, która w brazylijskich igrzyskach trzy lata temu rywalizowała w sztafecie 4x400 m, wpadła w czerwcu podczas rutynowej kontroli drogowej na granicy niemiecko-holenderskiej w miejscowości Elten. W bagażniku jej auta zabezpieczono 50 kg ekstazy w tabletkach, dwa kg metamfetaminy oraz prawie 12 tys. euro w gotówce.
Łączna wartość narkotyków została oszacowana na dwa miliony funtów.
Wyrok w jej sprawie zapadł w poniedziałek w niemieckim mieście Kleve. Zawodniczka nie przyznała się do winy i zadeklarowała, że zamierza odwołać się od decyzji sądu. Jak stwierdziła, była przekonana, że przewozi środki dopingujące, a nie ekstazy i metamfetaminę. Nie zdradziła, w jaki sposób weszła w posiadanie narkotyków. "Jesteśmy oszołomieni wyrokiem. Holenderski Związek Lekkiej Atletyki odcina się od działań Ghafoor. Federacja potępia wszelkie użycie i handel narkotykami" - napisano w oświadczeniu holenderskiej federacji lekkoatletycznej.
Autor: pqv/TG / Źródło: eurosport.pl, bbc.com
