
# امامت حضرت مهدی(عج) هدف آفرینش است

Published at: **2019-11-07T11:17:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545402.html/%D8%A7%D9%85%D8%A7%D9%85%D8%AA-%D8%AD%D8%B6%D8%B1%D8%AA-%D9%85%D9%87%D8%AF%DB%8C-%D8%B9%D8%AC--%D9%87%D8%AF%D9%81-%D8%A2%D9%81%D8%B1%DB%8C%D9%86%D8%B4-%D8%A7%D8%B3%D8%AA)

وجود مبارک حضرت بقیه الله (عج) که موجب سعادت بشر است، از اهداف والای آفرینش پروردگار عالم است.
به گزارش شبکه اطلاع رسانی راه دانا به نقل از عصر همدان؛ یکی از مشکلات مهم جوامع بشری نوع جهانبینی آنهاست؛ دین مبین اسلام بعنوان کاملترین ادیان الهی و رسول گرامی اسلام بعنوان خاتم النبیین قطعا آنچه را که لازمه تکامل انسانهاست به ارمغان آورده اند.
کلام آسمانی(ربناماخلقت هذاباطلا ) بارزترین سند این مدعاست که خداوند سبحان جهان خلقت را بیهوده خلق نکرده است ، حال سوال اینجاست آیا آفریدگار متعال هدف غایی را برای خودش می خواهد، او که بی نیاز مطلق است(الله الصمد).
بنابراین هدف خداوند بجز عالیترین مخلوق خود چه چیز می تواند باشد، همانکه در آفرینش آن خطاب به خود حضرتش(احسن الخالقین) خطاب کرد، بلی انسان ، واین انسان باید به کمال برسد تا مقام خلیفه الهی برازنده او گردد.
خداوند حکیم برای به کمال رساندن بشر برنامه دارد و هیچگاه او رابه حال خود رهانکرده است،(الیوم اکملت و لکم دینکم.....) ادامه ولایت خداوند بر انسانهاست اما افسوس که واقعه تلخ سقیفه بنی ساعده راه ضلالت و گمراهی را پیش پای مسلمانان نهاد و نتیجه آن شهادت امام اول شیعیان و ده فرزند آن لنگر آسمان و زمین شد.
اما مشیّت الهی برآن واقع شده است که(وَ نُرِیدُ أَنْ نَمُنَّ عَلَی الَّذِینَ اسْتُضْعِفُوا فِی الْأَرْضِ وَ نَجْعَلَهُمْ أَئِمَّه وَ نَجْعَلَهُمُ الْوارِثِینَ) این آیه بشارتی است بر تمامی آزادی خواهان جهان و تمامی کسانیکه دل در گرو حضرت مهدی(عج) دارند و بنا به اخبار تمامی ادیان الهی او خواهد آمد و زمین را پر از عدل و داد خواهد نمود آنگاه که پر از جور و ستم شده باشد.
و خداوند اینگونه لذت انسان بودن را در این جهان به بندگان خود خواهد چشاند و دنیا با قدوم عبدصالح خدا به کمال خواهد رسید.
(لولاک لماخلقت الافلاک) نیز پیام آسمانی به رسول گرامی اسلام است که گویای همین واقعیت است چرا که اگر وجود نازنین پیامبر اکرم نبود وجود مبارک حضرت فاطمه زهرا سلام الله و ذریه ایشان تا حضرت ولی عصر(عج) نبودند ، بنابر این به صراحت می توان گفت و نتیجه گرفت که وجود مبارک حضرت بقیه الله الاعظم روحی و ارواح العالمین لتراب مقدمهم فداء که موجب سعادت بشر است، از اهداف والای آفرینش پروردگار عالم است.
صمد مرادی مهر
انتهای پیام/
