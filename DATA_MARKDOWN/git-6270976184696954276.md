
# Під час обстрілу бойовиками біля Новотошківського довелося евакуювати школярів, – штаб

Published at: **2019-11-04T18:45:29+00:00**

Author: **Богдан Петришин**

Original: [Рубрика](https://rubryka.com/2019/11/04/pid-chas-obstrilu-bojovykamy-bilya-novotoshkivskogo-dovelosya-evakuyuvaty-shkolyariv-shtab/)


        
          У понеділок, 4 листопада, російсько-окупаційні війська 16 разів порушили режим тиші. Для обстрілів вони застосовували заборонену Мінськими домовленостями артилерію калібру 122 мм, міномети калібру 82 та 120 мм, озброєння БМП, гранатомети, великокаліберні кулемети та іншу стрілецьку зброю.
        
      
Про це повідомляє пресцентр штабу ООС.
Шість разів бойовики відкривали вогонь по позиціях українських військ у районі відповідальності оперативно-тактичного угруповання “Північ”. Двічі вони стріляли біля Троїцького, а також гатили неподалік Новолуганського, хутора Вільного, Кримського та у районі Новотошківського. При чому біля останнього окупанти застосували весь спектр озброєння, починаючи зі стрілецької зброї до мінометів різних калібрів та артилерії калібру 122 мм.
“На час потужного обстрілу наших позицій російськими окупантами у районі Новотошківського дітей, які перебували у школі, було евакуйовано до бомбосховища. Жертв серед цивільного населення немає! Після закінчення обстрілу навчання продовжилося”, – повідомили у штабі.
У районі відповідальності оперативно-тактичного угруповання “Схід” противник здійснив 10 обстрілів позицій Об’єднаних сил. Чотири рази вороги вели вогонь біля Водяного, два рази – поблизу Мар’їнки, а також стріляли біля Красногорівки, Пищевика, Старогнатівки і Гнутового.
Захисники України під час обстрілів не постраждали.
