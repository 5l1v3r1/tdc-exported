
# Предсрочно: Хамилтън отново е световен шампион във Формула 1

Published at: **2019-11-03T23:00:00+00:00**

Author: ****

Original: [bTV Новините](https://btvnovinite.bg/sport/predsrochno-hamiltan-otnovo-e-svetoven-shampion-vav-formula-1.html)

Люис Хамилтън е новият стар шампион във Формула 1! Британският пилот на "Мерцедес" си осигури титлата два кръга преди края на сезона, завършвайки втори в Гран При на САЩ. Първи в Остин финишира съотборникът на Хамилтън - Валтери Ботас.
Хамилтън бе близо до триумф и днес, но Ботас успя да го изпревари три обиколки преди края. Двамата имаха различни стратегии, като Люис спря в бокса само веднъж.
Шестата световна титла на Хамилтън означава, че той е на една от рекорда на легендата Михаел Шумахер, постигнат през 2004 г. Британецът вече е втори в тази класация, задминавайки Хуан Мануел Фанджо, стъпвал на върха във Формула 1 пет пъти.
За Хамилтън титлата е пета в последните шест години. Неговата доминация бе прекъсната за кратко през 2016 г., когато световен шампион стана Нико Розберг.
