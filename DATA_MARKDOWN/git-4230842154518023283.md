
# Європейська бізнес асоціація просить президента не підписувати законопроект №1049

Published at: **2019-11-05T09:01:52+00:00**

Author: ****

Original: [ФАКТИ](https://fakty.com.ua/ua/ukraine/20191105-yevropejska-biznes-asotsiatsiya-prosyt-prezydenta-ne-pidpysuvaty-zakonoproekt-1049/)

Представники Європейської бізнес асоціації написали відкритий лист Володимиру Зеленському та голові Верховної Ради щодо законопроекту №1049.
Європейська бізнес асоціація звернулася із відкритим листом до президента України та голови Верховної Ради України із проханням не підписувати законопроект №1049.
В Асоціації запропонували повернути законопроект на доопрацювання з метою вилучення з його тексту положення щодо розподілу торговельної націнки на тютюнові вироби як таке, що було внесено із явним порушення Регламенту Верховної Ради України.
3 жовтня 2019 року окремими депутатами-членами Комітету Верховної Ради з фінансів, податкової і митної політики у законопроект №1049 щодо запровадження єдиного рахунку для сплати податків і зборів було внесено поправку №8, яка абсолютно не пов’язана із темою законопроекту і пропонує встановити фіксовану маржу для оптової і роздрібної торгівлі тютюновими виробами.
Вже наступного дня законопроект було ухвалено в другому читанні і в цілому.
В Асоціації заявили, що були неприємно вражені проявом такої практики, коли важливі для цілої галузі регуляторні зміни ухвалюються нашвидкуруч без попереднього детального обговорення з представниками галузі та маскуються шляхом внесення їх до законопроектів із абсолютно інших питань.
Реальним автором та ініціатором цієї поправки є заступник голови Комітету Верховної Ради з фінансів, податкової і митної політики Андрій Холодов, який контролює велику мережу роздрібного продажу тютюнових виробів Т-Кіоск.

        Читайте: 
        У Раді з’явився законопроект про скасування війського збору
      
Додатковий сумарний прибуток подібних структур за рахунок цієї поправки і переплати споживачів оцінюється у 15 млрд грн на рік.
23 жовтня відбулась зустріч прем’єр-міністра України Олексія Гончарука із представниками тютюнової індустрії, під час якої прем’єр-міністр виступив проти поправки №8 до законопроекту №1049 щодо встановлення розподілу торговельної націнки на сигарети.
Але станом на 4 листопада скандальна поправка до законопроекту №1049 так і не скасована.
Нагадаємо, у EBA розкритикували різке зростання податкового тиску на окремі галузі, скасування принципу особистої відповідальності податкових інспекторів, ускладнення доступу бізнесу до кредитів.
