
# Адвокатка Дудки і Бессарабова два тижні не знає їх місцеперебування

Published at: **2019-11-04T13:22:00+00:00**

Author: ****

Original: [DT.ua](https://dt.ua/UKRAINE/advokatka-dudki-i-bessarabova-dva-tizhni-ne-znaye-yih-misceperebuvannya-328406_.html)

Адвокат засуджених судом РФ у "справі українських диверсантів" Володимира Дудки і Олексія Бессарабова вже два тижні не знає їх місцеперебування, передає "Крим.Реалії". За словами Оксани Железняк, українців могли етапувати з Москви в анексований Крим.
"Мені достовірно невідомо (куди їх етапували – ред.), але те, що мені відомо: їх етапують назад у Крим і в останній точці, в якій мені відомо, що вони були – це Армавір (Краснодарський край Росії – ред.)", – повідомила Железняк.
Адвокат додала, що не знає причини, через яку Дудку і Бессарабова, можливо, етапують на анексований півострів. Железняк пояснила, що офіційної відповіді з цього приводу їй ніхто не дав. Щодо стану українців, адвокат зазначила, що їй "важко сказати", тому що "підзахисних бачила давно".
23 жовтня стало відомо, що Дудку і Бессарабова етапували з московського СІЗО "Матроська тиша" в іншу установу. Син Володимира Дудки Ілля Каверніков тоді теж припустив, що українців вивезли в анексований Крим.
Раніше Верховний суд РФ залишив без змін вирок Дудці і Бессарабову, які отримали по 14 років колонії суворого режиму у так званій "справі українських диверсантів". Водночас адвокатка Оксана Железняк після засідання суду зазначила, що мешканці Севастополя включені у список на обмін ув'язненими між Росією і Україною.
Володимира Дудку, Олексія Бессарабова, а також Дмитра Штиблікова ФСБ затримала в листопаді 2016 року, як учасників так званої у РФ "диверсійно-терористичної групи головного управління розвідки Міноборони України".
Штибліков і Бессарабов до 2014 року працювали військовими експертами в центрі "Номос". Вони також неодноразово виступали експертами й у тижневику "Дзеркало тижня. Україна" ("Флотське мито", "Росія перевищила допустиму присутність своєї морської піхоти в Криму"). Дудка – капітан 2-го рангу запасу, у минулому – капітан корабля радіоелектронної розвідки.
У СБУ наголосили на тому, що затримані в Криму українці не є ані співробітниками, ані контактерами з боку спецслужби.
У листопаді 2017 року Штиблікова засудили до п'яти років колонії суворого режиму та штрафу у 200 тисяч рублів.
У квітні підконтрольний Кремлю "суд" засудив Володимира Дудку й Олексія Бессарабова до 14 років позбавлення волі в колонії суворого режиму. Окрім того, "суд" зобов'язав Дудку виплатити 350 тисяч рублів штрафу, Бессарабова - 300 тисяч рублів.
