
# بعیدی‌نژاد: کاهش تعهدات برجامی تحت نظارت آژانس خواهد بود

Published at: **2019-11-05T13:23:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620028/%D8%A8%D8%B9%DB%8C%D8%AF%DB%8C%E2%80%8C%D9%86%DA%98%D8%A7%D8%AF-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%AA%D8%AD%D8%AA-%D9%86%D8%B8%D8%A7%D8%B1%D8%AA-%D8%A2%DA%98%D8%A7%D9%86%D8%B3-%D8%AE%D9%88%D8%A7%D9%87%D8%AF-%D8%A8%D9%88%D8%AF)


        سفیر کشورمان در لندن با اشاره به اعلام آغاز گام چهارم کاهش تعهدات برجامی ایران تاکید کرد که این اقدامات در صورت پایبندی سایر طرف‌ها به این توافق، قابل بازگشت خواهد بود.
      

        آفتاب‌‌نیوز :
      
حمید بعیدی‌نژاد سفیر جمهوی اسلامی ایران در انگلیس در حساب کاربری خود در توئیتر نوشت: ایران در چهارمین گام خود در راستای کاهش اجرای تعهداتش (در برجام) گازدهی به سانتریفیوژها در تاسیسات فردو را آغاز می‌کند.
وی در ادامه نوشت: این اقدام تحت نظارت آژانس بین‌المللی انرژی اتمی انجام خواهد شد و در صورتی‌که دیگر طرف‌ها تصمیم به اجرای تعهداتشان ذیل توافق هسته‌ای بگیرند، قابل بازگشت خواهد بود.
جمهوری اسلامی ایران پس از گذشت یک سال از نقض برجام توسط آمریکا و خروج یک‌جانبه این کشور از توافق که به بازگرداندن تحریم‌ها علیه تهران منجر شد و همچنین بد عهدی طرف‌های اروپایی در عمل به تعهداتشان اعلام کرد که طبق متن این توافق، اجرای برخی تعهداتش را کاهش خواهد داد، مگر اینکه اروپا برای حفظ برجام اقدامی موثر و عملی انجام دهد.
حجت‌الاسلام حسن روحانی امروز (سه‌شنبه) با اعلام آغاز گام چهارم کاهش تعهدات برجامی ایران و با اشاره به اقدامات ایران برای کاهش تعهدات برجامی خود اظهار کرد: من امروز به سازمان انرژی اتمی می‌گویم که از فردا گام چهارم کاهش تعهدات برجامی را بردارند. البته پیشاپیش به ۱+۴ اعلام می‌کنم که فعالیت ما با نظارت آژانس انرژی اتمی خواهد بود. گام چهارم ما مانند سه گام دیگر قابل بازگشت است و اگر آن‌ها به تعهدات خود در اول ژانویه ۲۰۱۷ بازگردند ما هم به این تاریخ برمی‌گردیم.
وی ادامه داد: طبق برجام ۱۰۴۴ سانتریفیوژ در فردو داریم که قرار بود آن‌ها بچرخند اما به آن‌ها گاز تزریق نکنیم اما از فردا گازدهی را در فردو آغاز می‌کنیم. ما حساسیت‌های طرف مقابل را می‌دانیم و همچنین می‌دانیم که ممکن است آن‌ها سروصدا کنند اما هر وقت آن‌ها به تعهدات خود عمل کردند این گام ما قابل بازگشت خواهد بود.
روحانی با بیان اینکه ما در عین حال به تمام مذاکرات پشت پرده متعهد هستیم، خاطر نشان کرد: ما مذاکرات را ادامه می‌دهیم. البته چون در هفته‌های اخیر به توافق نرسیدیم گام چهارم را برمی‌داریم اما در دو ماه آینده به مذاکرات ادامه می‌دهیم و اگر همه تحریم‌ها برداشته شد و ما توانستیم نفت را بفروشیم و از سود بانک‌های خود استفاده کنیم ما هم به شرایط گذشته بازمی‌گردیم. من معتقدم ما راه درستی انتخاب کردیم و دنیا باید بداند که ملت ایران هم مقاوم است و هم اهل مذاکره.
