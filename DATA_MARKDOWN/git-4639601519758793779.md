
# Τι συμβαίνει με τους χρονομισθωτές του Πόρτο Καρράς

Published at: **2019-11-05T12:54:32+00:00**

Author: **Κώτσης Βασίλης**

Original: [Το Βήμα Online](https://www.tovima.gr/2019/11/05/finance/ti-symvainei-me-tous-xronomisthotes-tou-porto-karras/)

Μια δικαστική περιπέτεια 19 ετών που καταδεικνύει με τον καλύτερο τρόπο τις παθογένειες των ελληνικών δικαστηρίων και την καθυστέρηση στην απονομή της δικαιοσύνης ήρθε στην επικαιρότητα με αφορμή μια ανακοίνωση της εισηγμένης Τεχνικής Ολυμπιακής.
Όπως ενημέρωσε η εταιρεία, με την υπ΄αριθμόν 5468/2019 απόφαση του Μονομελούς Εφετείου Αθηνών έγινε δεκτή έφεση 233 χρονομισθωτών κατά της εγγονής εταιρείας «ΠΟΡΤΟ ΚΑΡΡΑΣ Α.Ε.», εξαφανίσθηκε η πρωτόδικη υπέρ της «ΠΟΡΤΟ ΚΑΡΡΑΣ Α.Ε.» απόφαση και επιδικάσθηκε υπέρ των χρονομισθωτών ποσό συνολικά ανερχόμενο σε 2.894.975,17 ευρώ νομιμοτόκως από την επίδοση της αγωγής.

        Διαβάστε ακόμη : Αυτοκίνητα - Έρχονται τα πάνω – κάτω στον κλάδο
      
Στην ίδια ανακοίνωση η εταιρεία επισημαίνει ότι επί του αυτού θέματος έχουν ήδη εκδοθεί υπέρ της «ΠΟΡΤΟ ΚΑΡΡΑΣ Α.Ε.» τέσσερις άλλες εφετειακές αποφάσεις με αντίδικους άλλους χρονομισθωτές και τονίζει πως ενόψει των ανωτέρω, το ζήτημα θα κριθεί τελικά ενώπιον του ανωτάτου δικαστηρίου.
Η συγκεκριμένη υπόθεση αφορά στις προσπάθειες των περίπου 2.500 χρονομισθωτών του Village Inn στο Πόρτο Καρράς οι οποίοι διεκδικούν αποζημιώσεις για έξωση στην οποία υποχρεώθηκαν από το συγκρότημα το 2000.
Οι συγκεκριμένοι Ελληνες και αλλοδαποί πολίτες είχαν χρονομισθώσει από τον προηγούμενο ιδιοκτήτη το 1990 δωμάτια στο Village Inn για 50 χρόνια (για μια εβδομάδα διακοπών κάθε καλοκαίρι) προκαταβάλλοντας το ποσό.
Η συμφωνία τηρήθηκε και από τη Εθνική Τράπεζα όταν πέρασε στον έλεγχό της το συγκρότημα λόγω χρεών. Όταν όμως πωλήθηκε το συγκρότημα στην Ολυμπιακή Τεχνική, η διοίκηση Στέγγου δεν αναγνώρισε τις μισθώσεις υποστηρίζοντας ότι δεν περιλαμβάνονται στο ενεργητικό.
Εκτοτε έγιναν πολλά δικαστήρια με τελευταίο αυτό του Μονομελούς Εφετείου στο οποίο είχε αναπεμπεί η υπόθεση από τον Αρειο Πάγο. Σημειώνεται πως από τους 2.500 χρονομισθωτές οι 1.700 δεν άντεξαν την αναμονή και τα έξοδα και έχουν εγκαταλείψει τις προσπάθειες δικαίωσης. Οι υπόλοιποι συνεχίζουν και αξιώνουν αποζημιώσεις έως το ποσό των 20 εκατ. ευρώ.

        Η Σακίρα στην Κύπρο σε καμαρούλα μια σταλιά
      
