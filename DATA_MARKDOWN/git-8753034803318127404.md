
# Tjente millioner på krim i fjor

Published at: **2019-11-05T17:32:51+00:00**

Author: **Caroline Enge**

Original: [Aftenbladet](https://www.aftenbladet.no/kultur/i/nalOom/flere-av-stordalens-krimforfattere-tjener-millioner)

Krimbøker selger, og det gjenspeiles i forfatternes inntekter. Blant de mestselgende forfatterne i fjor, tjente som vanlig Jo Nesbø aller mest med nesten 42 millioner kroner. Flere av bestselgerne doblet inntektene sine fra året før (se oversikten lenger ned).
– Det store flertallet av forfattere sliter med å selge bøker nok til å kunne leve av det. Man er som regel avhengig av andre jobber eller stipender. Det er derfor et privilegium å kunne selge godt, sier krimforfatter Tom Egeland.
Egeland er blant dem som meldte overgang til det nyoppstartede Capitana forlag i fjor. Den rene satsingen på krim og spenning har vist seg lønnsom, både for forlagseiere og forfattere.
Capitana-forfatter Jørgen Jæger tjente 2,9 millioner kroner i 2018.
– Capitana er progressive og tør å tenke nytt. I stedet for å gi ut veldig mye, gjør de mye med de få bøkene de satser på, sier Jæger.
Jonas Forsang og Magnus Rønningen startet Fym forlag i 2015 som ble til Capitana i 2018 da Petter Stordalen gikk inn med 20 millioner kroner. Ifølge skattelistene tjente Forsang 2,1 millioner kroner i 2018, men understreker at de ennå ikke har tatt ut utbytte fra Capitana. Imidlertid har han tjent penger på bøkene om Petter Northug og Gunnhild Stordalen, som er utgitt på søsterforlaget Pilar (også eid av Strawberry publishing).
– Jeg elsker å få jobbe med så mange interessante mennesker som er i bokbransjen. Vi har troen på at behovet for historier bare blir større og større, sier Forsang.
Capitana har tilsammen åtte norske forfattere. Blant dem er medeier i Capitana Jørn Lier Horst, som også har to bøker på bestselgerlisten for 2018. Han endte med en inntekt på 22,3 millioner kroner i fjor, mer enn dobbelt så mye som i 2017.
Blant de andre Capitana-forfatterne som tjente mer enn millionen i fjor, er Jørgen Jæger (2,9 millioner), Thomas Enger (1,1 million), Knut Nærum (1,1 million) og Tom Egeland (2,8 millioner).
Medianinntekten blant forfattere er bare 120.000 kroner i Norge. Men for dem som ender på bestselgerlistene, ser ligningen ganske annerledes ut. Blant de mestselgende norske forfatterne i fjor, har flere av dem doblet inntekten fra året før. Blant dem er Maja Lunde, som tjente 10,9 millioner kroner i 2018.
Lars Mytting, som også er populær i utlandet, tjente 3,5 millioner kroner i fjor. Det er en økning på 2,7 millioner fra året før.
Krimdronning Unni Lindell har også økt inntekten med en million, til 2, 1 millioner kroner i 2018.
Til tross for at enkelte forfattere tjener store summer på bøkene, har forlagsbransjen slitt de siste årene. Både Cappelen Damm og Aschehoug gikk med store underskudd i fjor.
Skattelistene viser at Cappelen Damms konsernsjef Tom Harald Jenssen gikk ned nesten 700.000 kroner i inntekt og tjente 4,4 millioner i 2018. Aschehougs Mads Nygaard tjente på sin side 2,8 millioner kroner, omtrent det samme som året før.
Blant de store norske forlagshusene gikk Gyldendal og Vigmostad & Bjørke med overskudd. Forlegger Arno Vigmostad økte ifølge skattetallene sin inntekt med to millioner til hele 10,2 millioner kroner i 2018.
