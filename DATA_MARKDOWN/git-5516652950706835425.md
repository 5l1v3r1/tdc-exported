
# Ν. Σαντορινιός: «Η Κυβέρνηση πρέπει να διαχειριστεί με σοβαρότητα το προσφυγικό στα νησιά»

Published at: **2019-11-05T14:35:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425191/n-santorinios-h-kybernhsh-prepei-na-diaxeiristei-me-sobarothta-to-prosfygiko-sta-nhsia)


        Σε δήλωσή του για το προσφυγικό ζήτημα ο βουλευτής Δωδεκανήσου του ΣΥΡΙΖΑ κ. Νεκτάριος Σαντορινιός αναφέρει τα εξής:
      
Τα νησιά μας, όλα τα τελευταία χρόνια, μπροστά στο προσφυγικό ζήτημα έχουν επιδείξει αμέριστο ήθος και ανθρωπιά, δίνοντας μαθήματα αλληλεγγύης, όχι μόνο στην υπόλοιπη Ελλάδα αλλά και σε όλη την Ευρώπη.
Όταν το 2015 πρόσφυγες και μετανάστες έφταναν στις ακτές των νησιών του Αιγαίου, πρώτοι οι κάτοικοί τους ήταν αυτοί που συνέδραμαν στην προστασία και στη φροντίδα των ανθρώπων εκείνων που μέσα από τις επικίνδυνες θάλασσες, αναζήτησαν έναν ασφαλή τόπο για να ζήσουν. Η Κυβέρνηση του ΣΥΡΙΖΑ, σε κάθε βήμα της κορύφωσης της κρίσης του προσφυγικού αναγνώρισε και αναγνωρίζει την συμβολή των νησιωτών στην αντιμετώπισή του.
Δυστυχώς η ΝΔ, αυτή που προεκλογικά είχε χρησιμοποιήσει το μεγάλο και πολυεπίπεδο ζήτημα του προσφυγικού για να κάνει φτηνή αντιπολίτευση, με λαϊκιστική, ξενοφοβική και ρατσιστική ρητορική, σήμερα, από θέση ευθύνης πια, αδυνατεί όχι μόνο να διαχειριστεί το θέμα, αλλά και να δείξει τον απαιτούμενο σεβασμό προς τα νησιά και τους νησιώτες.
Ενώ μέχρι φέτος τον Ιούλιο, σε Κω και Λέρο, βρίσκονταν περίπου 2.500 άτομα, αυτή τη στιγμή, στα δυο νησιά καταγράφονται πάνω από 7.500, αριθμός που ξεπερνά τις δυνατότητες των δομών, και η απουσία κυβερνητικών πολιτικών για την αποσυμφόρηση στην ενδοχώρα, κάνει την κατάσταση ακόμη πιο έκρυθμη.
Είναι καιρός η ΝΔ να ανέλθει στις απαιτήσεις των συνθηκών και να λάβει πρωτοβουλίες για την εκτόνωση της υπερσυγκέντρωσης πληθυσμού προσφύγων και μεταναστών στα νησιά. Είναι όμως επίσης καιρός, ο κ. Μητσοτάκης να μαζέψει τις φωνές αλά Όρμπαν μέσα στην παράταξή του και στο Υπουργικό του Συμβούλιο, που ζητάνε κλειστού τύπου κέντρα στα νησιά, και να αποδείξει ότι πράγματι σέβεται τους διεθνείς κανόνες και τα ανθρώπινα δικαιώματα, αν θέλει να λέγεται άνθρωπος και αν θέλει να είναι πραγματικός Ευρωπαίος, έτσι όπως τουλάχιστον ευαγγελίζεται.
