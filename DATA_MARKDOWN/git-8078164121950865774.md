
# Ban Ki-Moon alla corte di Alberto II, e «lievita» il quartiere sull’acqua

Published at: **2019-11-06T22:00:00+00:00**

Author: **Enrica Roddolo**

Original: [Corriere della Sera](https://www.corriere.it/esteri/19_novembre_07/ban-ki-moon-corte-alberto-ii-lievita-quartiere-sull-acqua-930d5180-0178-11ea-bfaf-9602a8f3f6c1.shtml)

Come sarà la Montecarlo del futuro, del 2025? Per capirlo è il caso di guardare al largo del mare che lambisce il quartiere del Larvotto nel Principato, sul confine con l’Italia. In questi giorni si sta iniziando a radunare sabbia e terreno sulle fondamenta gettate nel corso dell’ultimo anno. Inizia insomma a «lievitare» il terrapieno della sesta estensione in mare, un’avventura anche italiana: Renzo Piano firmerà il quartiere sull’acqua, come l’estensione a Fontvieille negli anni ‘60 fu affidata al polo franco-italiano Sadim. «Ha la sensibilità mediterranea per la luce, ci siamo visti più volte — come ha detto al Corriere Alberto II —. Un progetto per rispondere a esigenze abitative di una popolazione che cresce, e ampliare lo spazio espositivo al Grimaldi Forum».
La nuova penisola galleggiante avrà «le più elevate certificazioni ambientali, anche in termini di waste management: oltre ai pannelli solari, un sistema di pompe di calore marine (il principio della Thalassothermie, ndr.) che adottiamo già da anni in alcune case sul lungomare... e anche il Rocher ora è riscaldato con olio di colza. Poi sulla penisola ci sarà un parco verde per incoraggiare la gente a camminare. Non solo, creeremo un’unica passeggiata dall’Hotel Fairmont al Porto, alleviando i problemi di traffico. Anche del nuovo lungomare se ne occuperà Piano».
Proprio oggi il principe Alberto ha accolto nel Principato i protagonisti 2019 delle Grandes Médailles Prince Albert I assegnate ogni anno ai grandi attori internazionali che si sono spesi nel nome della scienza e soprattutto della salvaguardia dell’oceano. Un po’ i «Nobel» di Montecarlo, nel segno - come insegna la storia del Principato — della vocazione per la tutela marina e sottomarina. E il protagonista della cerimonia che si ispira alla legacy dell’avo dell’attuale sovrano, il «principe Navigatore» Alberto I, è stato Ban-Ki-Moon l’ex segretario generale delle Nazioni Unite che molto ha lavorato con il suo indirizzo per una maggiore attenzione internazionale verso il tema della sostenibilità nei mari. In passato il riconoscimento era andato a Cousteau oltreché a Leonardo di Caprio.
