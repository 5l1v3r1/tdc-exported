
# آخرین خبر از پرونده هفت‌سنگان

Published at: **2019-11-02T09:19:00+00:00**

Author: ****

Original: [جامعه خبری تحلیلی الف](https://www.alef.ir/news/3980811026.html)

رئیس کمیسیون اصل نود گفت: در حال حاضر، پرونده‌ای برای مجموعۀ تصرفات غیرمجاز و تجاوز به منابع طبیعی و اراضی ملی تشکیل شده و در دستور کار مجلس قرار دارد و پیش‌بینی می شود که نتیجۀ بررسی کمیسیون در صحن علنی مجلس طی هفتۀ جاری قرائت شود.
فارس نوشت: موضوع پروندۀ پیچیدۀ هفت‌سنگان موضوع تازه‌ای در قزوین نیست و این موضوع به موضوعی چالشی در استان و حتی کشور تبدیل شده است.
پروندۀ هفت‌سنگان قزوین از سال‌های گذشته همواره به‌عنوان تیتر مهم رسانه‌ها و دغدغۀ فعالان رسانه‌ای، اجتماعی و سیاسی استان و مطالبهٔ جدی مردم بوده است.
بعد از واگذاری پروندۀ هفت‌سنگان به حوزه قضایی خارج از استان قزوین، داوود محمدی رئیس کمیسیون اصل نود مجلس شورای اسلامی از رسیدگی به‌موضوع در این کمیسیون خبر داده و عنوان کرده بود: از نظر کمیسیون اصل نود، وقوع تخلف در هفت‌سنگان قطعی است و گزارش‌ها نیز از سوی این کمیسیون به نهادهای قضایی و نظارتی مربوطه ارجاع شده است.
وی همچنین از قرائت نتیجۀ بررسی کمیسیون در صحن علنی مجلس خبر داده بود، حال امروز دوماه از این موضوع و مصاحبۀ رئیس کمیسیون اصل نود در مجلس شورای اسلامی می‌گذرد.
رئیس کمیسیون اصل نود در مجلس شورای اسلامی توضیحاتی را در این خصوص عنوان کرد.
داود محمدی در گفتوگو با فارس اظهار کرد: در حال حاضر، پرونده‌ای برای مجموعۀ تصرفات غیرمجاز و تجاوز به منابع طبیعی و اراضی ملی تشکیل شده و در دستور کار مجلس قرار دارد و پیش‌بینی می‌شود که نتیجۀ بررسی کمیسیون در صحن علنی مجلس طی هفتۀ جاری قرائت شود.
