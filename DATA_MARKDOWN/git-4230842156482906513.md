
# Справа Moonwalk — що вб’є піратський бізнес

Published at: **2019-11-01T14:38:56+00:00**

Author: ****

Original: [ФАКТИ](https://fakty.com.ua/ua/lifestyle/20191101-sprava-moonwalk-shho-vb-ye-piratskyj-biznes/)

Антипіратські асоціації Європи та Америки об’єдналися та перекрили кисень багатьом російськомовним піратським сайтам.
Нещодавно прихильники нелегально розміщеного контенту в інтернеті зіткнулися з проблемою: вони не змогли подивитись відео на своїх піратських сайтах. І на сусідніх також.  
А тих, хто стоїть за кермом цього бізнесу, сколихнула новина: ліквідували піратський відеоплеєр Moonwalk CDN (Content Delivery Network), який був одним з найбільших провайдерів російськомовного відеоконтенту. 

        Читайте: 
        Чому не працює онлайн-плеєр Moonwalk
      
Спецоперація закриття Moonwalk була проведена 18 жовтня 2019 року трьома міжнародними антипіратськими організаціями BREIN (Нідерландський фонд захисту авторських прав), ACE (Альянс креативності та розваг) і MPAA (Американська асоціація кінокомпаній). Це був удар по технічній інфраструктурі сервісу, внаслідок чого система, яка нелегально зберігала 28 258 фільмів та 14 549 телесеріалів (за даними Group-IB) припинила свою роботу назавжди.
Сервіс Moonwalk зараховують до масштабних світових мереж, що зберігають та доставляють контент (Content Delivery Network — CDN). Система запрацювала у 2013 році і стала знахідкою для піратів, тому що вирішувала одразу багато питань, з якими вони стикалися раніше. Піратам більше не треба було хвилюватися за якість і швидкість трансляції контенту, про закриття доменів та DoS-атаки (відмови в обслуговуванні). 
Крім того, користувачі відеоплеєру отримували по $0,6 за тисячу переглядів. Монетизація відбувалася завдяки рекламі, яка йшла в комплекті з краденими фільмами. 
Не дивно, що цей сервіс забезпечував контентом близько 80% російськомовних стрімінгових порталів, серед яких і найпопулярніші в українському інтернеті KinoGo, HDrezka, BasKino та ГідОнлайн.  
Ще на початку 2019 року Group-IB висловила своє занепокоєння тим, що CDN-провайдери стрімко розвиваються і  збільшують свою аудиторію. Про Moonwalk вперше заговорили в лютому 2019, тоді спеціалісти Group-IB Anti-Piracy зазначили, що на піку своєї активності Moonwalk зібрав 42 807 фільмів і мав приблизно 400 млн відвідувачів на місяць. Вартість щомісячного утримання такої CDN-інфраструктури складала близько $100 тис.
Минулого місяця силами трьох організацій ера Moonwalk закінчилася. 
Інтернет бізнес влаштований так, що хоча користувачі серверів — власники піратських сайтів — можуть знаходитися в одній країні, самі сервери часто перебувають за її межами. У випадку Moonwalk сайти організовувались російськими “підприємцями”, а сервери знаходилися в Нідерландах. Тому нідерландська антипіратська асоціація BREIN активізувала свої зусилля та спільно з американськими організаціями ACE (Альянс креативності та розваг) і MPAA (Американська асоціація кінокомпаній) провела спецоперацію. 
Підтвердженням цих слів стала хвиля технічних розладів на інших піратських сервісах з CDN — HDGO і Kodik, які спочатку втратили частину контенту, а 23 жовтня останній CDN з великої трійки перестав функціонувати. Проте все ще існують близько 10 подібних піратських мереж, які забезпечують відеоконтентом країни колишнього Радянського Союзу. 
За оцінками Group-IB, у 2019 році ринок російськомовного інтернет-піратства вперше за 5 років не просто припинив зростати, а впав на 27%. Серед факторів впливу називають закриття Moonwalk, а також HDGO і Kodik, які забезпечували контентом до 90% російськомовних піратських онлайн-кінотеатрів. 
Проте в Україні на це впливає кінцевий користувач. Дослідження, проведене компанію Gemius для антипіратської Ініціативи Чисте небо 2019 року, показало, що 31% українців готові платити за легальний контент, і це на 18% більше порівняно з минулим роком. 
Відкритим залишається питання, куди перейдуть прихильники вище перерахованих піратських сайтів, де замість кіно тепер висять повідомленням про аварію в датацентрі. 
Директор  платформи інтерактивного телебачення Divan.TV Аркадій Канюка вказав, що на їхньому сервісі не було суттєвого збільшення активності, однак вони помітили підвищену конверсію користувачів, які зареєструвалися для отримання пробного періоду підписки.
– Шанс, що користувачі піратських сайтів перейдуть на легальні платформи є, але це станеться з часом, не одразу. Лише після того, як піратські ресурси будуть закривати та погіршувати їм умови існування, – зазначає Іван Шестаков.
Завдяки антипіратським ініціативам, як українським, так і міжнародним, боротьба з піратами триває. Виконавчий віце-президент і керівник відділу глобального захисту контенту в MPAA Ян Ван Воорн підкреслив, що міжнародна співпраця має вирішальне значення у цьому процесі сьогодні.
Піратські сайти продовжать закривати, умови ведення цього бізнесу погрішуватимуться, і тоді інтернет-глядач поступово переходитиме на комфортний легальний перегляд. Але поки що більшість споживачів краденого продовжать шукати “малини”. 
Раніше Факти ICTV писали, що з 1 листопада запрацював стрімінговий сервіс Apple TV+. Він доступний у 107 країнах світу, зокрема і в Україні.
