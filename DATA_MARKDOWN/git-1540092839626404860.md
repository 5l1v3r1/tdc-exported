
# Αυτές είναι οι εννέα περιοχές της Αττικής που κινδυνεύουν περισσότερο από πλημμύρες

Published at: ****

Author: ****

Original: [CNN.gr](https://www.cnn.gr/news/ellada/story/196036/aytes-einai-oi-ennea-perioxes-tis-attikis-poy-kindyneyoyn-perissotero-apo-plimmyres)

Newsroom, CNN Greece 23:15 , 02 November 2019
Σύμφωνα με την εφημερίδα «Καθημερινή», πρόκειται για παράκτιες περιοχές Σαρωνίδας – Αναβύσσου – Παλαιάς Φώκαιας, η χαμηλή ζώνη Λουτρακίου, η περιοχή των Μεσογείων, η χαμηλή ζώνη Μεγάρων – Νέας Περάμου, η χαμηλή ζώνη Ασπροπύργου – Ελευσίνας, η χαμηλή ζώνη της τεχνητής λίμνης Μαραθώνα, η παράκτια πεδινή περιοχή Μαραθώνα – Νέας Μάκρης, η λεκάνη του Κηφισού και οι παράκτιες περιοχές Βάρης – Αγίας Μαρίνας Κορωπίου.
Όπως αναφέρει μελέτη του ΕΚΠΑ, τα 3/4 των πλημμυρών συμβαίνουν τους μήνες από τον Σεπτέμβριο έως τον Νοέμβριο (και με μικρότερη συχνότητα έως τον Ιανουάριο).
Ειδικότερα, στα Μεσόγεια, το 55,7% της περιοχής χαρακτηρίζεται από υψηλό κίνδυνο πλημμύρας, με πιο ευαίσθητη την περιοχή βορείως των Καλυβίων Θορικού. Σε πλημμύρα 100ετίας (πλημμύρα που συμβαίνει μια φορά στα 100 χρόνια), η μελέτη εκτιμά ότι θα επηρεαστεί και η περιοχή δυτικά της Βραυρώνας, καθώς και το νότιο κομμάτι του λιμένα Μαρκοπούλου.
Πιο επικίνδυνα σε περίπτωση πλημμύρας είναι το ρέμα του Αγίου Γεωργίου, από το ύψος του Ιπποδρόμου στο Μαρκόπουλο έως τη συμβολή του με το ρέμα Ερασίνου, ο κύριος κλάδος του ρέματος Ερασίνου, το Μεγάλο Ρέμα στο τμήμα που δεν είναι διευθετημένο μέχρι τη συμβολή με το ρέμα Κρυονερίου και το ρέμα της Ραφήνας, μέχρι τη συμβολή με το ρέμα Αγίας Παρασκευής.
Στη ζώνη Ασπροπύργου – Ελευσίνας, το ρέμα Γιαννούλας εκτιμάται ότι μπορεί να δημιουργήσει προβλήματα στο κομμάτι από τον Ασπρόπυργο «δεδομένου ότι η κοίτη μειώνεται και σχεδόν εξαφανίζεται», ενώ το ρέμα Αγίας Αικατερίνης υπό ακραίες συνθήκες μπορεί να οδηγήσει σε πλημμύρα το παραλιακό κομμάτι. Σε πλημμύρα 50ετίας, οι πιο ευάλωτες περιοχές είναι οι οικισμοί Μάνδρας και Ελευσίνας, καθώς και η περιοχή ανατολικά της Μαγούλας και του Ασπροπύργου.
Στη ζώνη Μεγάρων – Νέας Περάμου, σε πλημμύρα 50ετίας επηρεάζεται η περιοχή των οικισμών Μεγάρων, Λάκκας Καλογήρου και Βλυχάδας, ενώ πολύ υψηλός θεωρείται ο κίνδυνος σε τμήματα των δύο πρώτων οικισμών.
Στην περιοχή Μαραθώνα (χαμηλή ζώνη λεκάνης τεχνητής λίμνης) το 49,8% της περιοχής χαρακτηρίζεται από πολύ υψηλή τρωτότητα. Ο κίνδυνος πλημμύρας είναι υψηλός στην περιοχή των οικισμών Καπανδριτίου, Αφιδνών και Κρυονερίου, ενώ πολύ υψηλός κίνδυνος εντοπίζεται νότια του οικισμού Κοσμοθέα και σε περιοχή της Κηφισιάς.
Στην πεδινή περιοχή Μαραθώνα – Νέας Μάκρης, στο ενδεχόμενο πλημμύρας 100ετίας, όμως, υψηλότερο κίνδυνο έχει ο οικισμός του Αγίου Παντελεήμονα, η περιοχή δυτικά του οικισμού Μαραθώνα και τμήματα της Νέας Μάκρης.
Στη λεκάνη του Κηφισού, σε μια πλημμύρα 50ετίας εκτιμάται ότι μπορεί να κατακλυστεί μια ζώνη 13,6 τ. χλμ. Το 61,1% της περιοχής που εξετάστηκε, εκτιμάται ότι αντιμετωπίζει υψηλό κίνδυνο τρωτότητας.
Μέσα στις επόμενες ημέρες κάθε περιφερειάρχης και κάθε δήμαρχος της χώρας θα λάβει ένα χάρτη της «επικράτειάς» του, όπου θα απεικονίζονται με ευκρίνεια οι περιοχές που κινδυνεύουν περισσότερο από πλημμύρες, εφόσον φυσικά υπάρξουν τα ανάλογα καιρικά φαινόμενα.
Οι συγκεκριμένοι χάρτες, οι οποίοι περιέχουν επίσης τις περιοχές που έχουν κηρυχθεί σε κατάσταση έκτακτης ανάγκης την τελευταία τετραετία, αποτελούν μια «προσφορά» της Γενικής Γραμματείας Πολιτικής Προστασίας προς την τοπική αυτοδιοίκηση Α΄ και Β΄ βαθμού έτσι ώστε, ενόψει χειμώνα και έντονων καιρικών φαινομένων, να φροντίσουν για την αναγκαία λήψη των μέτρων που εμπίπτουν στην αρμοδιότητά τους.
Οι πολύτιμοι χάρτες συνοδεύονται από το σχέδιο με την κωδική ονομασία «Δάρδανος», που έχει καταρτίσει η Γενική Γραμματεία Πολιτικής Προστασίας στο οποίο καταγράφονται λεπτομερώς οι υποχρεώσεις, οι αρμοδιότητες και η νομοθεσία που αφορά την πρόληψη και αντιμετώπιση των πλημμυρικών φαινομένων, έτσι ώστε «κανένας δεν θα μπορεί να πει ότι δεν ήξερε τι έπρεπε να κάνει, την επόμενη φορά που θα ανακύψει πρόβλημα», όπως επισημαίνει στην «Καθημερινή» ο γενικός γραμματέας Πολιτικής Προστασίας, Νίκος Χαρδαλιάς.
Το σχέδιο δράσεων πολιτικής προστασίας για την αντιμετώπιση κινδύνων από την εκδήλωση πλημμυρικών φαινομένων με την επωνυμία «Δάρδανος» αναρτήθηκε ήδη στη Διαύγεια.
Για την αντιμετώπιση των πλημμυρών ασφαλώς απαιτούνται έργα, ωστόσο χρειάζεται επίσης να ληφθούν μέτρα πολιτικής προστασίας. Αξίζει να σημειωθεί ότι το σχέδιο περιλαμβάνει συγκεκριμένα μέτρα για την αντιμετώπιση των πλημμυρών την ώρα που συμβαίνουν και καταλήγει στις προβλεπόμενες αποζημιώσεις για τους πληγέντες.

        Διαβάστε επίσης
      
