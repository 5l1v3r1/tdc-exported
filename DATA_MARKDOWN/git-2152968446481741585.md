
# Карадайъ отчете: ДПС разширява влиянието си в местната власт

Published at: **2019-11-03T23:15:00+00:00**

Author: **Веселина Йорданова**

Original: [Dnes.bg](https://www.dnes.bg/bulgaria/2019/11/03/karadaiy-otchete-dps-razshiriava-vliianieto-si-v-mestnata-vlast.428445)

Присъствието на ДПС в местната власт категорично е увеличено. 47 кметове на общини има ДПС, отчете лидерът на движението Мустафа Карадайъ на пресконференция.
От тях 37 са от ДПС, 9 коалиционни и 1 независим, подкрепен от Движението. По думите му решението на Централния съвет е изпълнено - запазване на влияние в местната власт и разширяване на географията.
Той отчете и несвършеното - че загубили Сунгурларе, а други общини не могли да си върнат. Павел баня, Маджарово за първи път печелим, отчете той.
Карадайъ разкритикува остро начина на провеждане на изборите и работата на избирателните комисии по места, които според него били ярък пример за некомпетентност. По думите му нарушенията на закона, които те извършвали, изначално поставяли под съмнение легитимността на избраните кметове и общински съветници.
Държавният апарат беше превърнат в машина за печелене на избори чрез заплахи и репресии, обвини той управляващите.
Карадайъ заяви, че имало заплахи за пряко участие в изборите с недемократични методи и средства, а в среда на популизъм, омраза, противопоставяне, агресия, не могат да се правят демократични избори.
На този фон избирателите на ДПС мощно се противопоставиха на натиска, изтъкна той.
Преди 30 г. докарахме демокрацията в нашата родина и продължаваме да сме пазители на мира, подчерта Карадайъ.
По думите му независимо от препоръките на Венецианската комисия продължава да е забранена кампанията на език, различен от българския. Освен това конституционните права на гражданите да гласуват били ограничени чрез изискването за уседналост.
 
