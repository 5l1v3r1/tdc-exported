
# בורקינה פאסו: 37 הרוגים במתקפה על שיירה במזרח המדינה

Published at: **2019-11-07T09:59:00+00:00**

Author: **רויטרס**

Original: [וואלה! חדשות](https://news.walla.co.il/item/3322201)

37 אזרחים נהרגו ויותר מ-60 נפצעו במארב של חמושים לשיירה שהעבירה עובדים במכרה זהב קנדי במזרח בורקינה פאסו - כך אמרו אתמול (רביעי) הרשויות במדינה אחרי המתקפה הקטלנית ביותר בשנים האחרונות, שמגיעה בזמן שהצבא מתקשה לעצור את ארגוני הטרור האסלאמיים שהשתלטו על חלקים מהמדינה שבמערב אפריקה.
חברת "סמאפו", שבבעלותה המכרה, הידקה את האבטחה בשנה שעברה אחרי מתקפות שהתרחשו ליד שני מכרות במדינה. החברה אמרה כי ההתקפה על השיירה, שכללה חמישה אוטובוסים בליווי כוחות צבא, התרחשה בכביש המוביל למכרה בונגו שבמחוז אסט, וכי היו הרוגים ופצועים.
מניין ההרוגים שנמסר על ידי לשכת המושל לא כללה את אנשי כוחות הביטחון שייתכן שנהרגו במתקפה. לפי גורם ביטחוני, מספר הקורבנות צפוי להיות גבוה יותר משום שיש נעדרים רבים. שני גורמים ביטחוניים אמרו כי כלי רכב צבאי שהוביל את השיירה נפגע ממטן צד בקטע כביש שבו אין רשת סלולרית. לאחר הפיצוץ, מספר לא ידוע של חמושים פתחו באש לעבר השיירה. אחד הגורמים אמר כי המתקפה הייתה לא שגרתית משום שהחמושים תקפו גם את האוטובוסים וגם את השיירה הצבאית.
בדצמבר, כלי רכב של המשטרה הותקף באותו הכביש, וחמישה בני אדם נהרגו.
