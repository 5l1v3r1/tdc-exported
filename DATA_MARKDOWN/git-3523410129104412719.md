
# 
        خانواده های فریب خوردگان ایرانی پژاک و پ.ک.ک عازم دیاربکر ترکیه شدند+تصاویر
      

Published at: **2019-11-07T14:50:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638681/%D8%AE%D8%A7%D9%86%D9%88%D8%A7%D8%AF%D9%87-%D9%87%D8%A7%DB%8C-%D9%81%D8%B1%DB%8C%D8%A8-%D8%AE%D9%88%D8%B1%D8%AF%DA%AF%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D9%BE%DA%98%D8%A7%DA%A9-%D9%88-%D9%BE%DA%A9%DA%A9-%D8%B9%D8%A7%D8%B2%D9%85-%D8%AF%DB%8C%D8%A7%D8%B1%D8%A8%DA%A9%D8%B1-%D8%AA%D8%B1%DA%A9%DB%8C%D9%87-%D8%B4%D8%AF%D9%86%D8%AF-%D8%AA%D8%B5%D8%A7%D9%88%DB%8C%D8%B1)

گروه بین الملل _ گروه دفاعی: برای چندمین بار در یک ماه گذشته، خانواده های فریب خوردگان ایرانی فرقه های تروریستی پژاک و پ.ک.ک، برای اعتراض به ربوده شدن فرزندانشان و فریب آنها توسط این گروهکها، در مقابل حزب دموکراتیک خلق ها تحصن کردند.
 
به گزارش بولتن نیوز، تحصن خانواده‌‌های معترض به همکاری حزب دموکراتیک خلق‌ها برای ربودن فرزندان‌شان توسط گروه های تروریستی پ.ک.ک و پژاک، در دیاربکر همچنان ادامه دارد و امروز نیز به تعداد این خانواده ها افزوده شد.
 
تجمع خانواده‌‌های معترض به ربودن فرزندان‌شان توسط حزب دموکراتیک خلق‌ها جهت الحاق به گروه تروریستی پ.ک.ک در شصت و پنجمین روز در دیاربکر با حضور خانواده های ایرانی، به دهها نفر رسید.
 
شمار خانواده هایی که از روز سوم سپتامبر مقابل ساختمان این حزب تحصن می کنند تا این لحظه به 55 نفر رسیده رسیده است.
 
عایشه یکی از مادران فریب خوردگان به رسانه های ترکیه  گفت: «تحصن را تا زمان بازگشت پسران مان ادامه خواهم داد. تحصن و مقابله ما در تابستان و زمستان ادامه دارد».
 
یکی از مادران ایرانی نیز گفت؛
 
«از کسی نمی ترسیم. دیروز تولد پسرم بود. به همین دلیل نتوانستم اینجا بنشینم. نتوانستم سرم را بلند کنم. در این روز باید در کنار پسرم شاد و خرسند باشم، اما در جستجوی او هستم. صد در صد مطمئن هستم که فرزندم را پیدا خواهم کرد. پسرم بازخواهد گشت و بازی آنان به پایان خواهد رسید».
 
فاطمه آک‌کوش که از تاریخ 3 سپتامبر امسال به همراه دیگر خانواده‌ها برای نجات فرزندان‌شان از چنگ گروه تروریستی پ.ک.ک مقابل دفتر حزب دموکراتیک خلق‌ها تحصن کرده‌اند، نیز گفت: تا زمانی‌که فرزندان‌مان را پس نگرفته ایم از اینجا نمی رویم.
 
صالح گوک‌چه که 4 سال گذشته پسرش محمت توسط گروه تروریستی پ.ک.ک ربوده شده نیز تصریح کرد:
 
«این تحصن تا زمان بازگشت تمام فرزندان ادامه خواهد یافت. من از آنها صدقه، کمک مالی یا چیز دیگری نمی خواهم. فرزندم را می خواهم. آنان فرزندم را ربودند».
 
گفتنی است هاجره آکار 22 اوت با تحصن مقابل دفتر حزب دموکراتیک خلق‌ها در دیاربکر، محمد پسرش را از دست گروه تروریستی پ.ک.ک نجات داد. او با این اقدام به الگویی برای مادرانی که فرزندانشان قربانی گروه تروریستی پ.ک.ک می‌شوند، تبدیل شده است.
 
خانواده های ایرانی نیز هر هفته عازم ترکیه می شوند تا در این تحصن شرکت کنند و فرزندانشان را از چنگال گروه های تروریستی نجات دهند.
 
انتهای پیام/#
