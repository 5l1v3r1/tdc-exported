
# Νέα δημοσκόπηση: Ανοίγει η «ψαλίδα» μεταξύ ΝΔ και ΣΥΡΙΖΑ - Ποιος «κερδίζει» την Κεντροαριστερά

Published at: ****

Author: ****

Original: [CNN.gr](https://www.cnn.gr/news/politiki/story/196031/nea-dimoskopisi-anoigei-i-psalida-metaxy-nd-kai-syriza-poios-kerdizei-tin-kentroaristera)

Newsroom, CNN Greece 21:45 , 02 November 2019
Στην πρόθεση ψήφου στο σενάριο διεξαγωγής εκλογών την επόμενη Κυριακή, η ΝΔ προηγείται με 42,9% και ακολουθεί ο ΣΥΡΙΖΑ, συγκεντρώνοντας 24,8%, με την διαφορά να ξεπερνά τις 18 μονάδες.
Τρίτο κόμμα στην προτίμηση των πολιτών είναι το Κίνημα Αλλαγής με 6%, τέταρτο το ΚΚΕ με 5,4%, ενώ ΜέΡΑ25 και Ελληνική Λύσηβρίσκονται στο 3,1%. Παρά την πρόσφατη εκλογική αναμέτρηση της 7ης Ιουλίου, το 7,4% των ερωτηθέντων δηλώνει αναποφάσιστο, ενώ η αποχή συγκεντρώνει 1,6%.
Σύμφωνα με την έρευνα, οι «επιδόσεις» του κυβερνώντος κόμματος είναι ελαφρά ενισχυμένες συγκριτικά με τα αποτελέσματα αντίστοιχης έρευνας της Marc τον Σεπτέμβριο, σε αντίθεση με εκείνα της αξιωματικής αντιπολίτευσης που σημειώνει μικρή πτώση στο ποσοστό της.
Πτώση παρατηρείται στην αξιολόγηση της κυβέρνησης, σύμφωνα με τα ευρήματα της νέας δημοσκόπησης της Marc, καθώς το 68% απαντά «θετική & μάλλον θετική», έναντι του 71,4% στο ίδιο ερώτημα, τον Σεπτέμβριο.
Σύμφωνα με την κυριακάτικη εφημερίδα, ο Κυριάκος Μητσοτάκης έχει καταφέρει να αφοπλίσει την αντιπολιτευτική ρητορική του ΣΥΡΙΖΑ, με τον Αλέξη Τσίπρα να είναι αναγκασμένος να προσέξει ιδιαίτερα τις επόμενες πολιτικές του κινήσεις και το γενικότερο πολιτικό σκηνικό, αλλά και την ιδεολογική και πολιτική φυσιογνωμία του κόμματός του.
Χαρακτηριστική είναι η απάντηση των πολιτών στο ερώτημα «αν εξακολουθούσε να ήταν ο ΣΥΡΙΖΑ στην κυβέρνηση με πρωθυπουργό τον Αλέξη Τσίπρα, πώς θα πήγαιναν τα πράγματα;», με το 22,1% να δηλώνει «καλύτερα απ' ό,τι τώρα», έναντι του 60,5% που εκτιμά «χειρότερα».
Όπως αναφέρει το «Πρώτο Θέμα», το μεγάλο «ατού» του κ. Μητσοτάκη στην πολιτική αντιπαράθεση με τον κ. Τσίπρα είναι η απροσδόκητη -κατά πολλούς- διείσδυσή του στην Κεντροαριστερά.
Ενώ δηλαδή όλες οι κινήσεις του αρχηγού του ΣΥΡΙΖΑ τον τελευταίο χρόνο, ειδικά τους μήνες πριν από τις εκλογές, ήταν να κερδίσει τον πάλαι ποτέ χώρο του ΠΑΣΟΚ, είναι τελικά ο πρόεδρος της ΝΔ εκείνος που «γοητεύει την Κεντροαριστερά», σημειώνει η εφημερίδα.
Σε όλα τα ποιοτικά ευρήματα της έρευνας, η απήχηση του κ. Μητσοτάκη στην Κεντροαριστερά παρουσιάσει ιδιαίτερο ενδιαφέρον. Ενδεικτικά, στο γενικό ερώτημα για τα έως τώρα δείγματα της κυβέρνησης, εννέα στους δέκα ψηφοφόρους του ΚΙΝΑΛ απαντούν «θετικά και μάλλον θετικά».
Η πανελλαδική έρευνα της Marc πραγματοποιήθηκε το διάστημα 29-31 Οκτωβρίου, σε 1.003 νοικοκυριά και σε πολίτες με δικαίωμα ψήφου, ενώ το μέγιστο στατιστικό σφάλμα ανέρχεται στο +3,06%.

        Διαβάστε επίσης
      
