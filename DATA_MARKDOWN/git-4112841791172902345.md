
# V Petržalke zadarmo zaparkujú už iba domáci. Vodičov bez trvalého pobytu to vyjde draho

Published at: **2019-11-01T16:22:00+00:00**

Author: **Daniel Mikolášik**

Original: [REFRESHER](https://refresher.sk/76116-V-Petrzalke-zadarmo-zaparkuju-uz-iba-domaci-Vodicov-bez-trvaleho-pobytu-to-vyjde-draho)


        Nepetržalčanov čaká poplatok jedno euro za každú začatú hodinu.
      
O problematickom parkovaní v hlavnom meste sa hovorí už niekoľko rokov. Bratislava preto prichádza s eventuálnym riešením. Petržalka spúšťa pilotný parkovací systém, ktorým preferuje obyvateľov s trvalým pobytom v tejto mestskej časti. Ak si Petržalčan a chceš bezplatne zaparkovať 24 hodín, sedem dní v týždni, budeš sa musieť zaregistrovať.
Výhody systému môžu nepetržalčania využívať len po zmene trvalého pobytu, respektíve po prihlásením sa na tzv. administratívny trvalý pobyt. Postupné presadzovanie toho, aby bolo parkovanie v hlavnom meste spoplatnené aj mimo centra, sa nielen „cépečkárom“ postupne odzrkadlí aj v peňaženkách.
Systém sa oficiálne spúšťa už dnes, 1. novembra. Vodiči bez trvalého bydliska, ktorí nemajú tzv. rezidenčné karty, budú platiť euro za každú začatú hodinu pri parkovaní v noci. Zadarmo zaparkujú len počas dňa, teda medzi 8:00 a 18:00 či počas víkendov. Jedinou alternatívou je parkovať mimo vyhradených parkovacích miest.
„V prvej fáze budú ľuďom dávané za stierače iba upozornenia. Až po opakovaných porušeniach pravidiel parkovacieho systému pristúpi mestská polícia k nasadzovaniu papúč a pokutám,“ približuje hovorkyňa Petržalky Mária Halašková.
Pre efektívnejšie vymáhanie pravidiel tohto systému zvýši mestská časť spolu s hlavným mestom a mestskou políciou personálne o materiálne kapacity mestskej polície. V petržalskom parkovacom systéme je zaregistrovaných už viac ako 15 000 ľudí, čo by mali byť približne dve tretiny všetkých Petržalčanov, ktorí vlastnia auto.
Zmeny v parkovacej politike mesto spozorovalo aj na základe nových občanov s trvalým pobytom. „Každý týždeň pribúda viac ako 300 ľudí, ktorí si prihlasujú trvalý pobyt do Petržalky,“ poznamenáva Halašková s tým, že možnosť prihlásiť sa na tzv. administratívny trvalý pobyt využilo zatiaľ okolo 100 ľudí.
Od piatka by malo byť zároveň možné registrovanie viacerých áut na jedného človeka, a to cez mobilnú aplikáciu. Registračný formulár totiž slúži na zaevidovanie len jedného vozidla. Následne tak budú môcť zadarmo parkovať aj ďalšie autá, avšak len do počtu päť. O obmedzení áut na jednu domácnosť sa hovorí až v celomestskej parkovacej politike, ktorá má byť spustená v roku 2021.
Samospráva začína pilotný parkovací systém zavádzať najprv v lokalite Dvory, postupne bude nabiehať na celom území mestskej časti. V prvej etape sú vyznačené dočasné parkovacie miesta na parkoviskách, v ďalších etapách sa pridajú aj kolmé parkovacie miesta a miesta na parkovanie pri cestách. Viac info nájdeš na webstránke parkovanievpetrzalke.sk.
