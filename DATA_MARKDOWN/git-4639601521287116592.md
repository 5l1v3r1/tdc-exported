
# Πειρατεία σε τάνκερ : Αγωνία για την τύχη του Ελληνα ναυτικού που απήχθη

Published at: **2019-11-04T19:41:44+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/04/society/peirateia-se-tanker-agonia-gia-tin-tyxi-tou-ellina-naytikou-pou-apixthi/)

Πειρατές επιτέθηκαν σε ελληνικό πλοίο που έπλεε στα ανοιχτά του Τόγκο, συλλαμβάνοντας ως ομήρους τέσσερα μέλη του πληρώματος.
Ανάμεσά τους κι ένας Ελληνας, για την απαγωγή του οποίου υπάρχει μεγάλη αγωνία και οι ελληνικές αρχές βρίσκονται σε πλήρη εγρήγορση.

        Διαβάστε ακόμη : Λακκοτρύπης στο in.gr - Το ενεργειακό πρόγραμμα της Κυπριακής Δημοκρατίας συνεχίζεται κανονικά
      
Ειδικότερα, από την πρώτη στιγμή ενημερώθηκε ο υπουργός Ναυτιλίας και Νησιωτικής Πολιτικής, Γιάννης Πλακιωτάκης, ο οποίος και έδωσε εντολή στις αρμόδιες Διευθύνσεις του ΥΝΑΝΠ να παρακολουθούν στενά το θέμα σε συνεργασία με το υπουργείο Εξωτερικών, ενώ ανακοίνωση εξέδωσε και η πλοιοκτήτρια.
Σε αυτή αναφέρεται, μεταξύ άλλων, πως η ασφάλεια του πληρώματος είναι υψίστης σημασίας και πως γίνεται ό,τι είναι δυνατόν για να διασφαλιστεί η τάχιστη και ασφαλής απελευθέρωση των ανθρώπων της.
Σύμφωνα με πληροφορίες, ο Ελληνας απηχθής είναι δόκιμος μηχανικός, με την πλοιοκτήτρια εταιρεία να βρίσκεται σε άμεση επαφή με την οικογένεια του νεαρού ώστε να μη διατρέξει κάποιο κίνδυνο.
Οπως μετέδωσε το Reuters, επικαλούμενο τις αρχές του Τόγκο, οι πειρατές -αφού επιτέθηκαν στο τάνκερ «Elka Aristotle»- έφυγαν παίρνοντας ομήρους τέσσερις άνδρες από το πλήρωμα του: έναν Έλληνα, δύο Φιλιππινέζους και έναν Γεωργιανό.
Πάνω στο πλοίο βρίσκονταν και ένοπλοι φύλακες, οι οποίοι επιχείρησαν να απωθήσουν τους πειρατές, ωστόσο ο ένας τραυματίστηκε από σφαίρα.
«Τη Δευτέρα, 4 Νοεμβρίου 2019, περίπου στις 3 τοπική ώρα, το τάνκερ Elka Aristotle δέχτηκε επίθεση περίπου 18 χιλόμετρα (11 μίλια) ανοιχτά του λιμανιού του Λόμε από ενόπλους» αναφέρει χαρακτηριστικά η ανακοίνωση του Πολεμικού Ναυτικού του Τόγκο.
Μέχρι στιγμής δεν έχουν γίνει γνωστές περισσότερες πληροφορίες, αλλά έχει ξεκινήσει έρευνα.
