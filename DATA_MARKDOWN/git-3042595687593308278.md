
# «Skal vi danse»-deltakeren tjente 11 millioner

Published at: **2019-11-05T09:50:12+00:00**

Author: **Henriette Eilertsen**

Original: [Dagbladet.no](https://www.dagbladet.no/kjendis/skal-vi-danse-deltakeren-tjente-11-millioner/71784264)

- Kanskje det er «Skal vi danse» som har gjort det, sier tv- og tidligere Vålerenga-profil Jan Tore Kjær (50) til Dagbladet tirsdag formiddag.
Som kjent ble tallene for skatteåret 2018 offentliggjort tidligere i dag, og for Kjær sin del lyser tallene rimelig grønt. Når Dagbladet slår på tråden til ham, er han tydelig fornøyd med de ferske likningstallene.
50-åringen har nemlig en solid økning i inntekt i fjor mot året før. I 2017 tjente Kjær i overkant av 4,3 millioner kroner, men i fjor står han oppført med solide 11,3 millioner, altså sju millioner mer.
- Det har vært et annet liv etter Vålerenga, hvor vi fikk betalt etter hvorvidt det var toppkamp og liknende. Jeg legger fire fantastiske år bak meg, sier han.
50-åringen har de siste åra vært salgs- og markedsdirektør i Link Mobility, men Kjær påpeker at ikke alle pengene kommer fra vanlig lønn.
- Inntekten har gjort at jeg også kan investere i andre selskaper. Selv om jeg ikke tar noen spesielt store sjanser, har det lønt seg for meg.
Kjær står også oppført med en formue på over 6,8 millioner.
De fleste vil nok forbinde Jan Tore Kjær med Vålerenga Ishockey, en institusjon han spanderte 18 år og ni måneder av livet sitt på. Men som han forteller, var ikke det økonomiske alltid like lett i klubben.

        I måneder der Vålerenga jobbet i ekstra tung økonomisk motbakke, var Kjær også den siste til å ta ut lønn. Det skjedde fra tid til annen.
      
- Det viktigste var at spillerne fikk lønn. Det hendte at jeg fikk brev fra kemneren der de truet med å tvangsselge huset, fordi skatter og avgifter ikke var betalt … Altså, du tyner strikken litt hele tida, skjønner du? Idretten går liksom alltid foran, har han nylig uttalt til Dagbladet.
Han fortalte også om hvordan han faktisk var villig til å la idretten gå foran familielivet.
- Det kom til et punkt der kona mi ba meg velge mellom Vålerenga og henne.

        - Hva svarte du?
      
- Jeg sa: «Da velger jeg Vålerenga».
Kjær er klar over at valget kan oppfattes egoistisk, at han privat og profesjonelt sett «kanskje burde gått ti år tidligere». Likevel er det flere grunner til at han ble.
- Idretten er mye mer enn det du ser utad. Bak lukkede dører har jeg stått tett på personlige tragedier, mennesker som har vurdert livet sitt under press. Det blir som en familie. Og det er kanskje én forklaring på hvorfor jeg ble så lenge, sa han.
Ekteparet ga seg heller ikke uten kamp, og endte opp hos familierådgiver. Det er noe Kjær innrømmer var ekstremt positivt, og kunne fortelle at førte dem nærmere hverandre.
50-åringen berømmer kona for at hun godtok det og at ekteskapet overlevde. To år etter konas ultimatum, valgte Kjær selv å forlate Vålerenga.
Og selv om han spøker om at «Skal vi danse»-deltakelsen tidligere i høst har påvirket inntekten, vil ikke dette vise seg før tallene kommer neste år.
