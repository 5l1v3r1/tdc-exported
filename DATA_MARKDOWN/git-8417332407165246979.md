
# Lafarge frikjent for forbrytelser mot menneskeheten i Syria

Published at: **2019-11-07T09:39:05+00:00**

Author: **(NTB) NTB-AFP**

Original: [adressa.no](https://www.adressa.no/nyheter/utenriks/2019/11/07/Lafarge-frikjent-for-forbrytelser-mot-menneskeheten-i-Syria-20340828.ece)

En fransk domstol har frikjent sementprodusenten Lafarge for anklager om medvirkning til forbrytelser mot menneskeheten i Syria.
Lafarge har erkjent å ha betalt store beløp til militante grupper i Syria for å sikre fortsatt drift ved sin fabrikk i landet.
Ifølge siktelsen skal det i årene 2013 og 2014 ha dreid seg om rundt 130 millioner kroner, og noen av pengene skal ha havnet hos den ytterliggående islamistgruppen IS.
En fransk domstol frikjente torsdag sementprodusenten fra anklagen om medvirkning til forbrytelser mot menneskeheten, men fastholdt at etterforskningen av anklagene om terrorfinansiering og sanksjonsbrudd må fortsette.
Åtte tidligere ansatte i Lafarge, inkludert tidligere toppsjef Bruno Laffont, er siktet for finansiering av terrororganisasjoner og for å ha satt andres liv i fare gjennom Lafarges aktiviteter i Syria.
Lafarge slo seg i 2015 sammen med sveitsiske Holcim.
(©NTB)
