
# Hyller sjokkutspill om NATO

Published at: **2019-11-07T19:10:29+00:00**

Author: **NTB I**

Original: [Dagbladet.no](https://www.dagbladet.no/nyheter/hyller-sjokkutspill-om-nato/71795597)

Frankrikes president Emmanuel Macron vekker begeistring i Moskva med sin advarsel om at NATO-alliansen er «hjernedød».
«Dette er gylne ord. En presis beskrivelse av den nåværende tilstanden i NATO», skriver det russiske utenriksdepartementets talskvinne Maria Zakharova på Facebook.
Kommentaren er en reaksjon på Macrons uttalelse om at NATO-alliansen er i ferd med å bli «hjernedød». Den franske presidenten kom med det oppsiktsvekkende utspillet i et intervju med Economist.
Den tyske statsministeren mener slike kommentarer er unødvendige.
- Den franske presidenten har brukt ganske drastiske ord for å uttrykke sitt syn. Det er ikke slik jeg opplever samarbeidet i NATO. Jeg synes ikke slike drastiske dommer er passende, selv om vi åpenbart strever med noen problemer, sa Angela Merkel da hun torsdag holdt pressekonferanse med NATOs generalsekretær Jens Stoltenberg i Berlin.
- Jeg har sagt flere ganger at vi må ta skjebnen litt mer i egne hender i Europa. Men det transatlantiske partnerskapet er fullstendig uunnværlig for oss, fortsatte Merkel.
Stoltenberg sa seg enig med den tyske statsministeren.
- NATO er sterkt, og USA, Nord-Amerika og Europa, vi gjør mer sammen enn vi har gjort på et tiår, sa han.
Stoltenberg advarte mot ethvert forsøk på å skape avstand mellom Europa og USA.

        - Det vil ikke bare kunne svekke alliansen, det transatlantiske båndet, det kan også splitte Europa. Så derfor må vi stå sammen, sa NATO-sjefen.
      
Også utenriksminister Ine Eriksen Søreide (H) maner til samhold i alliansen.
- NATO er viktig for å ivareta Norges sikkerhet og våre interesser. Alliansen må stå samlet, og da er det også rom for saklig diskusjon og meningsbrytning uten splittende ordbruk, sier hun i en kommentar til NTB.
Bakteppet er et oppsiktsvekkende intervju med Frankrikes president Emmanuel Macron som ble publisert i det britiske nyhetsmagasinet The Economist tidligere torsdag.

        - Det vi nå opplever, er at NATO-alliansen er hjernedød, sier Macron i intervjuet.
      
Han insisterer på at Europa må begynne å tenke strategisk på seg selv som en geopolitisk makt for å ikke miste kontrollen over egen skjebne.
Under det timelange intervjuet, som ble gjort i Paris 21. oktober, sier han også at USA viser tegn til å snu ryggen til Europa.
- Hvis vi ikke våkner opp, er det en betydelig risiko for at vi i det lange løp vil forsvinne geopolitisk, sier Macron.
Han viser til Tyrkias nylige offensiv i Nord-Syria, som han mener viser en fullstendig mangel på samordning mellom USA og andre NATO-land når det gjelder strategiske beslutninger.

        - Du har en ukoordinert aggressiv handling begått av en annen NATO-alliert, Tyrkia, i et område der våre interesser står på spill, sier den franske presidenten.
      
NATO-traktatens artikkel 5 innebærer at et angrep på ett medlemsland anses som et angrep på alle. På spørsmål om hva Macron mener om hvor effektiv artikkel 5 er, svarer han følgende:
- Jeg vet ikke, men hva vil artikkel 5 bety i morgen? Hvis Bashar al-Assads regime bestemmer seg for gjengjeldelse mot Tyrkia, vil vi da forplikte oss til den? Det er et avgjørende spørsmål.
I en tale i Berlin tidligere torsdag forsvarte Stoltenberg Trump-administrasjonen.

        - USA svikter ikke Europa, tvert imot. De investerer i Europas sikkerhet, med flere soldater, infrastruktur og flere øvelser, sa Stoltenberg, ifølge nyhetsbyrået DPA.
      
USA har fortsatt 35 000 soldater stasjonert i Tyskland.
Macrons uttalelser kommer i forkant av NATO-toppmøtet i Storbritannia i desember.
