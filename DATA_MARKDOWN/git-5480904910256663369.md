
# Barth Racing se vrací na Rallye Dakar, nasadí Tůmu na čtyřkolce

Published at: **2019-11-05T09:47:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/barth-racing-se-vraci-na-rallye-dakar-nasadi-tumu-na-ctyrkolce/1817318?utm_source=rss&utm_medium=feed)

Pardubice - Závodní tým Barth Racing se po roční přestávce opět představí na Rallye Dakar. Na start legendární soutěže se v jeho barvách tentokrát postaví jen jeden muž, Zdeněk Tůma se zapojí do závodu čtyřkolek.
"Naše šance jsou vysoké. Zdeněk při obou startech Dakar dokončil, neustále se zlepšoval. Už má zkušenosti a v dunách je navíc velmi silný. Věřím, že se může dostat i k první pětce," uvedl šéf stáje Michal Burkoň v tiskové zprávě.
Dosavadním Tůmovým maximem je 12. místo v roce 2017, o rok později byl patnáctý. "Trasa má být dlouhá šest tisíc kilometrů, s přejezdy až devět tisíc kilometrů. Start bude na březích Rudého moře, pak nás čekají hory, kamenité cesty a šotoliny. Předpokládám, že to bude něco podobného jako v Maroku. Ta druhá polovina, až se dostaneme k Rijádu, povede prakticky stále v písku. To by mi mělo sedět," uvedl Tůma.
Nadcházející ročník Dakaru se uskuteční poprvé v Saúdské Arábii, kam se rallye přesunula z Jižní Ameriky. Start je na programu 5. ledna.
