
# Govorita jezik z visokimi cilji

Published at: **2019-11-04T08:13:00+00:00**

Author: **Mojca Finc**

Original: [Slovenske novice](https://www.slovenskenovice.si/sport/odmevi/clanek/govorita-jezik-z-visokimi-cilji-245431)

MARIBOR – Smukaška šampionka Ilka Štuhec bo v novo sezono startala 6. decembra v Lake Louise, kjer je v zimi 2016/17 dosegla premierni zmagi v karieri. Vanjo se odpravlja po poškodbi kolena in z novo ekipo, v kateri je izkušeni trener Stefan Abplanalp. Švicar, ki je nekoč žel uspehe z Lindsey Vonn, Julio Mancuso, Dominique Gisin in drugimi, resda ne razume slovensko, a z Mariborčanko govorita isti jezik – tistega s poudarkom na visokih ambicijah.V minulih dneh je z ženo obiskal Slovenijo, saj si želi čim bolj spoznati kulturo in miselnost okolja, iz katerega izhaja njegova tekmovalka, s katero se zdaj podaja v Copper Mountain, na zadnji trening, preden se začne zares.Bili ste trener v velikih in majhnih ekipah. Je Ilkina najmanjša, v kateri ste kdaj delali?»Ilkina ekipa je majhna, ni pa najmanjša. Vendar pa veličina ekipe ni vedno odvisna od števila ljudi, temveč od znanja, ki ga premore, in od tega, kako diha kot celota. S tega vidika je Ilkina ekipa velika.«Največ uspeha v karieri ste želi s Švicarkami in Američankami. Kakšna je bila dinamika v teh velikih reprezentancah?»Zame je pomembno, da znaš kot vodja ustvariti delovno klimo, v kateri je izvedba tekmovalk na najvišji možni ravni, kar vpliva na rezultatski napredek. To razpoloženje je pomembno tako v majhnih kot velikih ekipah – biti mora pravo, miselnost zmagovalna, hkrati pa je pomembno medsebojno spoštovanje med vsemi členi. Včasih je treba pritisniti, drugič zavirati. Delo z Ilko je preprosto, saj je pametna, dojemljiva sogovornica. Kadar ji postrežem s korekcijo ali novostjo, to zelo hitro vnese v svoje predstave, kar je super.«Se Ilkina ekipa še povezuje s Kanadčankami in Ester Ledecko, kot se je v prejšnji zimi? »Ledeckova verjetno ne bo nastopila na vsaki tekmi hitrih disciplin, Kanadčanke prav tako, zato sem se odločil za sodelovanje z Nemčijo in Švedsko. Obe reprezentanci imata dobre trenerje, udeležili se bosta vseh tekem pa tudi ekipi nista veliki, kar je dobro. Plus je sodelovanje z Viktorio Rebensburg, ki nastopa na Stöcklijevih smučeh in si bosta z Ilko lahko izmenjali izkušnje glede opreme.«Odmislimo Ilko. Glede na videno na treningih: kdo bo v novi sezoni nevaren? »Sofia Goggia bo hitra, Mikaela Shiffrin tudi, nanjo moramo računati v vseh disciplinah, Rebensburgova je lahko hitra v superveleslalomu, med Švicarkami izstopa Corinne Suter. Potem je tu še avstrijski paket.«Ste imeli možnost treninga s Shiffrinovo?»Ne še. Nekaj vadbe naj bi imeli v Copper Mountainu.«Kako zahtevno je bilo dobiti ta teren za priprave pred začetkom sezone?»Poznam človeka, ki je tam odgovoren za organizacijo treningov. Stari, dobri prijatelj. Tudi to, da sem bil uspešen z Američankami, mi tam odpira vrata, vedno sem dobrodošel. Skratka, ni bilo težko dobiti tega terena. Ilka je v preteklosti vselej vadila v Nakiski, sprememba ji bo dobro dela. Proga je izziv in v tem obdobju priprav za uvodno tekmo v Lake Louise to potrebujemo. Zato bo ta vadbeni blok daljši, tritedenski, dovolj bo časa, da spet pridobi tekmovalni občutek. Pa tudi proge bodo daljše od tistih v dosedanjem delu priprav, minuta in 40 sekund. Dobili bomo vse, kar trenutno potrebujemo.«Se bo Ilka lotila tudi kombinacije? Kar štiri tekme so v tekmovalnem koledarju.»Tista v Val d'Iseru bo za nas prezgodaj, a bomo videli. Veliko smo delali veleslalom, zelo je napredovala. To je disciplina, o kateri srednjeročno razmišljamo, da bi v njej tekmovala.«Letos so odšli v športni pokoj številni asi, od Hirscherja, Svindala, Vonnove do Neureutherja, Guaya ... Kakšna je prihodnost panoge, prinaša nove junake, denimo Alice Robinson?»Vsakič ko se konča eno obdobje, omogoči drugemu rodu, da se izkaže. Štuhčeva, Goggieva, Shiffrinova, Paris, Odermatt ... Vsi ti tekmovalci so že junaki, zdaj so lahko še večji, saj je prostora več. Komaj čakam, da se sezona začne tudi za nas.« 
