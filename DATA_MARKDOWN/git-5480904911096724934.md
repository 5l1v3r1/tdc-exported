
# Výstavba trojské lávky v Praze začne ve čtvrtek 7. listopadu

Published at: **2019-11-01T14:21:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/vystavba-trojske-lavky-v-praze-zacne-ve-ctvrtek-7-listopadu/1816018?utm_source=rss&utm_medium=feed)

Praha - Stavba trojské lávky v Praze začne 7. listopadu. Město nyní předává stavební firmě staveniště. Informaci České televize potvrdil ČTK náměstek primátora Adam Scheinherr (Praha Sobě). Lávku pro město postaví za 128,3 milionu korun firma SMP CZ, měla by být otevřena do konce příštího roku. Nahradí původní konstrukci, která se zřítila koncem roku 2017.
"Předáváme stavební firmě staveniště a zahájení prací je naplánováno na čtvrtek 7. listopadu," řekl ČTK Scheinherr. Původně byl začátek prací naplánován na 14. října. Zpozdily se kvůli administrativě. "S Povodím Vltavy jsme vše vyřídili, takže začátku prací nic nebrání," dodal náměstek.
Lávka bude čtyři metry široká a bude sloužit pěším i cyklistům. V případě potřeby po ní bude moci přejet i sanitka. Jejím základem bude ocelově vyztužená konstrukce, bude mít životnost 100 let a neměla by zevnitř korodovat.
Původní lávka mezi Císařským ostrovem a Trojou se zřítila 2. prosince 2017. Zraněni při tom byli čtyři lidé, z toho dva vážně. Město každému dalo 50.000 korun a na dalším odškodnění se domluvilo letos v lednu s pojišťovnou. Policisté obvinili dva muže z obecného ohrožení.
