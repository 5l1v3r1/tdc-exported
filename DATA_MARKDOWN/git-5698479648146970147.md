
# ستایش دی‌کاپریو از تونبرگ: گرتا رهبر دوران ما است

Published at: **2019-11-02T15:10:08+00:00**

Author: **یورونیوز فارسی **

Original: [euronews](https://farsi.euronews.com/2019/11/02/dicaprio-praises-teen-climate-change-activist-greta-thunberg-as-leader-of-our-time)

لئوناردو دی کاپریو، بازیگر هالیوودی روز جمعه با انتشار عکسی از گرتا تونبرگ، فعال ۱۶ ساله مبارزه با تغییرات آب و هوایی از او به عنوان «رهبر دوران» معاصر یاد کرد.
این اولین دیدار دو فعال هوادار حفاظت از محیط زیست با یکدیگر بود. لئوناردو دی کاپریو یکی از سردمداران مبارزه با تغییرات آب و هوایی در میان بازیگران هالیوود است.
این ستاره سینمای آمریکا در متنی به همراه عکس خود و گرتا تونبرگ، ابراز امیدواری کرده که پیام گرتا تونبرگ «هشداری برای تمام رهبران جهان باشد که زمان انفعال به سر آمده است.»
لئوناردو دی کاپریو، ۴۴ ساله که اخیرا فیلم «روزی روزگاری هالیوود» به کارگردانی کوانتین تارانتینو از او به نمایش در آمده در سال ۲۰۱۶ برنده جایزه اسکار شد.
گرتا تونبرگ که برای شرکت در اجلاس تغییرات آب و هوایی به آمریکا رفته است روز جمعه همزمان با اعلام خبر تغییر محل نشست تغییرات آب و هوایی سازمان ملل در صفحه توئیتر خود برای بازگشت به اروپا درخواست کمک کرد.
گرتا تونبرگ حاضر به استفاده از هواپیما به دلیل آلایندگی بالای آن نیست. او پیش از این هفته ها برای سفر از اروپا به قاره آمریکا در اقیانوس اطلس بود.
محل نشست «کوپ ۲۵» (Cope 25) که قرار بود بین روزهای دوم تا ۱۳ دسامبر در شیلی برگزار شود به دنبال بحران سیاسی و تظاهرات در این کشور به اسپانیا تغییر یافته است.
