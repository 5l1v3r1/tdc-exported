
# София щяла да е тясна за Манолова, искала да превземе държавата

Published at: **2019-11-04T09:25:00+00:00**

Author: **Камелия Цветанова**

Original: [Dnes.bg](https://www.dnes.bg/mestni-izbori-19/2019/11/04/sofiia-shtiala-da-e-tiasna-za-manolova-iskala-da-prevzeme-dyrjavata.428468)

Независимият кандидат за кмет на София, но подкрепена от БСП и от десни политически сили, която остана втора на балотажа в неделя, Мая Манолова била много амбициозна и е искала да превземе държава от столицата, смята финансовият министър Владислав Горанов.
"София не се подведе по манипулативните внушения на един политик, който излъчва на всички възможни честоти - от крайно ляво до крайно дясно, с една единствена цел – да промени София. А София се променя доста успешно през последните години", коментира той резултатите от втория тур на изборите в столицата той пред bTV.
Според него през последната година и половина се наслагват манипулации и внушения, че в столицата нищо не се върши.
"Акцентирането върху само един аспект от случващото се може умело да бъде превърнат в манипулация", каза Горанов.
Той нарече "либерални анархисти" хората, които до вчера са се смятали за десни, а са гласували за Мая Манолова.
Според него тя е "болезнено амбициозна" жена и смята, че ще продължи напред в опита си да се реализира.
"София щеше да й е тясна и може би за нея е добре, че не успя, защото нейните амбиции и възможности са много по-големи от столицата. Тя смяташе от тук да превзема държавата", заяви Горанов.
Той нарече "социален експеримент" кандидатурата на Мая Манолова за кмет на София, защото няма опит в управлението и не е проявила "сериозна ценностна система в политиката".
"Пред Йорданка Фандъкова и нейния екип следва нелек мандат с шарени районни кметове и с шарен общински съвет. Начинът на правене на политика става все по-фино изкуство и все по-малко ще трябва да се разчита на лозунги и все повече на прецизност и добре свършена работа", смята финансовият министър.
Той отрече и обвиненията на Мая Манолова, че в София ГЕРБ са купували гласове на вота.
