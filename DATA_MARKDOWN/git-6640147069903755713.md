
# Death Stranding | Recensione

Published at: **2019-11-01T06:00:00+00:00**

Author: **Yuri Polverino**

Original: [Tom&#39;s Hardware](https://www.tomshw.it/videogioco/death-stranding-recensione/)

Non è stato un compito facile lavorare alla recensione di Death Stranding, anzi, posso dire tranquillamente che è stato il prodotto più controverso con il quale abbia mai avuto a che fare. L’opera partorita dalla mente di uno dei game designer più importanti della storia, Hideo Kojima, è un concentrato di scelte, direzioni ed elementi fuori dal comune; un titolo inedito, mai visto prima. Il padre della Metal Gear Saga, dopo l’altrettanto dibattuto “The Phantom Pain”, torna sul mercato con un gioco che nasce e prospera principalmente grazie alla sua morale e al messaggio che vuole lanciare al mondo. “Riconnetterci”, vivere come un unico organismo pronto a combattere e vincere qualunque cosa, grazie all’amore, alla speranza, grazie a valori senza i quali l’umanità cesserebbe di esistere, si estinguerebbe. Da un certo punto di vista, Death Stranding ricalca la vena profetica apprezzata in Metal Gear Solid 2 Sons of Liberty: all’epoca Kojima ci avvertì su quanto potesse essere importante il flusso delle informazioni digitali, raccontandone – a modo suo – i potenziali rischi. In Death Stranding utilizza un momento storico fondamentale per la nostra specie, e lo fa in modo maturo, senza tralasciare nessuna delle caratteristiche principali di un videogioco. Nei panni di Sam Porter Bridges infatti giocheremo molto, e parallelamente vivremo alcuni dei momenti narrativi più alti e meglio concepiti nella storia del medium.
Death Stranding, inutile nasconderlo, è un gioco straordinario: una di quelle opere rischiose, autoriali dall’inizio alla fine, e per questo capaci di riscrivere il linguaggio del mezzo comunicativo d’appartenenza. Non posso essere certo del fatto che il messaggio venga raccolto da tutti, ma sono invece sicuro che lascerà il segno. Non solo, sarà anche divisivo e unificatore, metaforizzando nel mondo reale il suo messaggio intrinseco di riconnessione. Se ne parlerà tanto, di questo gioco, e lo si farà con i toni tipici che si usano in argomenti di grande importanza culturale; unirà i giocatori soddisfatti, ma anche quelli delusi. Insomma, Kojima-San dimostra una volta per tutte di avere una visione futuristica e futuribile di quello che sarà, o potrebbe essere, il videogioco.
