
# 
        سطح تهدیدهای تروریستی در انگلیس کاهش یافت
      

Published at: **2019-11-04T22:23:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638203/%D8%B3%D8%B7%D8%AD-%D8%AA%D9%87%D8%AF%DB%8C%D8%AF%D9%87%D8%A7%DB%8C-%D8%AA%D8%B1%D9%88%D8%B1%DB%8C%D8%B3%D8%AA%DB%8C-%D8%AF%D8%B1-%D8%A7%D9%86%DA%AF%D9%84%DB%8C%D8%B3-%DA%A9%D8%A7%D9%87%D8%B4-%DB%8C%D8%A7%D9%81%D8%AA)

به گزارش بولتن نیوز، در بیانیه وزیر کشور انگلیس آمده است: در حالی که سطح تهدید‌های تروریستی کاهش یافته است، تروریسم کماکان یکی از خطر‌های مستقیم و فوری علیه امنیت ملی انگلیس است. در سپتامبر ۲۰۱۷ میلادی نیز سطح تهدید‌های تروریستی از بحرانی به شدید کاهش یافته بود.
وزیر کشور انگلیس همچنین اعلام کرد با این شرایط کشور برای انتخابات عمومی در ماه آینده، آماده می‌شود. اما برخی ناظران این اقدام حزب حاکم محافظه کار را در آستانه برگزاری انتخابات به عنوان اقدام تبلیغاتی توصیف کردند.
پنج سطح تهدید‌های امنیتی در انگلیس وجود دارد که "پایین"، "متوسط"، "چشمگیر"، "شدید" و "بحرانی" است. براساس سطح "چشمگیر"، خطر تهدید امنیتی، بالاست و بدون هشدار قبلی، ممکن است تهدیدی ظاهر شود. سازمان امنیت داخلی انگلیس، موسوم به ام آی ۵ (MI۵)، نوشته است در این تهدید، نیازی به واکنش ویژه از طرف مردم نیست.
کاهش سطح تهدید‌های تروریستی در انگلیس از شدید، از سال ۲۰۱۴ (تابستان سال ۱۳۹۳) بی سابقه بوده است.
انگلیس از مارچ ۲۰۱۷ تا سپتامبر همان سال صحنه پنج حمله تروریستی خونبار بود که ۳۶ کشته و ده‌ها زخمی برجای گذاشت.
