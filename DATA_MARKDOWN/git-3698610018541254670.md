
# НАБУ готує екстрадицію ексголови правління зернової корпорації Вовчука - ЗМІ

Published at: **2019-11-04T19:09:00+00:00**

Author: ****

Original: [DT.ua](https://dt.ua/UKRAINE/nabu-gotuye-ekstradiciyu-eksgolovi-pravlinnya-zernovoyi-korporaciyi-vovchuka-zmi-328460_.html)

Національне антикорупційне бюро (НАБУ) готує документи на екстрадицію з Литви колишнього очільника Державної продовольчо-зернової корпорації Петра Вовчука.
"Документи (на екстрадицію - ред.) готуються. Ми в процесі", - повідомило "Українським новинам" джерело в правоохоронних органах.
НАБУ розшукувало Вовчука з березня 2017 року як підозрюваного у кримінальному провадженні про завдання підприємству збитків на суму понад $ 60 млн.
За словами співрозмовника журналістів, матеріали на екстрадицію Вовчука передадуть литовській стороні найближчим часом. НАБУ і САП розраховують, що Литва видасть підозрюваного Україні.
Нагадаємо, Петро Вовчук обіймав посаду голови правління ДПЗКУ з 13 березня по 15 грудня 2014 року. У квітні 2018 року НАБУ оголосило Вовчука в розшук.
За версією слідства, представник міжнародного зернотрейдера і чиновники корпорації організували корупційну схему постачання до Саудівської Аравії зерна держкомпанії. Постачання через посередників на умовах післяплати завдало ДПЗКУ багатомільйонних збитків.
Кримінальне провадження відкрито за ч. 3 ст. 28, ч. 2 ст. 364 (зловживання владою або службовим становищем), ч. 3 ст. 28, ч. 4 ст. 368 (прийняття пропозиції, обіцянки або одержання неправомірної вигоди посадовою особою) КК України.
