
# Най-ужасните контузии в историята на Висшата лига

Published at: **2019-11-04T17:12:00+00:00**

Author: ****

Original: [bTV Новините](https://btvnovinite.bg/sport/naj-uzhasnite-kontuzii-v-istorijata-na-visshata-liga.html)

Феновете се молят за бързо възстановяване на Андре Гомеш. Португалският национал получи тежка контузия по време на вчерашния двубой от английската Висша лига между неговия "Евертън" и "Тотнъм". Нарушението на Хюн-Мин Сон и последвалият сблъсък със Серж Орие завършиха със счупен глезен и увреждане на връзките със ставата на десния крак на Гомеш. Травма, която ще го извади от терените в следващите минимум 6 месеца. Полузащитникът бе изнесен на носилка, докато шокираният Сон плачеше неудържимо, а Орие се молеше.
В историята на английската Висша лига обаче е имало и по-тежки контузии. През годините по терените на Острова се е позволявала по груба игра. Времената на Лудата от Уимбълдън, водена от Вини Джоунс...

        11. Райън Мейсън (2017 г.)
      
Едно припомняне колко опасни могат да бъдат травмите в главата. Райън Мейсън никога повече няма да играе професионален футбол. През 2017 г. той получи фрактура на черепа в мача между своя "Хъл" и "Челси".
Въпреки че положи неимоверни усилия, за да се завърне, юношата на "Тотнъм" послуша съветите на прочути неврохирурзи, които се притесняваха за здравето му.

        10. Хатем Бен Арфа (2010 г.)
      
В едва петия си мач за "Нюкасъл" във Висшата лига Бен Арфа бе изнесен на носилка и се нуждаеше от кислород след сблъсък с Найджъл де Йонг. Левият крак на французина бе счупен на две места, но той успя да се възстанови напълно и отново облече екипа на "свраките", макар да имаше разочароващ престой на "Сейнт Джеймсис Парк"

        9. Аарън Рамзи (2010 г.)
      
Рамзи има репутация на чуплив играч. Уелският полузащитник обаче преживя най-големия кошмар в кариерата си преди 9 години, когато претърпя двойно счупване на крака след безумно влизане на Райън Шоукрос. Тогава защитникът на "Стоук" получи директен червен картон.
За халфа на "Арсенал" това бе втората подобна контузия в рамките на две години.

        8. Едуардо (2008 г.)
      
През 2008 г. телевизиите правилно избраха да не излъчат повторение на нарушението на Мартин Тейлър от "Бирмингам" срещу Едуардо от "Арсенал". Счупен крак и трамва в глезена. Според британските медии при малко по-остро влизане хърватинът е можел дори да загуби крака си.
Неслучайно след края на мача мениджърът на "артилеристите" Арсен Венгер заяви, че Тейлър трябва да получи доживотна забрана да играе футбол.

        7. Петер Чех (2006 г.)
      
Петер Чех дълго време носи специална предпазна каска, а причината за това е Стивън Хънт от "Рединг", чието коляно се заби в главата на вратаря още в първата минута на двубоя между "Челси" и "Рединг". Чех бе изнесен на носилка заради фрактура на черепа, наложила незабавна операция - 30 шева и продължителна почивка.
Стражът се завърна към футбола само три месеца след инцидента и показа същото постоянство, заради което е носител на "Златните ръкавици" на "Барклейс".

        6. Педро Мендеш (2006 г.)
      
8 мача. Толкова бе наказанието на Бен Тачър от "Манчестър Сити" за лакът в главата на Педро Мендеш. Халфът на "Портсмут" бе нокаутиран и запратен в рекламните пана. За момент португалецът загуби съзнание и се нуждаеше от вливане на кислород.

        5. Джибрил Сисе (2004 г.)
      
Френският таран преживя кошмарна травма след двубоя с "Блекбърн Роувърс", в който счупи едновременно тибия и фибула. За ужас на Сисе... той получи идентична травма по време на приятелския мач Франция - Китай.

        4. Алф-Инге Холанд (2001 г.)
      
През 1997 г. Рой Кийн счупи крака на Алф-Инге Холанд по време на манчестърското дерби. Ирландецът заяви с гордост, че целта му е била да прекрати кариерата на съперника.
Холанд се завърна на терена скоро след сблъсъка, но според британските медии травмата е една от основните причини той да окачи бутонките през 2003 г. Появиха се и информации, че Алф-Инге, който е баща на суперталанта на "Залцбург" Арлинг-Браут Холанд, е имал намерение да съди Кийн.

        3. Люк Нилис (2000 г.)
      
В третия си мач с екипа на "Астън Вила" белгийската легенда Нилис счупи крака си на две места при сблъсък с вратаря на "Ипсуич" Ричард Райт. Впоследствие раната се инфектира и имаше притеснения, че ще се наложи ампутация. В крайна сметка Нилис избегна най-лошото, но бе принуден да прекрати кариерата си.

        2. Дейвид Бъст (1996 г.)
      
За мнозина привърженици на английската игра няма по-ужасяваща контузия от тази на Дейвид Бъст. Гледката след влизането на Денис Ъруин представлява пукната фибула, стърчаща от кожата на десния крак на Бъст. Вратарят на "Манчестър Юнайтед" Петер Шмайхел е толкова отвратен, че повръща на терена.

        1. Гари Мабът (1993 г.)
      
Легендата на "Тотнъм" Гари Мабът отнася лакът в главата от Джон Фашаню. Получава фрактура на черепа и очната кост, заради която му поставят метална пластина. Преминава през двучасова операция, чиято цел е той да не загуби окото си. Мабът се възстановява напълно само за три месеца и се завръща на терена с предпазна маска.
