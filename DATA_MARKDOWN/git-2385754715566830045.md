
# Ο Δήμος Λευκωσίας προχωρεί σε επιδιόρθωση βλάβης του Δημοτικού Κολυμβητηρίου

Published at: **2019-11-05T19:33:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595898/o-dimos-lefkosias-proxorei-se-epidiorthosi-vlavis-tou-dimotikou-kolymvitiriou)

Ο Δήμος Λευκωσίας προχωρεί στην επιδιόρθωση της βλάβης του Δημοτικού Κολυμβητηρίου. Σε ανακοίνωση του αναφορικά με τη βλάβη που παρουσιάστηκε στο Κολυμβητήριο Λευκωσίας στις 30 Οκτωβρίου, ο Δήμος Λευκωσίας αναφέρει ότι έχει προβεί σε αξιολόγηση της ζημιάς και εκτίμησε ότι το κόστος επιδιόρθωσης της ανέρχεται σε περίπου €12.000 πλέον ΦΠΑ. Σημειώνει ότι ο χρόνος επιδιόρθωσης υπολογίζεται σε δέκα μέρες. Όπως αναφέρει, εκτός απροόπτου και νοουμένου ότι δεν προκύψουν νέες βλάβες, είτε κατά τη διάρκεια της επιδιόρθωσης είτε με την ολοκλήρωση των εργασιών, θα χρειαστούν ακόμα κάποιες μέρες για την πλήρωση της κολυμβητικής δεξαμενής με νερό. Σημειώνει ότι ο ΚΟΑ και ο Δήμος Λευκωσίας αναγνωρίζοντας ότι οι συγκεκριμένες δεξαμενές είναι οι μόνες Ολυμπιακών διαστάσεων στην Λευκωσία που εξυπηρετούν μεγάλο αριθμό αθλητών Ναυτικών Ομίλων, προσπαθούν τα τελευταία χρόνια, παρά την πεπαλαιωμένη υποδομή, να διασφαλίσουν την ομαλή λειτουργία του. Αναφέρει, επιπρόσθετα, ότι ο Δήμος καλείται να αντιμετωπίσει όλο και συχνότερα απρόοπτες και σοβαρές βλάβες, οι οποίες εκτός από το πολύ ψηλό κόστος επιδιόρθωσης τους, επηρεάζουν την ομαλή ροή του προγράμματος των Ναυτικών Ομίλων και των αθλητών τους. Είναι πλέον ξεκάθαρο, συνεχίζει ο Δήμος Λευκωσίας στην ανακοίνωση του, ότι όλοι οι εμπλεκόμενοι και άμεσα επηρεαζόμενοι φορείς πρέπει να λειτουργήσουν σε πνεύμα συλλογικότητας και συνεργασίας, με μοναδικό σκοπό τη ριζική ανανέωση των εγκαταστάσεων του Κολυμβητηρίου, ώστε να μπορούν να ανταποκριθούν αποτελεσματικά στις ανάγκες των επόμενων ετών. Ο Δήμος Λευκωσίας χαιρετίζει τις διαβεβαιώσεις του ΚΟΑ ότι θα φροντίσει να έχει στη διάθεσή του τις αναγκαίες πιστώσεις, ώστε να προχωρήσει άμεσα η διεκπεραίωση της ριζικής και ολοκληρωμένης αναβάθμισης του Δημοτικού Κολυμβητηρίου. Πηγή: ΚΥΠΕ  
