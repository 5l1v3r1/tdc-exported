
# Com serà el mes de novembre?

Published at: **2019-11-02T10:09:32+00:00**

Author: ****

Original: [Ara.cat](https://www.ara.cat/societat/meteo/sera-mes-novembre_0_2336766476.html)

El mes de novembre sembla que vol començar més fred que de mitjana. Si l'octubre ha vingut caracteritzat per temperatures clarament més elevades del que tocaria, els mapes del temps segueixen insistint en una primera quinzena de novembre radicalment diferent al temps que hem tingut fins ara, amb un ambient gairebé hivernal. D’altre banda, els diferents models meteorològics també insisteixen en uns primers dies força secs en general, sense temporals de pluja a la vista.
Mirant a més llarg termini i fixant-nos en els models estacionals de l'agència nord-americana NOAA, en la imatge de portada hi podem veure com a Catalunya hi predomina el color taronja, principalment a l'interior del país. Aquesta tonalitat es tradueix en la probabilitat que novembre estigui entre 0,5ºC i 1ºC per sobre de la mitjana climàtica. És a dir, és probable que veient els mapes a curt i mig termini, aquesta anomalia positiva mensual no s’acabi complint en tots els indrets. El que sembla clar, és que ja no es repetiran les temperatures tan desfasades que hem tingut aquest octubre. De fet, a meitats d'aquesta pròxima setmana tindrem les temperatures més baixes d’aquesta tardor.
D’altra banda, analitzant el mapa de precipitacions (Prec anomalies) veiem que no hi ha cap color definit sobre el mapa a Catalunya. Gran part de Catalunya quedaria dins la mitjana climàtica, excepte a la vall de l’Ebre, on apareix una lleugera anomalia negativa. Aquest fet es tradueix en una disminució d’un 20% a un 40% de les precipitacions respecte a la mitjana climàtica. És a dir, si la mitjana de precipitacions del novembre a Tortosa és de 50 litres/m2, doncs en podrien caure uns 35 aproximadament.
Aquest pronòstic de la NOAA té certa correlació amb el que elabora trimestralment l’Agència Estatal de Meteorologia (Aemet). En aquest cas, la previsió insisteix que les temperatures seran entre un 30% i un 50% més càlides que la mitjana al llarg dels pròxims tres mesos. És a dir, novembre, desembre i gener. Sobre les precipitacions, apareix una anomalia negativa. És a dir, podrien ser d’un 20% a un 50% inferiors.
Al cap i a la fi, cada agència extreu uns pronòstics que poden ser una aproximació mensual del que podria passar. Però veient el que ens diuen els mapes del temps a curt i mig termini, fins a 10 dies vista –períodes molt més fiables–, caldrà seguir com evolucionen els diferents models meteorològics després d'aquesta brusca baixada de temperatures que esperem per a meitats de setmana.
