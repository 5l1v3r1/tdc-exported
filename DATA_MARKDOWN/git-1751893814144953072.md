
# Il disastro ferroviario di Pioltello: l’allarme inascoltato del capo operaio

Published at: **2019-11-01T22:00:00+00:00**

Author: **Giuseppe Guastella**

Original: [Corriere della Sera](https://milano.corriere.it/notizie/cronaca/19_novembre_02/disastro-ferroviario-pioltello-l-allarme-inascoltato-capo-operaio-f68a1f26-fdaa-11e9-8a58-4dee50fcf96c.shtml)

Il capo operaio era preoccupatissimo, come tecnico e come padre. Da maggio 2017 segnalava che al chilometro 13+400 della ferrovia Cremona-Milano c’erano problemi, ma nessuno faceva niente per sostituire subito il giunto, quello che il 25 gennaio 2018 si romperà facendo deragliare il treno dopo Pioltello. «Io tenevo alla sicurezza della linea. Ci viaggiano anche i miei figli e avevo capito che poteva essere pericoloso», dichiara nel verbale agli atti dell’inchiesta sull’incidente che uccise tre persone e ne ferì 102.
L’uomo è seduto di fronte ai pm milanesi Maura Ripamonti e Leonardo Lesti che, coordinati dall’aggiunto Tiziana Siciliano, hanno indagato vertici e dirigenti di Rfi per disastro ferroviario colposo, omicidio colposo plurimo e lesioni colpose. Gli investigatori hanno la mail con la quale il 29 agosto 2017 il tecnico incaricato delle manutenzione sulla linea comunicò che il giunto doveva essere cambiato. «Decisi di fare una segnalazione scritta. Ma era già da tempo che, a voce, indicavo ai miei superiori la necessità di eseguire interventi urgenti sulla tratta».
L’allarme, sostiene, cadde nel nulla: «Ricordo anche che mi arrabbiai perché scoprii che andarono a fare qualche lavoro per il deviatoio dove c’era stato lo svio (un deragliamento senza conseguenze avvenuto a luglio lì vicinio, ndr) e nessuno aveva fatto niente negli altri punti critici». Un collega sbottò contro un superiore chiedendosi quante volte glielo dovevano dire ancora. È lo stesso superiore al quale il tecnico chiedeva spesso «di fare interventi e lui — dichiara — mi rispondeva “chiama quelli di Brescia (unità operativa, ndr) e fatti mandare il personale”. Quelli di Brescia, però, mi hanno sempre risposto di no, forse perché erano tutti impegnati per l’alta velocità su altri punti della tratta. Tra i lavori che volevo fare c’era anche la sostituzione di quel giunto».
Aggiunge che «era già almeno da marzo 2017» che continuavamo a fare interventi tampone sul posto e che lui «a maggio-giugno 2017» cominciò a «diventare più pressante verso i superiori». Allarmi sottovalutati, per i pm. «Mi sentivo preso in giro in quella situazione», dice il capo operaio, «sono stato l’unico a chiedere fin da subito e ad insistere per gli interventi (...) mi avevano sempre detto “non ti preoccupare”, ma nessuno faceva niente». Dichiara di essere stato sospeso da Rfi per 10 giorni «per l’incidente di Pioltello perché non avrei rispettato le procedure» per la «compilazione della check list» dei lavori e per «non aver richiesto subito la sostituzione del giunto, secondo le disposizioni Rfi». Sospensione condivisa con il dirigente e altri operai. Spiega che lui preferiva «richiedere a voce gli interventi, piuttosto che annotarlo sui registri, perché mi ero reso conto che nessuno controllava la modulistica». La delusione aumentò un mese prima dell’incidente quando il nuovo giunto fu scaricato vicino a quello danneggiato. Si diceva che entro Natale sarebbe stato istallato, invece fino a gennaio «non si è visto nessuno». Era ancora lì il giorno del disastro.
