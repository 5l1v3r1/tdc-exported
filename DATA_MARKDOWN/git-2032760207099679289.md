
# Glváč má súdny verdikt na kontakty s mafiou, o Svobodovej povesti vraj musel vedieť

Published at: **2019-11-03T19:35:07+00:00**

Author: **Webnoviny**

Original: [Denník politika](http://dennikpolitika.sk/archiv/88588)

3.11.2019 (Webnoviny.sk) – Podpredseda parlamentu Martin Glváč má súdny verdikt na kontakty s mafiou. Informuje o tom Denník N. Podľa portálu mal Glváč kontakty s Jozefom Svobodom, ktorý bol jedným z najvyššie postavených bossov bratislavského podsvetia.
Rozhodnutie definitívne potvrdil krajský súd na jar tohto roka a je výsledkom sporu Glváča s Danielom Lipšicom.
Ako píše spomínaný denník, rozhodnutie súdu je tvrdé, píše sa v ňom napríklad, že Glváč o Svobodovej povesti musel vedieť. Sudkyňa Oľga Nižňanská vo verdikte jasne spochybňuje Glváčovu obranu, neverí jeho slovám, že Svobodu poznal iba „ako podnikateľa“, a spochybňuje aj ďalšie jeho argumenty.
„Ak sa žalobca verejne priznal, že sa s ním poznal a dokonca pridal dôvetok, že sa za to nehanbí, potom tým potvrdil, že mu zrejme prostredie neslušnosti a zla až tak neprekáža,“ napísala sudkyňa Oľga Nižňanská.
Svobodu zavraždili v júni 2004 pred stávkovou kanceláriou v Podunajských Biskupiciach po tom, ako sa nakrátko vrátil do Bratislavy z Francúzska. Po vražde novinári zisťovali, kto z politikov sa so Svobodom poznal. Glváč vtedy časopisu Plus 7 dní povedal, „že ho pozná a nehanbí sa za to“.
O Glváčovi a Svobodovi hovoril Lipšic na jar 2006 v televíziách Markíza a Joj. „Váš tieňový minister spravodlivosti Martin Glváč podnikal s rôznymi osobami, ale sa aj stretával s nebohým predstaviteľom bratislavského podsvetia Jozefom Svobodom. … Nepovažujete za problém, že sa váš tieňový minister stretáva s mafiánmi?“ pýtal sa vtedy v Markíze Lipšic podpredsedu Smeru Roberta Kaliňáka. Lipšicove výroky skončili na súde, Glváč ho zažaloval – no až v roku 2008, píše denník.
Martin Glváč aj napriek kontaktom s Marianom K., obžalovaným z objednávky vraždy Jána Kuciaka, je členom predsedníctva Smeru a zostáva aj podpredsedom parlamentu.
Viac k témam: podpredseda strany Smer-SDZdroj: Webnoviny.sk – Glváč má súdny verdikt na kontakty s mafiou, o Svobodovej povesti vraj musel vedieť © SITA Všetky práva vyhradené.
