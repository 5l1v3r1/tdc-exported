
# Пенсії та довідки у смартфоні: доручення Зеленського до кінця 2019 року

Published at: **2019-11-05T17:36:17+00:00**

Author: ****

Original: [ФАКТИ](https://fakty.com.ua/ua/ukraine/20191105-pensiyi-ta-dovidky-u-smartfoni-doruchennya-zelenskogo-do-kintsya-2019-roku/)

Президент України Володимир Зеленський поставив завдання до кінця 2019 року запровадити сервіс призначення пенсій та отримання довідок за допомогою мобільного додатка, а також розпочати підготовку до масштабної приватизації.
Президент Володимир Зеленський під час зустрічі з керівництвом Верховної Ради та Кабміна заявив про необхідність кількох нововведень.
Зокрема, президент поставив завдання міністру соціальної політики Юлії Соколовській до кінця 2019 року запровадити сервіс призначення пенсій та отримання довідок за допомогою мобільного додатка.
Читайте: Як підвищать зарплати поліцейським, прикордонникам та нацгвардійцям у 2020
Міністерство охорони здоров’я до 31 січня 2020 року має удосконалити роботу системи екстреної медицини та до лютого забезпечило створення й функціонування Єдиної державної інформаційної системи трансплантації.
Президент також поставив завдання міністру освіти і науки Ганні Новосад. Зокрема, до кінця року має бути сформовано законодавчу основу для роботи базової та профільної школи за новими освітніми стандартами та забезпечено повноцінний запуск роботи Національного фонду досліджень.
Міністерство культури, молоді та спорту до кінця року повинно розробити законопроект щодо інформаційного простору України.
Крім того, Володимир Зеленський поставив завдання до кінця поточного року розробити план заходів щодо зростання позицій України в рейтингу Doing Business, а також розпочати підготовку до масштабної приватизації та запровадження ринку землі.
Раніше Факти ICTV писали, що Володимир Зеленський дав розпорядження міністру оборони Андрію Загороднюку до 31 грудня впровадити нову об’єднану систему керівництва та управління силами оборони, яка відповідатиме стандартам НАТО.
Крім того, у структурі Міноборони має бути створений сучасний ефективний правоохоронний орган – Військова поліція.
