
# El ‘Black mirror’ musical de Marc Artigau i Clara Peya

Published at: **2019-11-05T19:21:01+00:00**

Author: ****

Original: [Ara.cat](https://www.ara.cat/cultura/Black-Marc-Artigau-Clara-Peya-musical-malda_0_2339166087.html)

Des de fa un parell d’anys, la ciència-ficció i l’impacte social de les noves tecnologies persegueixen Marc Artigau en els seus processos creatius. El 2018 va explorar els camins dels robots en un futur amb Alba (o el jardí de les delícies) al Teatre Nacional de Catalunya i ara, un any després, el dramaturg porta al Maldà L’habitació buida, una distopia futurista en forma de musical i amb una partitura creada per Clara Peya.
“M’interessava abordar la doble cara de les noves tecnologies, com ens poden ajudar i perjudicar al mateix temps”, explica Artigau. L’espectacle, que serà al Maldà fins al 8 de desembre, parteix d’una habitació on, quan hi entren, els personatges poden trobar-se amb la persona que desitgin. “No hi ha límits, pot ser algú que encara és viu o algú que ja ha mort”, diu el dramaturg. Al voltant d’aquesta idea ha construït tres històries interrelacionades: la d’una filla que busca la seva mare, la d’algú que es busca a sí mateix i la d’un home que es troba amb John Lennon. “És un espectacle bastant coral”, diu Artigau, que va escriure el text “pensant en els actors i la seva generació, ja que tenen entre 24 i 26 anys”. Josep Maria Segura, que dirigeix el muntatge, el defineix com “un Black mirror en format musical”.
L’habitació buida va néixer com un projecte d’un taller de l’Escola Eòlia que els alumnes es van apropiar. “Van voler agafar l’espectacle, fer-se’l seu i professionalitzar-se”, subratlla Artigau. D’aquella experiència n’ha nascut la companyia Llançat, formada pels intèrprets Marc Arias, Ariadna Colomer, Eric Oloz, Marc P. Balasch, Carla Pueyo i Cristina Vallribera. Ferran Enfedaque i Núria Llausí completen el repartiment del muntatge. El 8 de novembre el Maldà farà una conferència després de la funció sobre distopies futuristes, amb Artigau i la companyia i moderada pel cap de Mèdia de l’ARA, Àlex Gutiérrez.
