
# «Il tempo delle mele», tra lenti di culto, baci adolescenziali (e lo sberleffo di Elio e le Storie Tese)

Published at: **2019-11-06T22:00:00+00:00**

Author: **Stefano Montefiori**

Original: [Corriere della Sera](https://www.corriere.it/spettacoli/19_novembre_07/tempo-mele-lenti-culto-baci-adolescenziali-sberleffo-elio-storie-tese-7f6b8ef4-016d-11ea-bfaf-9602a8f3f6c1.shtml)

PARIGI - Ogni volta che c’è una replica in televisione, in Francia «La Boum» continua a fare ascolti da record. Quando il film uscì le ragazzine portavano scarpe da tennis Stan Smith, come la tredicenne Sophie Marceau e come milioni di giovani fanno ancora oggi, quasi quarant’anni dopo: il Walkman della celebre scena con «Reality» cantata da Richard Sanderson non esiste più, le ragazzine usano smartphone e la app Tik Tok, ma certe cose restano, e l’ingresso nell’adolescenza di Vic continua a divertire e commuovere.
In Francia il film partì senza grandi investimenti pubblicitari, ma grazie al passaparola arrivò in pochi mesi a essere visto da oltre quattro milioni di spettatori. Il 7 novembre 1981 con quel curioso titolo per il mercato italiano «Il tempo delle mele» - a evocare l’età acerba dell’adolescenza - giunse nei nostri cinema già forte del successo francese e andò ancora meglio, con quasi otto milioni di ingressi, fino a raccoglierne poi 15 milioni in tutta Europa. L’idea era venuta alla sceneggiatrice Danièle Thompson, tornata a casa un pomeriggio per scoprire che la figlia Carolina aveva organizzato una festa senza avvertirla: nel suo soggiorno una ventina di adolescenti ballavano - lenti, di preferenza - con le tapparelle abbassate. Una «boum», appunto.
All’inizio la Thompson pensò di raccontare i primi amori, le amicizie, i problemi scolastici e i rapporti con in genitori dei ragazzini in una serie tv, un po’ sul modello di Happy Days, ma poi il regista Claude Pinoteau la convinse a farne un film, con l’esordiente Sophie Marceau appena scoperta in un’agenzia di attrici per la pubblicità. «Il tempo delle mele» non è certo la prima opera che tratta dell’adolescenza, ma lo fa con delicatezza, umorismo, sguardo benevolo e un tono indovinato a metà tra felicità e malinconia. Qualcosa che resiste all’usura del tempo e alla fine degli anni Ottanta, come le Stan Smith della protagonista Vic. Quello stesso universo, i primi baci, «la festa delle medie» e il gioco della bottiglia sono stati raccontati poi con meravigliosa perfidia, invece, da Elio e le Storie Tese in «Tapparella», sorta di risposta italiana al «Tempo delle Mele» che i francesi non hanno la fortuna di poter apprezzare.
