
# Na Strakonicku se srazila dodávka s rychlíkem

Published at: **2019-11-01T08:02:00+00:00**

Author: **Lenka Novotná ,Petr Škotko**

Original: [Deník.cz](https://www.denik.cz/nehody/na-strakonicku-se-srazila-dodavka-s-rychlikem-20191101.html)

Osmnáct minut po sedmé hodině ranní došlo v pátek 1. listopadu na železničním přejezdu v Sudoměři na Strakonicku k vážné dopravní nehodě. Rychlík ve směru na České Budějovice a dále do Brna v plné rychlosti smetl na přejezdu dodávku převážející potraviny. Následky střetu byly strašlivé, trosky auta byly rozmetány po nedalekém poli.
O tom svědčí i poznámka, kterou pronesl jeden z vyšetřovatelů: „Ten vlak tady jel nejméně stovkou.“ I když strojvedoucí zareagoval okamžitě, vlak zastavil až několik stovek metrů od místa srážky.
Řidič (56), mířící od Ražic, pravděpodobně přehlédl výstražné znamení, které bylo v chodu. S vozem vjel na přejezd v okamžiku, kdy jím projížděl vlak. Utrpěl vážná zranění a byl letecky transportován do nemocnice.
Podle tiskové mluvčí písecké policie Kamily Čuřínové Ingrišové cestovalo ve vlaky kolem šedesáti osob. Někteří z nich zavolali svým známým nebo pro taxi. „Naštěstí vyvázli bez zranění,“ řekla písecká mluvčí.
Zatímco strojvedoucí lokomotivy odmítl o srážce cokoliv říci, odvolával se na tiskové mluvčí a před novináři zavřel dveře kabiny lokomotivy, někteří z cestujících byli sdílnější.
„Padla strašlivá rána a pak šlo všechno hrozně rychle,“ řekla žena ze Strakonic, která seděla v prvním vagonu. Jiná žena pro změnu cestovala v zadních částech vlaku. „Nic nebylo slyšet, ale zničeho nic začal vlak prudce brzdit. Jeden pán stáhl okénko a řekl, že jsme do něčeho narazili.“
Cestující, kteří zůstali ve vlaku, byli evakuováni a následně převezeni autobusem. Přesné okolnosti a příčiny dopravní nehody jsou nyní předmětem dalšího šetření strakonických policistů.
