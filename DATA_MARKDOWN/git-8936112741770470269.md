
# Trzęsienie w Bayernie. Niko Kovac zwolniony

Published at: **2019-11-03T21:33:00+00:00**

Author: ****

Original: [TVN24](https://eurosport.tvn24.pl/pilka-nozna,105/niko-kovac-zwolniony-z-bayernu-monachium-bundesliga,982667.html)


        
          Mecze ligi niemieckiej można oglądać w kanałach ELEVEN SPORTS w Player.pl
        
      
W oświadczeniu napisano, że decyzja zapadła za porozumieniem obu stron.
"Występy naszej drużyny i rezultaty osiągane w ostatnich tygodniach pokazały nam, że musimy podjąć odpowiednie kroki. Uli Hoeness, Hasan Salihamidzić i ja odbyliśmy w tej sprawie poważną dyskusję z Niko w niedzielę, w wyniku której Niko przestał pełnić rolę szkoleniowca Bayernu. Wszyscy żałujemy takiego obrotu sprawy. Chciałbym podziękować Niko Kovacowi w imieniu Bayernu za jego pracę, w szczególności za wywalczenie dubletu w poprzednim sezonie" - stwierdził dyrektor wykonawczy FCB Karl-Heinz Rummenigge cytowany w klubowym komunikacie.
W nadchodzących meczach, z Olympiakosem Pireus w Lidze Mistrzów i Borussią Dortmund w Bundeslidze, drużynę poprowadzi dotychczasowy asystent Kovaca Hans Flick.
"Myślę, że w zaistniałej sytuacji to właściwa decyzja klubu. Nasze wyniki i sposób, w jaki ostatnio graliśmy, zmusiły mnie do podjęcia tego kroku. Wspólnie z moim bratem Robertem dziękujemy Bayernowi za ostatnie półtora roku. W tym czasie nasz zespół zdobył mistrzostwo, Puchar i Superpuchar Niemiec. To był dobry okres i życzę klubowi oraz drużynie wszystkiego najlepszego – przyznał chorwacki szkoleniowiec.
O jego rozstaniu z monachijskim zespołem spekulowano już od dawna. W tym sezonie monachijczycy wygrali zaledwie pięć z dziesięciu ligowych spotkań i zajmują dopiero czwarte miejsce w tabeli Bundesligi.
Czarę goryczy przelało sobotnie spotkanie z byłym klubem Kovaca Eintrachtem Frankfurt, przegrane przez obrońców tytułu aż 1:5. To najwyższa porażka Bayernu w niemieckiej ekstraklasie od kwietnia 2009 roku.
Autor: jac/twis / Źródło: Eurosport.pl, fcbayern.com
