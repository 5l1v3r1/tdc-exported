
# ΥΠΟΙΚ: Ανάγκη διασφάλισης προϋποθέσεων για βιώσιμη ανάπτυξη

Published at: **2019-11-02T15:00:00+00:00**

Author: **SigmaLive**

Original: [SIGMALIVE](https://www.sigmalive.com/news/oikonomia/595424/ypoik-anagki-diasfalisis-proipotheseon-gia-viosimi-anaptyksi)

Αισιόδοξος για την αναπτυξιακή προοπτική της Κύπρου δήλωσε ο Υπουργός Οικονομικών, Χάρης Γεωργιάδης, σημειώνοντας την ανάγκη διασφάλισης των προϋποθέσεων για βιώσιμη ανάπτυξη και για συνέπεια και πειθαρχία. Μιλώντας κατά τη διάρκεια ημερίδας στη Λεμεσό, που οργάνωσε η Βουλευτής ΔΗΣY, Ελένη Σταύρου με θέμα την ανάπτυξη της πόλης μέχρι το 2050, ο κ. Γεωργιάδης ανέφερε πως κανείς δεν θα μπορούσε σήμερα να μιλήσει για ανάπτυξη, αν η Κύπρος παρέμενε εγκλωβισμένη "στη δίνη της ύφεσης, των μνημονίων, της απώλειας εμπιστοσύνης, της πλήρους κατάρρευσης στην οποίαν είχε οδηγηθεί". Αν θέλουμε πράγματι αυτή η θετικότητα και προοπτική να έχει και συνέχεια, αν θέλουμε να μιλάμε για την ανάπτυξη σε ένα ορίζοντα δεκαετιών, συνέχισε, πρέπει να μάθουμε από τα λάθη του παρελθόντος και να αναλάβουμε μια ξεκάθαρη συλλογική δέσμευση, ότι δεν πρόκειται να τα επαναλάβουμε. Ανέφερε δε ότι η ανάπτυξη για την οποίαν γινόταν λόγος πριν από 12 με 15 χρόνια, "δεν ήταν ανάπτυξη, δεν ήταν θαύμα, ήταν φούσκα, μια επίπλαστη κατάσταση που κατέρρευσε με τρόπο οδυνηρό, προκαλώντας τεράστιο κόστος για πολλούς συμπολίτες μας". Σήμερα ο ίδιος δηλώνει αισιόδοξος, όπως είπε, αφού "η ανάπτυξη που απολαμβάνουμε ως χώρα δεν βασίζεται σε επίπλαστους παράγοντες" και πρόσθεσε ότι το κράτος, "αντί να δαπανά λεφτά που δεν έχει, αντί να λειτουργεί με ελλείμματα, έχει πλεονάσματα". Την ίδια ώρα σημείωσε πως θα ήταν το πιο εύκολο πράγμα για την Κυβέρνηση Αναστασιάδη και το Υπουργείο του,  "αυτά τα πλεονάσματα να τα ξοδέψουμε δεξιά και αριστερά σε ανάγκες, που πάντοτε υπάρχουν, αλλά θα οδηγούσαμε τη χώρα μας στην ίδια δύσκολη θέση, χωρίς περιθώριο ασφαλείας". " Έχουμε ένα τραπεζικό σύστημα το οποίο, παρά τις δυσκολίες του, έχει εξυγιανθεί σε ένα μεγάλο βαθμό, τα επιτόκια έχουν μειωθεί, μπορούν οι τράπεζες να δανείσουν αλλά με αυστηρές διαδικασίες που να διασφαλίζουν την ικανότητα του δανειολήπτη να εξυπηρετήσει τα δάνεια του", συμπλήρωσε. Ο κ.Γεωργιάδης είπε ακόμη ότι, έχουμε ανάπτυξη επειδή δόθηκαν κίνητρα που απελευθέρωσαν τις παραγωγικές δυνάμεις του τόπου μας, έχουμε ανάπτυξη στον τουρισμό επειδή λήφθηκαν μέτρα, έχουμε ανάπτυξη στον τομέα των υπηρεσιών, επειδή άλλαξαν και προσαρμόστηκαν νομοθεσίας για να γίνουμε πιο ανταγωνιστικοί. Μεταξύ άλλων, ο Υπουργός Οικονομικών τόνισε πως θα πρέπει να ξανοιχτούμε σε νέους τομείς, επενδύοντας στην  πανεπιστημιακή εκπαίδευσης, την έρευνα και την καινοτομία και υπενθύμισε ότι εξασφαλίστηκε ευρωπαϊκή και κρατική χρηματοδότηση για έξι, μέχρι στιγμής, Κέντρα Αριστείας για την έρευνα και την καινοτομία στη χώρα μας. "Το καθένα από αυτά τα έξι κέντρα θα εργοδοτεί 100 με 150 εξειδικευμένους επιστήμονες, νέους ανθρώπους με μεταπτυχιακά και διδακτορικά, που σε διαφορετική περίπτωση, είτε δεν θα επέστρεφαν στην Κύπρο, είτε αν επέστρεφαν, δεν θα αξιοποιούσαν την επιστημοσύνη και τις εμπειρίες τους", ανέφερε. Επιπρόσθετα, υπογράμμισε την ανάγκη διασφάλισης των προϋποθέσεων για βιώσιμη ανάπτυξη και πως "πρέπει να έχουμε τη συνέπεια και την πειθαρχία να λέμε όχι όταν πρέπει, προκειμένου να έχουμε ένα ορίζοντα που δεν βλέπει μέχρι το σήμερα, αλλά να βλέπει και το αύριο". Καταλήγοντας, ο Χάρης Γεωργιάδης είπε ότι, η συνετή διαχείριση των δημόσιων οικονομικών, η διασφάλιση της σταθερότητας σε ένα φορολογικό σύστημα, η σταθερότητα σε μια οικονομία, η διασφάλιση των συνθηκών εμπιστοσύνης εκ μέρους των καταναλωτών, των επενδυτών, των επιχειρηματιών, η διασφάλιση της αξιοπιστίας της χώρας μας στο εξωτερικό και της ευρωστίας του τραπεζικού συστήματος και το άνοιγμα σε νέους τομείς, είναι οι προϋποθέσεις για το αύριο. Πηγή: ΚΥΠΕ
