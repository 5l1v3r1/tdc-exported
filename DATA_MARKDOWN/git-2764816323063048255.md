
# Samsung kapituloval. Končí s vývojem vlastních mobilních procesorů

Published at: **2019-11-05T00:00:28+00:00**

Author: **Lukáš Václavík**

Original: [Cnews.cz](https://www.cnews.cz/samsung-konec-vyvoje-vlastnich-cpu-exynos)


        VŠECHNY FOTOGRAFIE
      
Co byl před měsícem ještě pouhý drb, se teď konečně potvrdilo. Samsung ohlásil texaským úřadům, že z továrny v Austinu do konce roku propustí 300 zaměstnanců. Magazínu Android Authority pak upřesnil, že čistka se týká divize, jež se starala o návrh a vývoj vlastních procesorových jader, která Korejci využívali ve svých nejlepších mobilech. Čipy Exynos Mx zastávaly roli výkonných jader, která Samsung doplnil o úsporná referenční jádra ARMu. Od stejné firmy odebírá také grafické obvody Mali.
Mezi prvními spekulacemi a potvrzením zprávy Samsung paradoxně představil nový špičkový čipset Exynos 990, který obsahuje vlastní jádra Exynos M5 slibující 20% nárůst výkonu oproti čipům použitým v evropských edicích telefonů Galaxy S10 a Note10. Samsung tak evidentně chtěl zužitkovat již vyvinutý design. Exynos M6 již ale nepřijde a je otázkou, v jaké vývojové fázi se nacházel.
V čipsetech Samsungu tak od příštího roku budeme potkávat jen referenční procesory ARMu. Jenže které? Momentálně jsou hotové Cortexy-A77, ale od nich již Samsung pravděpodobně odvíjí své Exynosy M5, naznačuje to alespoň obdobný mezigenerační růst IPC o 20 %. Využít podobná jádra tedy zatím nedává smysl a v Koreji nejspíš budou upírat zrak k novým čipům, které zatím známe jen pod kódovým označením Hercules. V roadmapě ARMu se s nimi počítá na rok 2020 (představení je obvykle v létě) s tím, že budou připraveny pro 7nm i 5nm výrobu. Z hrubých náznaků zatím víme jen to, že zase přinese dvojciferný nárůst výkonu.
Kromě toho panují i další nejasnosti. Max Weinbach, redaktor XDA Developers, objevil v kódu androidí nadstavby One UI 2.0 beta zmínky o Exynosu 9830 a Snapdragonu 865, což jsou údajné čipsety, které bude používat řada Samsung Galaxy S11. Sebevědomě pak tvrdí, že nedávno představený Exynos 990 není vlajkovým SoC pro rok 2020.
