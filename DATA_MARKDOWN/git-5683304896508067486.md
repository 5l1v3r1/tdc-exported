
# ബിജെപി ചാക്കിട്ടു പിടിക്കുമെന്നു പേടി; എംഎൽഎമാരെ ഹോട്ടലിലേക്ക് മാറ്റി സേന

Published at: **2019-11-07T17:28:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/news/latest-news/2019/11/07/shiv-sena-mla-s-move-to-mumbai-hotel-amid-maharashtra-uncertainty.html)

മുംബൈ ∙ മഹാരാഷ്ട്രയിൽ സർക്കാർ രൂപീകരിക്കേണ്ട സമയപരിധി അവസാനിക്കാൻ ഒരു ദിവസം മാത്രം ശേഷിക്കെ എംഎൽഎമാരെ ഹോട്ടലിലേക്ക് മാറ്റി ശിവസേന. എംഎൽഎമാരെ സ്വാധീനിക്കാൻ ബിജെപി ശ്രമിക്കുന്നതായി ആരോപണം ഉന്നയിച്ചാണ് സേനയുടെ നീക്കം. സേനാഭവനിൽ നിന്ന് 4 കിലോമീറ്റർ മാത്രം അകലെയുള്ള രംഗ്ശാരദ ഹോട്ടലിലേക്കാണ് എംഎൽഎമാരെ മാറ്റിയിരിക്കുന്നത്.
പാർട്ടി അധ്യക്ഷൻ ഉദ്ധവ് താക്കറെയുടെ വസതിയിൽ യോഗം ചേർന്ന ശേഷമാണ് സേനാ എംഎൽഎമാർ ഹോട്ടലിലേക്കു പോയത്. രണ്ടു ദിവസം ഹോട്ടലിൽ കഴിയാനാണ് ഇപ്പോഴത്തെ തീരുമാനം. മുഖ്യമന്ത്രിപദം പങ്കുവയ്ക്കണമെന്ന ആവശ്യത്തിൽ ഉറച്ചുനിൽക്കുന്നതായി യോഗത്തിനു ശേഷം ശിവസേന എംഎൽഎമാർ പറഞ്ഞു. ഉദ്ധവ് താക്കറെയുടെ നിലപാട് അംഗീകരിക്കുമെന്നും അവർ പറഞ്ഞു.
