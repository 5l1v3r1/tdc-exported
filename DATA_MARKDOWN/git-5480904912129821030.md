
# Rozhodčí nás okradl, řekl po remíze s Chelsea Tadič z Ajaxu

Published at: **2019-11-06T12:54:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/rozhodci-nas-okradl-rekl-po-remize-s-chelsea-tadic-z-ajaxu/1817879?utm_source=rss&utm_medium=feed)

Londýn - Fotbalisté Ajaxu podle srbského útočníka Dušana Tadiče si zasloužili v úterý nad Chelsea zvítězit, o výhru je ale okradl rozhodčí Gianluca Rocchi. Nizozemský celek na Stamford Bridge vedl už 4:1, ale pak dostali rychle po sobě červené karty Daley Blind a Joel Veltman a domácí vyrovnali.
Ajax ještě v 55. minutě vedl o tři góly, ale v 68. minutě dostal druhou žlutou kartu Blind a hned po něm Veltman a Chelsea během jedenácti minut vyrovnala. Pro Ajax to byla mimo jiné připomínka hořké odvety semifinále minulého ročníku Ligy mistrů, ve které doma nad jiným londýnským celkem Tottenhamem vedl 2:0, ale po gólu v nastavení prohrál 2:3 a vypadl.
"Byli jsme jasně lepší. Měli bychom se bavit o tom, jak jsme hráli, protože jsme vedli 4:1, všechno jsme měli pod kontrolou, ale pak přišel jeden pán a o všechno nás okradl," prohlásil Tadič. "Je to obrovské zklamání, protože bychom se měli bavit hlavně o tom, jak hrál Ajax dobře," dodal.
Tadič byl navíc přesvědčený, že oběma vyloučením předcházel faul Christiana Pulisice na Blinda. "Kdyby ho písknul, tak Daley nedostane druhou žlutou a ani by nedostal druhou žlutou Joel a ani by se nekopala penalta. Všechno odstartoval faul na Daleyho, ale místo toho jsme byli potrestáni hned třikrát. Něco takového jsme ještě neviděl," uvedl.
"Nerad se na něco vymlouvám a nerad mluvím o jiných lidech, ale tohle je obrovské zklamání. Měli bychom rozebírat, jak hrál Ajax skvěle, ale nemůžeme, protože jeden člověk to všechno zničil," přidal Tadič.
Trenér Ajaxu Erik ten Hag byl po zápase výrazně klidnější. "Ptáte se, jestli jsem naštvaný? Spíš jsem zklamaný. A jsem zklamaný z výsledku. Ale současně jsem pyšný, jak jsme hráli nejen v jedenácti, ale i poté v devíti hráčích," prohlásil devětačtyřicetiletý kouč.
Fotbalisté Chelsea podle trenéra Franka Lamparda v úterý v Lize mistrů proti Ajaxu ukázali charakter, díky kterému to můžou dotáhnout hodně daleko. Londýnský celek prohrával už 1:4, ale pak hosté dostali dvě červené karty a domácí vyrovnali na konečných 4:4.
"Byl to šílený zápas. Myslím, že ani jako hráč jsem moc takových zápasů nezažil," řekl Lampard, který za Chelsea nastupoval třináct let, v roce 2012 s ní vyhrál Ligu mistrů a je také nejlepším střelcem v historii klubu. "Během kariéry jsem prožil hodně skvělých zápasů a tenhle patří mezi ty úplně nejlepší," dodal.
Chelsea sice v 55. minutě inkasovala gól na 1:4, ale hosté potom dostali během chvíle dvě červené karty a domácí za jedenáct minut vyrovnali. Navíc si poté dokonce mysleli, že přidali i pátou branku, ale zásah Césara Azpilicuety nebyl na základě videa kvůli ruce uznán.
"Když si odmyslíte videorozhodčího, červené karty a tak dále, tak jsme ukázali charakter a to je přesně to, co se mně i fanouškům líbí. Jasně, musíme zapracovat na obraně, ale s takovým charakterem to můžeme dotáhnout daleko," prohlásil Lampard.
