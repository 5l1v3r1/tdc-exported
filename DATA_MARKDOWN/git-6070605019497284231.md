
# JxCat pressiona ERC pel grup independentista a Madrid: És un repte de país i no de partits

Published at: **2019-11-06T11:38:51+00:00**

Author: ****

Original: [Ara.cat](https://www.ara.cat/politica/eleccions-10-novembre-generals_0_2339166177.html)

Després de proposar durant el debat de TV3 formar un grup parlamentari únic a Madrid de l'independentisme i no obtenir contestació, la cap de llista de JxCat, Laura Borràs, ha insistit en la seva proposta aquest dimecres i ha pressionat els republicans perquè es pronunciïn. "És un repte de país i no de partits", ha exposat la candidata en una atenció als mitjans de comunicació a La Sagrera, a Barcelona, a més d'assegurar que la seva petició no té res a veure amb tenir "més temps d'intervenció". Tampoc en que el 28-A no assolissin grup propi a Madrid, pel qual dilluns en un míting a Lleida tant l'expresident Carles Puigdemont com l'excap de l'executiu Artur Mas van cridar a sumar suports per obtenir-lo. Per a Borràs, fer un grup independentista únic a Madrid, malgrat que tingués els seus matisos, permetria projectar-se "forts" al Congrés dels Diputats i fer front comú per a l'autodeterminació.
"Qui podria dir que no a treballar per a l'amnistia i l'autodeterminació?", s'ha preguntat dirigint-se als republicans i la CUP.
Borràs ha dit que la unitat és el que reclama el carrer i que s'ha de traslladar a Madrid, malgrat que tant JxCat com ERC mantenen ara per ara posicions diferents respecte la investidura de Pedro Sánchez -els de Borràs afirmen que no facilitaran el govern, mentre que els republicans  eviten pronunciar-se-. Un fet que, precisament, JxCat n'ha fet bandera durant tota la campanya electoral.
Borràs també ha carregat contra el president espanyol en funcions, Pedro Sánchez, a qui ha acusat de "sacrificar" la separació de poders amb la promesa de retornar Puigdemont a Espanya a través de la Fiscalia i de "creuar línies vermelles" per voler "frenar l'independentisme".
Les declaracions de Sánchez recordant que la fiscalia depèn del govern ja han generat oposició a l'Associació de Fiscals, que l'han acusat de "confondre" la ciutadania i de "no conèixer" les seves funcions. També la Unió Progressista de Fiscals: "El ministeri fiscal és autònom del govern".
La cap de llista de JxCat ha recordat que durant el judici de l'1-O, el govern dels socialistes va negar per activa i per passiva que pogués instar la Fiscalia a rebaixar la qualificació de rebel·lió. En aquest sentit, ha equiparat el PSOE amb el PP quan va vantar-se d'"escapçar l'independentisme".
Laura Borràs ha fet aquestes declaracions juntament amb el conseller de Territori, Damià Calvet, a les obres de la Sagrera. El titular del departament ha carregat contra els "incompliments" del govern espanyol en matèria d'infraestructures, denunciant també un "dèficit fiscal inassumible i inaguantable". També ha afegit que no compleix la disposició addicional tercera de l'Estatut, que es va introduir per compensar el finançament amb Catalunya. "Això castiga a tots els catalans", ha afirmat Calvet, a més de reclamar que s'acabin les obres de la Sagrera i es completin les inversions de Rodalies. Fins ara, ha dit el conseller, només se n'ha complert el 14%. "Espanya és un hipoteca de present i de futur", ha dit Damià Calvet.
