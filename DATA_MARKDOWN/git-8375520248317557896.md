
# У фіналі війни Росія виплачуватиме Україні компенсації – Кулеба

Published at: **2019-11-07T11:49:36+00:00**

Author: ****

Original: [ГЛАВКОМ](https://glavcom.ua/news/u-finali-viyni-rosiya-viplachuvatime-ukrajini-kompensaciji-kuleba--638374.html)

Фінал війни на Донбасі полягатиме в тому, що Російська Федерація відновить зруйновані території або виплатить Україні компенсації. Про це на брифінгу заявив віце-прем'єр-міністр з питань європейської та євроатлантичної інтеграції Дмитро Кулеба, передає у Twitter журналіст Євген Солонина.
Кулеба підкреслив, що Україна продовжує залучати кошти Європейського союзу на відновлення визволеної частини Донецької та Луганської областей.
«Бо там і до 2014 мало що робилося. Але впевнений: фінал нашої війни з Росією полягатиме в тому, що вона відновлюватиме окуповані території або виплачуватиме компенсації», - заявив він.
Нагадаємо, раніше міністр інфраструктури України Владислав Криклій в ефірі ток-шоу «Право на владу» заявив, що Росія повинна буде виплатити Україні репарації після деокупації Донбасу. У відповідь на це прес-секретар президента Росії Дмитро Пєсков підкреслив, що РФ може виділити гроші на відбудову Донбасу, проте це залежить від того, яким шляхом піде врегулювання в регіоні.
