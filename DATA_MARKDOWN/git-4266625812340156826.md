
# Командувач ООС: Після відведення військ створюється не «сіра зона», а район безпеки

Published at: **2019-11-04T16:07:00+00:00**

Author: ****

Original: [ZIK.UA](https://zik.ua/news/2019/11/04/komanduvach_oos_pislya_vidvedennya_viysk_stvoryuietsya_ne_sira_zona_a_rayon_1683371)


        Розведення військ не можна вважати відступом української армії, а після відведення створюється не «сіра зона», а район безпеки.
      
Про це під час брифінгу заявив командувач Операції об’єднаних сил (ООС) Володимир Кравченко, –повідомляє Укрінформ.
«Наголошую, що розведення військ – це не відступ української армії, особливо як пишуть ЗМІ, по всій лінії фронту. Наразі мова йде про розведення на ділянці протяжністю до 3 км, тоді як загальна протяжність лінії розмежування складає більше 400 км. До того ж розведення відбувається дзеркально з ворожої сторони... Після відведення військ створюється не «сіра зона», а район безпеки. Війська відводяться менше, ніж на кілометр з обох сторін, що значно зменшить можливість ведення прицільного вогню зі стрілецької зброї», – заявив командувач.
За його словами, заходи розведення на першій ділянці в Станиці Луганській пройшли успішно. Наразі продовжується розведення на ділянці біля Золотого-4, зокрема, розпочалось розмінування територій та демонтаж фортифікаційних споруд.
«На 29-ту добу буде здійснено доповідь про те, що всі заходи виконано і наступного дня представники СММ ОБСЄ проведуть верифікацію виконаних заходів щодо розведення сил. На черзі третя ділянка розведення – в районах української Богданівки та окупованого Петрівського, що на Донеччині. Там розведення сил розпочнеться як тільки представники ОБСЄ підтвердять тишу протягом 7 днів», – заявив Кравченко.
Відповідаючи на питання щодо дзеркальних дій ворога, він запевнив: «Протилежна сторона теж відійшла на визначені позиції, ситуація під контролем. Там говорили, що вони зайняли наші позиції, це не правда. Тобто розведення сил і засобів відбулось в дзеркальному відображенні. По Петрівському я вже казав, що це провокація».
Водночас командування Об’єднаних сил також запевнив, що органи правопорядку працюють на ділянці розведення в посиленому режимі.
«Наголошую, що люди не залишаються беззахисними, не опиняються ні в яких «сірих зонах». Жителі Золотого-4 були й залишаються під контролем України.... Свої обов’язки виконують і виконуватимуть представники Нацполіції, Нацгвардії України та Держприкордонслужби, а також місцевої влади», – сказав він і додав, що місцевому населенню також активно допомагають гуманітарні місії Червоного Хреста, Карітас та ін.
Нагадаємо, командувач Операції Об’єднаних сил Володимир Кравченко заявив, що розведення сил на ділянці №3 в районі Петрівського розпочнеться 8 листопада 2019 року.
