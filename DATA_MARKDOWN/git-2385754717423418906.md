
# Τρεις πυροσβέστες έχασαν τη ζωή τους από έκρηξη στην Ιταλία

Published at: **2019-11-05T16:53:00+00:00**

Author: **sigmalive**

Original: [SIGMALIVE](https://www.sigmalive.com/news/international/595868/treis-pyrosvestes-exasan-ti-zoi-tous-apo-ekriksi-stin-italia)

Τρεις πυροσβέστες έχασαν σήμερα τη ζωή τους από έκρηξη που σημειώθηκε σε ακατοίκητη αγροικία στη βόρεια Ιταλία, ανακοίνωσε η ιταλική δικαιοσύνη, η οποία δεν αποκλείει «μια εγκληματική ενέργεια».
Σύμφωνα με τα πρώτα στοιχεία της έρευνας, μια ομάδα πυροσβεστών έφθασε επιτόπου αφού δέχθηκε ειδοποίηση μετά τα μεσάνυχτα για διαρροή αερίου στη μικρή κοινότητα Κουαρνιέντο στο Πεδεμόντιο (Πιεμόντε).
Μια έκρηξη σημειώθηκε γύρω στις 02:00 (τοπική ώρα, 03:00 ώρα Ελλάδας) ενώ βρισκόταν σε εξέλιξη η επέμβαση των πυροσβεστών για την κατάσβεση πυρκαγιάς και το κτίριο κατέρρευσε ολόκληρο πάνω τους.
«Όλα σε κάνουν να σκεφτείς πως η έκρηξη μπορεί να ήταν ηθελημένη και οργανωμένη εσκεμμένα», δήλωσε ο εισαγγελέας της πόλης που βρίσκεται πολύ κοντά στην Αλεσάντρια, ο Ενρίκο Τσέρι, μετέδωσε το ιταλικό πρακτορείο ειδήσεων Agi.
Σ' ένα διπλανό κτίριο, οι ερευνητές βρήκαν ενδείξεις για έναν μηχανισμό που μπορεί να πυροδοτηθεί από απόσταση.
«Έγιναν εκρήξεις κατά διαστήματα. Βρήκαμε ηλεκτρικά καλώδια, έναν πυροκροτητή και ένα γκαζάκι», διευκρίνισε ο εισαγγελέας. Αν και κάνει λόγο για ενδεχόμενη «εγκληματική ενέργεια», αποκλείει ωστόσο κάθε περίπτωση η επίθεση να ήταν τρομοκρατική.
Οι πυροσβέστες που έχασαν τη ζωή τους ήταν ηλικίας 32, 38 και 46 ετών.
Δύο άλλα πρόσωπα, καθώς κι ένας χωροφύλακας, που τραυματίσθηκαν, μεταφέρθηκαν σε νοσοκομεία.
