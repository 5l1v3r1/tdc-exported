
# Тазгодишният октомври е бил най-топлият, откакто се правят измервания

Published at: **2019-11-06T07:38:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Tazgodishniyat-oktomvri-e-bil-nai-topliyat-otkakto-se-pravyat-izmervaniya-911492)

Тазгодишният месец октомври е най-топлият в света, откакто европейската служба "Коперник" за климатичните промени е започнала наблюденията си през 1981 г., съобщи Франс прес. Става въпрос за 5-ия последователен месец, който подобрява или се доближава до рекордните стойности.
Тазгодишният октомври е с 0,63 градуса Целзий по-топъл в сравнение със средните температури за периода 1981-2000 г., като надвишава с 0,01 градуса Целзий температурата през октомври 2015 г. и с 1,2 градуса Целзий температурата през прединдустриалната епоха.
Тазгодишният месец юни бе най-топлият в историята на наблюденията, а тазгодишният юли постави абсолютен рекорд за най-топъл месец, регистриран някога.
Тазгодишният август бе на второ място сред най-топлите месеци август, а тазгодишният септември бе най-топлият сред месеците сепетември, откакто са започнали наблюденията. Последните 4 години са най-топлите, регистрирани някога в света.
