
# اینترنت ملی روسیه راه اندازی شد

Published at: **2019-11-02T18:50:00+00:00**

Author: ****

Original: [جامعه خبری تحلیلی الف](https://www.alef.ir/news/3980811172.html)

اینترنت ملی روسیه از روز گذشته به طور آزمایشی راه اندازی شد.
 به گزارش مهر به نقل از یورونیوز، روز گذشته قانون «اینترنت ملی» در روسیه اجرایی و به طور آزمایشی از اینترنت کل جهان جدا شد. 
طبق این قانون یک شبکه اینترنت مستقل برای روسیه ایجاد شده است.
به گفته قانونگذاران روس، اینترنت ملی برای محافظت از Runet( اینترنت این کشور) در خصوص حملات سایبری یا تهدیدهای خارجی طراحی شده است.
قانون «اینترنت ملی» به سازمان نظارت بر مخابرات و رسانه‌های روسیه این کشور ( Roskomnadzor)اجازه می دهد در صورت حمله سایبری، Runet را از شبکه اینترنت جهانی مجزا کند.
الکساندر ژاروف رئیس سازمان نظارت بر مخابرات و رسانه‌های روسیه نیز اعلام کرد فقط در شرایط اضطراری اینترنت جهانی مسدود می شود یا سرویس مورد نیاز از طریق تهیه کنندگان خاصی ارائه خواهد شد.
طبق این قانون باید تجهیزات خاصی نصب شود تا تهیه کنندگان اینترنت بتوانند ترافیک را فیلتر و دسترسی به اطلاعات غیر قانونی را محدود کنند. حال آنکه هرچند این قانون اجرایی شده اما تجهیزات جدید و مورد نیاز آن تکمیل نشده اند.
به گفته کارشناسان هزینه اجرای این قانون بالغ بر ۳۰ میلیارد روبل ( معادل ۴۲۴ میلیون یورو) می شود که از این میزان ۲۰.۸ میلیارد روبل(۲۹۴ میلیون یورو) صرف خرید تجهیزات جدید می شود.
آنتون فیشرمن یکی از مدیران پروژه در شرکت امنیت سایبریGroup-IB معتقد است این قانون توجیه دارد. او در این باره می گوید: با توجه به شرایط ژئوپلتیکال و ریسک های احتمالی از جانب کشورهای دیگر این قانون برای محافظت از کشور طراحی شده است.
