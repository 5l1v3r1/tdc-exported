
# قیمت ارز را بازار تعیین می کند نه دولت

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696901/%D9%82%DB%8C%D9%85%D8%AA-%D8%A7%D8%B1%D8%B2-%D8%B1%D8%A7-%D8%A8%D8%A7%D8%B2%D8%A7%D8%B1-%D8%AA%D8%B9%DB%8C%DB%8C%D9%86-%D9%85%DB%8C-%DA%A9%D9%86%D8%AF-%D9%86%D9%87-%D8%AF%D9%88%D9%84%D8%AA)


        نرخ ارز مثل تمام کالا ها در بازاری تعیین می شود که دو طرف هم خریدار و هم فروشنده خصوصی باشند. نرخ ارز چیزی نیست که پشت درهای بسته محاسبه شود.
      
«سهمیه بندی به دلیل مشکلات اقتصادی اتفاق می افتد و اگر بخواهیم از نظر تئوری و علمی بررسی کنیم مسلما سهمیه بندی اقدام خوبی نیست اما امروز مباحث علمی به هیچ عنوان مطرح نیست چون وضعیت کشور در شراط بحرانی است».محمدقلی یوسفی کارشناس مسائل اقتصادی در گفتگو با خبرنگار عصر ایران درباره سهمیه بندی بنزین با بیان این مطلب گفت: دولت با توجه به تحریم ها و محدودیت های پولی و مالی و از همه مهم تر به دلیل مشکلات اساسی اقتصادی که در طول سال های گذشته روی هم انباشته شده، طرح سهمیه بندی را مطرح می کند که در شرایط عادی برای یک کشور در حال توسعه میثل ایران سازگار نیست.یوسفی گفت: سهمیه بندی در بازار فساد آور است چون کالا در شرایط سهمیه بندی با قیمت های متفاوتی به بازار عرضه می شود که این موضوع منجر به انواع فساد و فعالیت های غلط اقتصادی می شود. اما چون ایران در شرایط اضطرار به سر می برد پس هیچ کس نمی تواند بگوید کدام اقدام خوب یا بد است. این استاد دانشگاه با اشاره به اضافه شدن تحریم ها به مشکلات کشور افزود: آنچه من بعنوان کارشناس از شرایط امروز کشور می دانم این است که به دلیل سیاست های غلطی که در اقتصاد ایران پیاده شده و تحریم هایی هم که به این مشکلات اضافه شده، دولت نمی تواند خودش نمی تواند به راحتی بنزین عرضه کند و یا اینکه آن را وارد کند و برای اینکه دولت هزینه هایش را کمتر کند مجبور به سهمیه بندی می شود.یوسفی با بیان اینکه هیچ کس نمی تواند نرخ ارز را اعلام کند گفت: اقتصاد ایران امروز در شرایط غیر عادی قرار دارد و در چنین شرایطی هیچ ارزیابی صورت نخواهد گرفت. نرخ ارز مثل تمام کالا ها در بازاری تعیین می شود که دو طرف هم خریدار و هم فروشنده خصوصی باشند. نرخ ارز چیزی نیست که پشت درهای بسته محاسبه شود. ارز هم مثل هر کالای دیگری تابع عرضه و تقاضا است و نرخ ان را بازار تعیین می کند.وی افزود: در ایران چون دولت مهم ترین منبع تامین ارز است، پس این دولت است که نرخ ارز را متناسب با شرایط خودش تعیین می کند. این نرخ ارز، نرخ بازار نیست. تغییرات نرخ ارز از سال گذشته تا کنون غیرعادی است و اینکه دولت برای ارز چه نرخی را مشخص می کند هیچ ارتباطی به بازار آزاد ندارد.این کارشناس مسائل اقتصادی در ادامه گفت: من بعنوان یک کارشناس با توجه به شرایط فعلی کشور و نقدینگی که هر سال 30 درصد بیشتر می شود، درآمدهای ارزی که کاهش پیدا کرده، امکان صادرات محدود شده و نیازهای مردم روز به روز بیشتر می شود، ما انتظار افزایش نرخ ارز را داریم. این نظر علمی و کارشناسی است. یوسفی در پاسخ به سوال خبرنگار عصر ایران درباره اینکه روز گذشته رئیس بانک مرکزی گفته بود که ارزش پول ملی 21 درصد افزیش پیدا کرده گفت: کاهش نرخ ارز و یا افزایش ارزش پول ملی باید یک دلیل و توجیه اقتصادی داشته باشد. وقتی سالانه 30 درصد نقدینگی افزایش پیدا می کند به این معناست که ما با یک تورم بزرگی روبه رو هستیم پس با این شرایط اقتصادی چطور می شود گفت ارزش پول ملی افزایش پیدا کرده است؟ ارزش پول ملی موضوع ثابتی نیست که ما بگوییم خوب یا بد شده. ارزش پول ملی را اوضاع و شرایطی اقتصادی تعیین می کند که امروز در وضعیت خوبی به سر نمی بریم.وی ادامه داد: در اقتصاد ایران چون دولت نقش مهمی دارد پس دولت هم با توجه و وضعیت خودش و با توجه به ذخایر و درآمد های ارزی، نرخ هر چیزی را تعیین می کند. اما من به عنوان کارشناس معتقدم اقتصاد ایران تغییر آنچنانی نداشته است. نه صادرات و انتقال پول به داخل زیاد شده نه تولیدات داخلی رشد کرده و نقدینگی هم سال به سال 30 درصد اضافه می شود. یوسفی افزود: به نظر من اقتصاد ایران سیاست درستی را در چند سال گذشته دنبال نکرده است. تحریم ها وجود دارد اما فساد مالی و یا سو مدیریت چه ارتباطی با تحریم ها دارد؟ مشکلات داخلی ما که منجر به گسترش بیکاری و افزایش نقدینگی شده ارتباطی به تحریم ندارد.
