
# آغاز نخستین جلسات علنی استماع برای تحقیقات استیضاح ترامپ

Published at: **2019-11-06T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697137/%D8%A2%D8%BA%D8%A7%D8%B2-%D9%86%D8%AE%D8%B3%D8%AA%DB%8C%D9%86-%D8%AC%D9%84%D8%B3%D8%A7%D8%AA-%D8%B9%D9%84%D9%86%DB%8C-%D8%A7%D8%B3%D8%AA%D9%85%D8%A7%D8%B9-%D8%A8%D8%B1%D8%A7%DB%8C-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE)

رئیس کمیته اطلاعاتی مجلس نمایندگان آمریکا گفته نخستین جلسات علنی برای ادامه تحقیقات استیضاح رئیس‌جمهور این کشور از هفته آینده برگزار می‌شود.به گزارش فارس، «آدام شیف»، رئیس کمیته اطلاعاتی مجلس نمایندگان آمریکا گفته نخستین جلسات علنی برای تحقیقات استیضاح «دونالد ترامپ»، رئیس‌جمهور آمریکا از هفته آینده (بعد از یکشنبه) برگزار می‌شود. 
شیف که طراح اصلی تحقیقات استیضاح از دونالد ترامپ بابت گفت‌وگوی جنجالی او با رئیس‌جمهور اوکراین در ماه جولای است گفته که برگزاری این جلسات علنی فرصتی است که مردم آمریکا خودشان درباره اقدامات ترامپ قضاوت کنند.
مجلس نمایندگان آمریکا با تصویب قطعنامه‌ای هفته گذشته ضمن رسمیت بخشیدن به تحقیقات استیضاح ترامپ،  آغاز مرحله جدید این تحقیقات را کلید زد. کمیته‌های مجلس نمایندگان آمریکا در هفته‌های قبل‌تر تحقیقات استیضاح را به صورت غیرعلنی پیش برده بودند اما مصوبه جدید خواستار علنی کردن این تحقیقات است. 
 شیف امروز چهارشنبه گفت «ویلیام تایلور»، دیپلمات ارشد آمریکا در اوکراین و «جورج کنت»، دستیار وزیر خارجه آمریکا چهارشنبه هفته آینده (۱۳ نوامبر/۲۲ آبان) در جلسات استماع علنی کمیته امور اطلاعاتی مجلس نمایندگان حاضر خواهند شد. 
این کمیته سپس روز جمعه ۱۵ نوامبر میزبان «ماری یووانویچ»، سفیر سابق آمریکا در اوکراین خواهد بود که اخراج او از این سمت در اردیبهشت‌ماه سال جاری توسط ترامپ به بخش مهمی از تحقیقات استیضاح تبدیل شده است. 
