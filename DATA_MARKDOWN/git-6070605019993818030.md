
# Alberto Conejero guanya el Premio Nacional de literatura dramàtica

Published at: **2019-11-04T19:05:12+00:00**

Author: ****

Original: [Ara.cat](https://www.ara.cat/cultura/Alberto-Conejero-Nacional-Literatura-Dramatica_0_2337966372.html)

El dramaturg i director Alberto Conejero (Jaén, 1978) ha guanyat aquest dilluns el Premio Nacional de literatura dramàtica per la seva obra La geometría del trigo. El jurat del guardó, que concedeix el ministeri de Cultura i està dotat amb 20.000 euros, ha destacat la construcció dels personatges i l'estil poètic de l'obra, com també "la precisa configuració i desenvolupament de la trama, en què conflueixen unes històries que reflecteixen la realitat espanyola a través de tres generacions".
Publicada el 2018 per l'editorial Dos Bigotes, La geometría del trigo parteix d'un record de joventut de la mare de l'autor. L'obra es va representar al febrer al Centro Dramático Nacional amb Consuelo Trujillo, Zaira Montes i José Bustos al repartiment. El text parla d'una jove parella d'arquitectes que creua Espanya des de Barcelona fins a un petit poble del sud per assistir a l'enterrament del pare del noi. Al llarg del viatge, els protagonistes reflexionen sobre el seu passat i les formes de conviure i estimar el seu país. 
A banda de La geometría del trigo, Conejero és autor d'obres com Los días de la nieve, Todas las noches de un día, La piedra oscura (premi Max i premi Ceres al millor autor teatral 2016), Ushuaia, Húngaros i Fiebre. Les seves obres s'han estrenat a països com Grècia, el Regne Unit, Xile, Mèxic, l'Uruguai, l'Argentina, el Perú i Rússia.
