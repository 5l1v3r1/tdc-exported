
# Rano miałem z nimi lekcję. Technikum samochodowe w żałobie po trzech uczniach

Published at: **2019-11-06T13:47:40+00:00**

Author: **mag/ks**

Original: [TVN24](https://www.tvn24.pl/katowice,51/zawiercie-trzej-uczniowie-technikum-samochodowego-zgineli-w-wypadku,983302.html)

Czwarta klasa technikum numer pięć w Zawierciu pierwszą lekcję w poniedziałek miała z Grzegorzem Wnukiem. - O ósmej rano miałem z nimi historię - pamięta dyrektor zespołu szkół imienia generała Józefa Bema, do którego należy to technikum.
Klasa liczyła wtedy 27 uczniów.
Po lekcjach, około godziny piętnastej trzej z nich: Mateusz, Patryk i Dawid wsiedli do seata leona. Wszyscy mieli prawo jazdy. Szkoła nauczyła ich jeździć. To tak zwana "samochodówka", kształcąca na technika mechanika.
Każdy mógł prowadzić, ale oni trzymali się razem i wracali do domu w tę samą stronę, dwaj do Kroczyc, trzeci trochę dalej, do Dobrogoszczyc. Dyrektor nazywa ich "kolektywem".
- Dobrzy chłopcy, myślący o życiu, o przyszłości. W tym roku mieli zdawać maturę. Mieli plany - mówi Wnuk.
Kilkanaście minut później, na ulicy Skarżyckiej, mniej więcej w połowie drogi do domu, nie żyli.
