
# Poloiştii de la CSM Oradea s-au impus cu în dubla confruntare cu CSM Corona Braşov (FOTO)

Published at: **2019-11-02T15:11:00+00:00**

Author: **Florin Mihalca**

Original: [Bihoreanul](https://www.ebihoreanul.ro/stiri/ultima-or-31-2/poloistii-de-la-csm-oradea-s-au-impus-cu-in-dubla-confruntare-cu-csm-corona-brasov-152522.html)


        Poloiştii de la CSM Oradea s-au impus de fiecare dată în faţa jucătorilor de la CSM Corona Braşov, vineri şi sâmbătă, în cadrul primei etape din grupa volorică I a Superligii Naţionale.
      
Meciurile, care s-au desfăşurat la Bazinul Olimpic "Ioan Alexandrescu", s-au încheiat cu scorurile de 14-10 şi 16-7.
Prima partidă, desfăşurată vineri seara, a fost ceva mai echilibrată, în special în sferturile II şi IV, dar până la urmă a fost adjudecată la o diferenţă de patru goluri de elevii antrenorului Dorin Costrăş, care s-au impus cu 14-10, după ce primul sfert l-au câştigat cu 3-1, cel de-al doilea s-a încheiat nedecis, 3-3, în sfertul III orădenii au marcat patru goluri şi au primit două, iar în ultimele opt minute fiecare echipă şi-a trecut în cont câte patru reuşite.
Principalii marcatori de la CSM Oradea au fost Vlad Georgescu şi Yusuke Inaba, autori a câte 5 goluri. Nichita Ilisie, Roland Szabo, Alex Popoviciu şi Ferenc Czenk au marcat şi ei câte un gol. De partea cealaltă, Daniel Teohari a fost cel mai eficace, cu 4 goluri.
Sâmbătă însă, în meciul al doilea, vicecampionii s-au impus mult mai clar, la o diferenţă de nouă goluri, cu scorul de 16-7, după ce au câştigat clar primele două sferturi, cu 3-0 şi 6-3, iar pe cele din jumătatea a doua cu 4-3 şi 3-1.
Vlad Georgescu a fost din nou cel mai eficace, cu 7 goluri. Ramiro Georgescu, Roland Szabo şi Silvian Colodrovschi au reuşit şi ei câte o dublă. Celelalte trei goluri pentru CSM Oradea au fost înscrise de Nichita Ilisie, Cristian Dobre şi Ferenc Czenk.
De la braşoveni, în partida de sâmbătă s-a remarcat, în mod special, căpitanul Petru Ianc, autor a 4 goluri.
"A fost o dublă confruntare bună pentru noi, utilă ca pregătire în perspectiva returului din sferturile de finală ale LEN Euro Cup, cu spaniolii de la CN Mataro, unde vom merge încrezători. Am reuşit să rulez tot lotul de jucători şi asta mă bucură", a declarat, după meciul de sâmbătă, antrenorul orădenilor, Dorin Costrăş.
În cealaltă dublă confruntare a primei etape din Grupa valorică I a Superligii Naţionale, la Bucureşti, Steaua a întrecut pe Dinamo cu 14-6, vineri, respectiv cu 14-3, sâmbătă.
În clasament, Steaua şi CSM Oradea au câte două victorii şi ocupă primele două poziţii.
În etapa a II-a, CSM Oradea va juca în compania bucureştenilor de la Dinamo. Până atunci însă, sâmbăta viitoare, pe 9 noiembrie, vicecampionii României vor susţine returul din Spania, cu CN Mataro.
