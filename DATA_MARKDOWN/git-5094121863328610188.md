
# OBRAZEM: Strašidelná předzahrádka na sídlišti v Ostravě-Porubě budí pozornost

Published at: **2019-11-02T07:55:00+00:00**

Author: **Radek Luksza**

Original: [Deník.cz](https://www.denik.cz/regiony/predzahradka-strasi-opravdu-s-gustem-20191101.html)

Ano, před činžákem, kde bydlí paní Lenka, která je známá svérázným zkrášlováním svého okolí! Tentokrát si bere na pomoc sestru Evu a vnučku Sofinku a dávají dohromady diorama, které dokáže pobavit, ale i postrašit! „Sama jsem se toho lekla…“ připouští sousedka ze vchodu v seniorském věku.
U domu je k vidění několik kamenných náhrobků a „stolní“ model hrobu s flaškou pro nebožtíka, duch na vrbě (za tmy svítící), pavučinami opletené křoviny, krvavá panenka soukající se do obří tykve, bubáci z gumových rukavic, spousta dýní různých velikostí i tvarů včetně jedné vyřezávané a nespočet strašidelných rekvizit. Kostlivci a strašidla zdobí i vstup do činžáku – zlověstných očí na dveřích se bojí i pětiletá spoluautorka Sofinka…
„Ještě to tady pár dní nechám, lidé se tím baví,“ říká paní Lenka s tím, že k přípravě využila všeho, co „dům dal“. Předzahrádku zdobila na velikonoční svátky i „pálení čarodějnic“ a další výtvory, jak dodává, plánuje na Vánoce.
