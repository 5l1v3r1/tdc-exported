
# Pri prečkanju meje v Kolpi utonila moška

Published at: **2019-11-01T10:55:53+00:00**

Author: **STA**

Original: [Primorske novice](https://www.primorske.si/kronika/pri-preckanju-meje-v-kolpi-utonila-moska)


        Gasilci iz Črnomlja so v četrtek iz Kolpe med vasjo Vukovci in Kovačjim gradom potegnili dve moški trupli. Moška - enega so iz Kolpe potegnili dopoldne, drugega popoldne - naj bi po prvih zbranih obvestilih utonila pri poskusu nezakonitega prestopa državne meje, so sporočili policisti.
      
ČRNOMELJ > Kriminalisti in policisti so opravili ogled kraja, o dogodku so obvestili dežurnega preiskovalnega sodnika in okrožno državno tožilko. Točen vzrok smrti bodo ugotovili s sanitarno obdukcijo. Za pomoč pri ugotavljanju identitet so kriminalisti že zaprosili tuje varnostne organe, so zapisali v današnjem sporočilu Policijske uprave Novo mesto.
Na območju novomeške policijske uprave so sicer v zadnjih 24 urah prijeli 21 tujih državljanov, ki so nezakonito prestopili mejo med Hrvaško in Slovenijo.
Krški policisti, ki varujejo zeleno mejo, so v četrtek zjutraj v Kostanjevici na Krki prijeli državljana Pakistana, ki je nelegalno prišel v Slovenijo. Črnomaljski policisti so v Ručetni vasi prijeli državljana Afganistana in Pakistana, ki sta v Slovenijo vstopila izven mejnih prehodov. Pri Zapudju so popoldne prijeli dva državljana Irana. Šentjernejski policisti so skupaj z novomeškimi na območju Cerovega Loga prijeli 15 državljanov Sirije in državljana Iraka.
