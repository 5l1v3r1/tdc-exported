
# Apple rozjíždí novou streamovací službu Apple TV+

Published at: **2019-11-01T04:53:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/apple-rozjizdi-novou-streamovaci-sluzbu-apple-tv/1815823?utm_source=rss&utm_medium=feed)

Washington - Americká technologická společnost Apple dnes spouští novou streamovací službu Apple TV+, která má konkurovat mimo jiné online poskytovateli filmů Netflix nebo HBO GO. Firma uvedla, že službu rozjíždí s měsíčním rodinným předplatným 4,99 dolaru (114,20 Kč), v České republice činí 139 korun.
Apple je odhodlaný vsadit v Apple TV+ na vlastní tvorbu. Na úvod představuje seriál The Morning Show s Jennifer Anistonovou v hlavní roli a seriálové sci-fi drama See. Šéf společnosti Tim Cook v září slíbil, že každý, kdo si pořídí zařízení od Apple, včetně iPhonu, iPadu nebo počítačů, dostane roční předplatné zdarma.
Podle informací firmy je Apple TV+ dostupná ve více než 100 zemích a oblastech. Pořady Apple Originals budou otitulkované nebo nadabované do téměř 40 jazyků a budou obsahovat skryté titulky nebo titulky pro neslyšící a nedoslýchavé. Seriály a filmy v Apple TV+ budou v osmi jazycích dostupné i se zvukovými popisy.
Společnost uvádí, že v Apple TV+ lze streamovat původní pořady Apple Originals bez reklam a na vyžádání. Slibuje rovněž, že každý měsíc bude v Apple TV+ uvádět nový původní obsah.
Předplatné zahrnuje přístup až pro šest členů rodiny v rámci Rodinného sdílení. Každý může sledovat vysílání na svém vlastním zařízení se svým osobním Apple ID. Není tedy nutné dělit se o jeden uživatelský účet a jedno heslo. Jedno předplatné umožňuje streamování až na šesti zařízeních najednou.
