
# Tinder rande sa pre ňu stalo nočnou morou: Najskôr ju partner zaškrtil, potom pozeral porno a zisťoval, ako sa zbaviť tela

Published at: **2019-11-06T11:56:00+00:00**

Author: **Timea Krauszová**

Original: [REFRESHER](https://refresher.sk/76270-Tinder-rande-sa-pre-nu-stalo-nocnou-morou-Najskor-ju-partner-zaskrtil-potom-pozeral-porno-a-zistoval-ako-sa-zbavit-tela)


        Smrť dievčiny ho nerozhodila, na ďalší deň šiel znovu na rande, pričom mal telo stále u seba v byte.
      
Mladá Angličanka Grace mala len 22 rokov, keď sa rozhodla precestovať svet. Po šiestich týždňoch v Južnej Amerike navštívila Nový Zéland. Cestovala sama. Jeden večer si chcela spríjemniť spoločnosťou mladíka, ktorého spoznala cez Tinder.
Po niekoľkých hodinách sa rozhodla stráviť noc v byte novej známosti. Muž ju však podľa obžaloby zaškrtil a neskôr aj pochoval. Tvrdí, že je nevinný, smrť mala údajne nastať po tvrdom sexe, ktorý zahŕňal škrtenie a údery. Píše BBC.
Svedčia o tom videozábery, na ktorých sa dvojica bozkáva, ako aj fakt, že vystriedali niekoľko barov. Všetko nasvedčuje tomu, že so sexom obaja súhlasili. Podľa BBC rodičia zosnulej Grace o nej hovorili ako o priateľskej a otvorenej osobe, ktorá ľahko nadväzuje nové vzťahy.
Pôvodne sa obhajoba (meno obvineného nie je známe) bránila tým, že po niekoľkých drinkoch šli obaja domov. Neskôr mladík svoju výpoveď zmenil, teraz tvrdí, že šli k nemu domov a zhodli sa na tvrdom sexe. Obvinený muž neskôr údajne zaspal v sprche, po prebudení si šiel ľahnúť. Nehybné telo svojej partnerky si všimol až ráno.
Podľa stôp na Gracinom tele bola priviazaná a zaškrtená. Odhliadnuc od týchto dôkazov, Google história mladíka mu v obhajobe vôbec nepomáha. Vyhľadával rôzne spôsoby, ako sa zbaviť tela. Podľa prokurátora ho smrť mladej ženy vôbec nerozhodila. Zapol si totiž porno.
Scéna ako z najhoršej nočnej mory tu zďaleka nekončí. Pozeranie filmov pre dospelých prerušil, aby si mohol nahé mŕtve telo nafotiť. Neskôr sa k pornu vrátil, napokon hľadal „veľké tašky v okolí“ a „rigor mortis“ (posmrtná stuhnutosť). Aby toho nebolo málo, na ďalší deň, napriek tomu, že Gracino mŕtve telo bolo naďalej v jeho byte, si vyrazil na ďalšie Tinder rande.
Neskôr Grace pochoval za mestom, kde ju o pár dní na to aj našli. Súdny proces naďalej pokračuje, podľa BBC to bude trvať približne mesiac.
