
# CSM Oradea a pierdut jocul de cupă de la Piteşti

Published at: **2019-11-04T11:13:00+00:00**

Author: **Florin Mihalca**

Original: [Bihoreanul](https://www.ebihoreanul.ro/stiri/ultima-or-31-2/csm-oradea-a-pierdut-jocul-de-cupa-de-la-pitesti-152541.html)

Handbaliştii de la CSM Oradea au fost învinşi duminică în deplasare, la Piteşti, de echipa locală CSU, în şaisprezecimile de finală ale Cupei României, fiind eliminaţi din această competiţie.
Partida s-a încheiat cu scorul de 28-26 pentru gazde, care vor continua în optimile de finală ale Cupei României.
Totuşi, elevii antrenorului George Tăutu au evoluat mai bine în prima repriză, pe care au câştigat-o la o diferenţă de trei goluri, cu scorul de 16-13. Din păcate însă, lucrurile s-au schimbat în partea a doua, când argeșenii au înscris de 15 ori, iar orădenii numai de 10 ori.
De la CSM Oradea, principalul marcator a fost în această partidă Adrian Mihăilescu, care a înscris de șapte ori. L-a urmat Benjamin Szabo, cu cinci reuşite şi Paul Oargă, autor a patru goluri pentru CSM. De la gazde cel mai eficace a fost Acsinia, cu 12 goluri.
Pentru CSM Oradea urmează acum jocul din prima etapă a returului Diviziei A. „Roş-albaştrii” se vor deplasa marţi la Tg. Jiu, acolo unde se vor duela cu echipa gazdă CSU „Constantin Brâncuși”.
