
# Три фракції Ради вимагають звільнити Яременка з посади голови міжнародного комітету

Published at: **2019-11-01T15:02:00+00:00**

Author: ****

Original: [DT.ua](https://dt.ua/POLITICS/tri-frakciyi-radi-vimagayut-zvilniti-yaremenka-z-posadi-golovi-mizhnarodnogo-komitetu-328141_.html)

Фракції Верховної Ради "Європейська солідарність", "Батьківщина" і "Голос" підняли питання про доцільність перебування народного депутата "Слуга народу" Богдана Яременка на посаді керівника парламентського комітету з питань зовнішньої політики.
"З нашої точки зору, поведінку нашого колеги Богдана Яременка, зокрема, його вчорашній виступ, який, з нашої точки зору, містить елементи образи на адресу цілого законодавчого органу, і заяви, які можна трактувати як загрозу журналістам, неприпустимі. І тому спільна точка зору трьох фракцій - поставити перед Верховною Радою питання про доцільність перебування пана Яременка на посаді такого важливого і чутливого комітету з питань міжнародних зв'язків", - заявив голова фракції "Голос" Сергій Рахманін.
За словами депутата, фракції сподіваються, що керівництво Ради належним чином оцінить поведінку Яременка та зробить необхідні висновки.
"Ще раз сподіваюся, знаючи самого Богдана Володимировича, що він, не чекаючи оцінки колег, сам зробить необхідний, важливий і єдино вірний в цій ситуації крок", - додав Рахманін.
Нагадаємо, ЗМІ опублікували фото секк-листування Яременка. Сам депутат спершу все заперечував і заявляв, що нібито сфабрикував листування, щоб "спровокувати непрофесійних журналістів". Однак вже ввечері 30 жовтня видалив цей пост і написав новий, якому публічно вибачився перед своєю родиною, фракцією та президентом Володимиром Зеленським. Але про журналістів, яких він нібито провокував, "забув".
Голова фракції "Слуга народу" Давид Арахамія заявив, що є три варіанти вирішення ситуації: Яременко йде з посади голови комітету, йде з фракції, або добровільно складає депутатський мандат.
