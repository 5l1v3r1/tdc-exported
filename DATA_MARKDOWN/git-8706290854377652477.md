
# Λαγκάρντ: Ο Σόιμπλε συνέβαλε στην επιτυχία του ευρώ

Published at: **2019-11-04T23:46:00+00:00**

Author: ****

Original: [enikos.gr](http://www.enikos.gr/international/682316/lagkarnt-o-soimple-synevale-stin-epitychia-tou-evro)

Στην πολιτική διάσταση του εγχειρήματος του ευρώ και τη συμβολή του προέδρου της γερμανικής Βουλής, Βόλφγκανγκ Σόιμπλε, στην επιτυχία του αναφέρθηκε η νέα πρόεδρος της Ευρωπαϊκής Κεντρικής Τράπεζας (ΕΚΤ), Κριστίν Λαγκάρντ.
Η πρώτη ομιλία της Λαγκάρντ, ως επικεφαλής της ΕΚΤ, δεν αφορούσε τη νομισματική πολιτική της τράπεζας, καθώς έγινε προς τιμή του Σόιμπλε στο Βερολίνο. «Κατάλαβες αμέσως ότι η επανένωση της Γερμανίας θα μπορούσε να προκαλέσει ενθουσιασμό στη χώρα, αλλά φόβο στο εξωτερικό. Ήξερες ότι η Γερμανία θα μπορούσε να δείξει με τον καλύτερο τρόπο τη βαθειά συνείδηση της ιστορικής ευθύνης της έναντι της Ευρώπης, έχοντας ένα κοινό νόμισμα με τους γείτονές της», δήλωσε η Λαγκάρντ απευθυνόμενη στον Σόιμπλε.
«Μας θύμισες ότι το ευρώ ήταν πάντοτε κάτι περισσότερο από ένα νόμισμα», συνέχισε, ενώ αναφέρθηκε στην πεποίθησή του ότι «αν μια λύση είναι καλή για την Ευρώπη είναι καλή για τη Γερμανία και αν κάτι είναι κακό για την Ευρώπη δεν μπορεί να είναι καλό για τη Γερμανία». «Ασφαλώς υπάρχουν διαφορετικές απόψεις για το τι είναι μια «καλή λύση» για την Ευρώπη, για παράδειγμα αναφορικά με τη σωστή ισορροπία μεταξύ της κατανομής του κινδύνου και της μείωσης του κινδύνου μεταξύ των χωρών της Νομισματικής Ένωσης», παραδέχτηκε η Λαγκάρντ.
