
# Slakter dommerens valg etter skrekkskade

Published at: **2019-11-03T19:19:06+00:00**

Author: **Synne Sofie Christiansen**

Original: [Dagbladet.no](https://www.dagbladet.no/sport/slakter-dommerens-valg-etter-skrekkskade/71778598)


        Tottenham-spiller Son Heung-min ble utvist etter taklingen som gjorde at André Gomes pådro seg et stygt beinbrudd i kampen mellom Everton og Tottenham.
      
Nå reagerer ekspertene på det røde kortet som ble delt ut.
Ti minutter før slutt kastet Son seg inn i en sein takling på portugiseren, som førte til at Everton-spilleren må belage seg på et lengre avbrekk fra fotballen.
TV-kameraene viste skrekkbilder av beinbruddet, men også anger og svært tårevåte øyner fra Son.
Angriperen var sønderknust etter handlingen og fikk umiddelbart støtte fra medspillere og støtteapparat før han ble forvist til garderoben.

        - Son er åpenbart veldig lei seg. Uten skaden, ville han ikke ha blitt vist det røde kortet. Han bryr seg mindre om det enn å ha skadet en annen spiller så seriøst. Det er så synd, skriver BBC-profilen Gary Lineker på Twitter.
      
Erik Thorstvedt i TV 2s studio var helt enig med den tidligere Leicester-spissen om at det var feil å vise ut Son.

        - Det er totalt feil. Det går ikke an å gi det røde kortet på dette. VAR skal ta disse situasjonene med røde kort, og at VAR ikke griper inn her, er faktisk ganske uforståelig, sier Thorstvedt, og påpeker at det ikke er selve taklingen som gjør at Gomes skader seg.
      
Få minutter tidligere hadde Gomes gitt en albue motsatt vei til Son.
- Det kan godt være at det er en hevnaksjon for den, men hevnaksjonen er veldig, veldig liten i utgangspunktet, men så eskalerer den da han treffer Aurier, fortsetter Thorstvedt.
Også tidligere fotballspiller Michael Owen mener utvisningen var feil.
- Sjokkerende beslutning å sende Son av, men det er ubetydelig nå. Velferden til spillerne er det viktigste. Bli frisk fort Andre Gomes, skriver Owen på Twitter.

        Artikkelen fortsetter etter videoen:
      
Det var en tydelig preget Tottenhams Dele Alli som stilte opp til intervju etter poengdelingen med Everton.

        På spørsmål om hvordan det går med Son, svarte han dette:
      
- Han er knust, han er i tårer, men det er ikke hans feil. Som jeg har sagt mange ganger før, Son er en av de hyggeligste personen du noensinne vil møte, og han mente selvfølgelig aldri å gjøre noe sånt. Det ser du på reaksjonen hans. Han har hodet sitt begravd i skammen, han griner så mye, sier Alli til Sky Sports på TV 2 Sportskanalen.
Spilleren benytter også anledningen å sende gode tanker til Gomes.
- Det er slikt man aldri tror vil skje med noen. Jeg ønsker ham alt godt, sier Alli.

        Også manager Mauricio Pochettino er bekymret over Gomes.
      
- Vi er veldig lei oss. Det er en veldig uheldig situasjon, måten han landet på. Eneste vi kan gjøre nå er å sende gode ønsker og håpe at det går bra. Vi er knust, Son er knust. Rett og slett skikkelig uheldig, sier Pochettino til Sky Sports.

        Evertons Fabian Delph hadde store problemer med å finne ord i intervjusonen etter kampen.
      
- Vi føler oss akkurat slik du kan forestille deg. Dette er en tøff tid for oss. Han er en av våre brødre, en person vi bryr oss om. Det er vanskelig å finne ord på hvordan vi føler oss nå. Så fort vi får kontakt med ham, så vil vi sende våre beste tanker. Det er vanskelig å se, vanskelig å snakke nå, sier Delph om skrekkskaden til Gomes.
