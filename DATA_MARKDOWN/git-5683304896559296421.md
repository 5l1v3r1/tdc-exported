
# നാലു സംസ്ഥാനങ്ങളുടെ സഹായം തേടി; പക്ഷേ, ആ രണ്ടു പേരെ തിരിച്ചറിയാനായില്ല

Published at: **2019-11-05T19:47:00+00:00**

Author: **https://www.facebook.com/manoramaonline**

Original: [ManoramaOnline](https://www.manoramaonline.com/news/latest-news/2019/11/05/attappadi-maoist-encounter-dead-body-followup.html?utm_source=dlvr.it&utm_medium=twitter)

പാലക്കാട് ∙ നാല് സംസ്ഥാനങ്ങളിലെ നക്സൽവിരുദ്ധ സേനകളുടെ സഹായം തേടിയിട്ടും അട്ടപ്പാടി മഞ്ചിക്കണ്ടിയിലെ ഏറ്റുമുട്ടലിൽ മരിച്ച രണ്ടു മാവേ‍ായിസ്റ്റുകളെക്കുറിച്ച് പെ‍ാലീസിനു വ്യക്തമായ വിവരം ലഭിച്ചില്ല. 
തമിഴ്നാട്, തെലുങ്കാന, മഹാരാഷ്ട്ര, കർണാടക സംസ്ഥാനങ്ങളുടെ സഹായമാണ് നക്സൽവിരുദ്ധ സേനയും ഇന്റലിജൻസും തേടിയത്. ഇവിടുത്തെ സേനകളുടെ കൈവശമുളള മാവേ‍ായിസ്റ്റ് പട്ടികയിൽ അരവിന്ദിന്റെയും രമയുടെയും പേരും ഫേ‍ാട്ടേ‍ായും ഉണ്ടെങ്കിലും വ്യക്തമായ വിലാസമോ ബന്ധുക്കളെക്കുറിച്ചോ ആർക്കും അറിവില്ലെന്ന് അവിടെനിന്ന് സംസ്ഥാന ഇന്റലിജൻസ് മേധാവിയെ അറിയിച്ചു. 
മണിവാസകത്തിന്റെ ബന്ധുക്കൾ നേരത്തേ ആശുപത്രിയിൽ എത്തി തിരിച്ചറിഞ്ഞിരുന്നു. കാർത്തിയെ തിരിച്ചറിയാൻ ബുദ്ധിമുട്ട് നേരിട്ടെങ്കിലും തമിഴ്നാട് ക്യൂബ്രാഞ്ച് നൽകിയ ഇയാളുടെ വിരലടയാളവുമായി ബന്ധപ്പെടുത്തിയുളള പരിശേ‍ാധനയിൽ മൃതദേഹം കാർത്തിയുടേതാണെന്നു സ്ഥിരീകരിച്ചതായാണ് വിവരം. ഇതുസംബന്ധിച്ച് കൂടുതൽ വിവരം ലഭ്യമായിട്ടില്ല.
ബന്ധുക്കൾ ഏറ്റെടുക്കുന്നവ ഒഴികെയുളള മൃതദേഹങ്ങളുടെ കാര്യത്തിൽ പെ‍ാലീസാണ് അന്തിമ തീരുമാനമെടുക്കാറുളളതെങ്കിലും ഹൈക്കേ‍ാടതി ഇടപെട്ടത‍ാടെ തുടർ നടപടി ഇനിയും വൈകും. സുപ്രീംകേ‍ാടതി നിബന്ധനകൾ പാലിച്ചില്ല, വീണ്ടും പേ‍ാസ്റ്റുമേ‍ാർട്ടം വേണം എന്ന ബന്ധുക്കളുടെ അപേക്ഷയിൽ പാലക്കാട് ജില്ലാ സെഷൻസ് കേ‍ാടതി നടപടി പെ‍ാലീസിന് അനുകൂലമായെങ്കിലും അപ്പീലിൽ 8 വരെ മൃതദേഹം സംസ്കരിക്കരുതെന്നാണ് ഹൈക്കേ‍ാടതി നിർദ്ദേശം. 
അവകാശികളില്ലാത്ത ദേഹങ്ങൾ പെ‍ാതുശ്മശാനത്തിലാണ് പെ‍ാലീസ് സംസ്കരിക്കുക. നിലമ്പൂർ കരുളായിയിലെ ഏറ്റുമുട്ടലിൽ മരിച്ച രണ്ടുപേരിൽ കുപ്പുസ്വാമിയുടെ ജഡം ബന്ധുക്കൾ ഏറ്റുവാങ്ങിയെങ്കിലും അജിതയുടെ ബന്ധുക്കൾ എത്തിയില്ല. തുടർന്ന് പെ‍ാലീസാണ് മൃതദേഹം സംസ്കരിച്ചത്. ചില സംഘടനകൾ മൃതദേഹം ആവശ്യപ്പെട്ടു രംഗത്തെത്തിയെങ്കിലും വിട്ടുകെ‍ാടുത്തിരുന്നില്ല.
