
# نماینده مجلس: نانی که قرار بود بین 20 تا 30 درصد گران شود در خیلی نانوایی‌ها تا 60 درصد گران شده

Published at: **2019-11-03T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696489/%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3-%D9%86%D8%A7%D9%86%DB%8C-%DA%A9%D9%87-%D9%82%D8%B1%D8%A7%D8%B1-%D8%A8%D9%88%D8%AF-%D8%A8%DB%8C%D9%86-20-%D8%AA%D8%A7-30-%D8%AF%D8%B1%D8%B5%D8%AF-%DA%AF%D8%B1%D8%A7%D9%86-%D8%B4%D9%88%D8%AF-%D8%AF%D8%B1-%D8%AE%DB%8C%D9%84%DB%8C-%D9%86%D8%A7%D9%86%D9%88%D8%A7%DB%8C%DB%8C%E2%80%8C%D9%87%D8%A7-%D8%AA%D8%A7-60-%D8%AF%D8%B1%D8%B5%D8%AF-%DA%AF%D8%B1%D8%A7%D9%86-%D8%B4%D8%AF%D9%87)

سید ناصر موسوی لارگانی شامگاه شنبه در جلسه شورای اداری استان اصفهان اظهار کرد: مدیران باید توجه بیشتری به موضوع تکریم ارباب رجوع داشته باشند، طبیعی است که در بسیاری از موارد نتوانیم نیاز مراجعه‌کنندگان را رفع کنیم اما می‌توان کاری کرد که مردم از رفتار ما راضی باشند.
به گزارش فارس؛ رئیس مجمع نمایندگان استان اصفهان در مجلس شورای اسلامی ادامه داد: با وجود تلاش‌های استاندار بروکراسی سنگین اداری در استان اصفهان حاکم است، در حالی که حرکت‌های جهادی بزرگی را از سوی مردم استان اصفهان شاهدیم که کمک‌ به مناطق سیل‌زده یکی از آن‌ها بود و باید در ادارات نیز از این الگوی مردمی استفاده کنیم.
وی عنوان کرد: استانداری اصفهان تلاش‌های بسیار خوبی در موضوع آب استان داشته و لازم است تا ما مسؤولان همت بالایی را نشان دهیم و از مشکلات بعدی جلوگیری کنیم.
موسوی لارگانی تأکید کرد: اگر مسؤولان وزارت نیرو بخواهند آب آشامیدنی مردم بروجن را با چشم‌انداز سال 1430 تأمین کنند باید 20 میلیون مترمکعب آب برای این طرح در نظر بگیرند و در حال حاضر به 7 میلیون مترمکعب آب نیاز دارند اما وزارت نیرو می‌خواهد 71 میلیون مترمکعب آب را انتقال دهد.
نماینده مردم فلاورجان در مجلس شورای اسلامی خاطرنشان کرد: مسؤولان وزارت نیرو بر اجرای طرح بن-بروجن مصمم هستند و این ضربه سنگینی به استان اصفهان خواهد زد و در صورت نیاز باید مسؤولان استان تا وزارت نیرو در تهران بروند.
وی یادآور شد: مردم از تورم و گرانی از یک سو و تفاوت چشمگیر قیمت‌ها در بازار ناراحت هستند، نانی که قرار بود بین 20 تا 30 درصد گران شود در خیلی نانوایی‌ها تا 60 درصد گران شده و نیاز است تا دستگاه‌های نظارتی مانند اداره کل تعزیرات حکومتی پیگیر برخورد با متخلفان باشند.
موسوی لارگانی خاطرنشان کرد: وقتی فروشنده‌ای کالایی را گران عرضه می‌کند ضرر را مردم می‌دهند اما جریمه تعزیرات به جیب دولت می‌رود باید برای حل این تناقض فکری کرد.
