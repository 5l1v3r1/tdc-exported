
# Ρεκόρ τσιπούρας στην Κέρκυρα - Aνησυχία για οργανισμό εισβολέα στον Θερμαϊκό

Published at: **2019-11-04T17:02:27+00:00**

Author: **TANEA Team**

Original: [ΤΑ ΝΕΑ](https://www.tanea.gr/2019/11/04/greece/thalassia-zoi-rekor-tsipouras-stin-kerkyra-anisyxia-gia-organismo-eisvolea-ston-thermaiko/)

Δυο διαφορετικές όψεις θαλάσσιας ζωής στην Ελλάδα αποτυπώνουν ισάριθμες ειδήσεις. Η μία είδηση αφορά στην κατάρριψη του παγκόσμιου ρεκόρ τσιπούρας από έναν Κερκυραίο και η δεύτερη στην ανησυχία για επικίνδυνο οργανισμό εισβολέα στον Θερμαϊκό.

        Παγκόσμιο ρεκόρ τσιπούρας με ψάρι 6,905 κιλά
      

        Διαβάστε επίσης: Τροχαίο με σχολικό λεωφορείο : Στο νοσοκομείο θα παραμείνουν δύο παιδιά
      
Ενας Κερκυραίος, ο Χρήστος Σιμάτης, κατέρριψε το παγκόσμιο ρεκόρ τσιπούρας, με το ψάρι των 6,905 κιλών που έβγαλε σε υποβρύχιο ψάρεμα στα νερά του νησιού, όπως γράφουν τα τοπικά μέσα.
Ο μη κερδοσκοπικός οργανισμός European Spearfishing Records Association ανακοίνωσε το νέο παγκόσμιο ρεκόρ Guilthead Seabream (Sparus aurata) και εξέφρασε τα συγχαρητήρια στον Κερκυραίο ψαρά. Η ESRA είναι ένας μη κερδοσκοπικός οργανισμός που έχει ως αποστολή να προάγει τις υψηλότερες δεοντολογικές και αθλητικές αξίες όσον αφορά την υποβρύχια αλιεία.

        Ανησυχία για οργανισμό εισβολέα στον Θερμαϊκό
      
Παράλληλα, με την οικολογική κατάσταση του Θερμαϊκού Κόλπου και τα αίτια που την επιβαρύνουν ασχολείται το ΑΠΘ. Στο μικροσκόπιο της Ομάδας Πλαγκτόν του Τμήματος Βιολογίας του  Πανεπιστημίου βρέθηκε η ερυθρά παλίρροια  και ο ζελατινώδης οργανισμός Μnemiopsis leidy, που θεωρείται ένας από τους 100 χειρότερους εισβολείς στη φύση.
Στην εκδήλωση με τίτλο «Η ζωή σε μια σταγόνα Θερμαϊκού» που πραγματοποιήθηκε την Κυριακή στην Θεσσαλονίκη, δεκάδες άτομα είχαν την ευκαιρία να δουν τη μικροσκοπική ζωή που περιλαμβάνεται σε μία ελάχιστη ποσότητα νερού του Θερμαϊκού Κόλπου μέσα από το ανάστροφο ερευνητικό μικροσκόπιο του ΑΠΘ.
Οι συμμετέχοντες είχαν την ευκαιρία να παρατηρήσουν και τους μικροοργανισμούς που προκαλούν το φαινόμενο της ερυθράς παλίρροιας στον Θερμαϊκό αλλά και άλλους μικροοργανισμούς που ζουν στο θαλασσινό νερό.
Όπως χαρακτηριστικά δήλωσε η καθηγήτρια Υδροβοτανικής – Υδροοικολογίας του Τμήματος Βιολογίας του ΑΠΘ και μέλος του ΔΣ του Φορέα Διαχείρισης Προστατευόμενων Περιοχών Θερμαϊκού Κόλπου, Μαρία Μουστάκα, κατά την αναλυτική παρουσίαση των μικροοργανισμών παρατηρούνται πιο έντονα και σε αφθονία οι οργανισμοί που παράγουν ζελατίνη και βλέννα και είναι ανησυχητικό αυτό καθώς γίνεται πιο θολό το νερό. «Από τον Οκτώβριο καταγράψαμε σε μεγάλο αριθμό και τον εισβολέα ζελατινώδη οργανισμό Μnemiopsis leidy που προκαλεί διαταραχή στο τροφικό πλέγμα και στα ιχθυαποθέματα και θεωρείται στους 100 χειρότερους εισβολείς στη φύση από τον ΟΗΕ. Από το 2005 είναι γνωστό ότι βρίσκεται στον Θερμαϊκό, αλλά πλέον επεκτείνεται σε όλο το εύρος του Όρμου, σε όλη τη διάρκεια του έτους. Χρειάζεται να συνεχίσουμε να εξετάζουμε τον συγκεκριμένο οργανισμό λόγω των τροφικών του διαθέσεων», τόνισε η ίδια.
Σκοπός της εκδήλωσης ήταν να παρουσιαστούν τα φαινόμενα που καταγράφονται στο θαλάσσιο μέτωπο και οι οργανισμοί που τα προκαλούν προκειμένου να ευαισθητοποιηθούν σχετικά πολίτες και φορείς.
Με στοιχεία από τα corfunews και greenagenda

        Κρήτη : Αγωνία για 18χρονη μητέρα που εξαφανίστηκε στο Ηράκλειο
      
