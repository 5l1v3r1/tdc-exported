
# قطعنامه پایانی راهپیمایی ۱۳ آبان

Published at: **2019-11-04T12:01:00+00:00**

Author: ****

Original: [جامعه خبری تحلیلی الف](https://www.alef.ir/news/3980813090.html)

قطعنامه تظاهرات یوم‌الله ۱۳ آبان «روز ملی مبارزه با استکبار جهانی» در پایان این مراسم قرائت شد.
به گزارش ایسنا، متن کامل این قطعنامه بدین شرح است: 
یا أَیُّهَا الَّذینَ ءَامَنُوا لا تَتَّخِذُوا عَدُوّی وَ عَدُوَّکُم أَولِیَاءَ تُلقُونَ إِلَیهِم بِالمَوَدَّهِ(سوره ممتحنه آیه یک)ای کسانی که ایمان آورده اید، دشمنان من و دشمنان خودتان را دوست مگیرید
با سلام و درود به روح بلند احیاگر اسلام ناب محمدی و بنیانگذار نظام مقدس اسلامی، حضرت روح‌الله، دمنده روح جهاد و استکبارستیزی در کالبد مردم شریف و متدین ایران و مسألت طول عمر بابرکت توأم با صحت، مزید توفیقات و عزّت روزافزون مقتدای عظیم‌الشأن و ولی‌امر مسلمین، حضرت آیت‌الله العظمی امام خامنه‌ای از ذات اقدس احدیت جلّ و علا، ما شرکت‌کنندگان در تظاهرات ضد استکباری یوم‌الله سیزدهم آبان ماه «روز ملی مبارزه با استکبار جهانی و در رأس آن آمریکای جهانخوار» با ندای ملکوتی الله اکبر – خامنه‌ای رهبر و شعار کوبنده مرگ بر آمریکا اعلام می‌داریم:
۱- راهبرد مقاومت فعال در برابر دسیسه‌های شیطانی ام‌الفساد قرن، آمریکای جهانخوار و هم‌پیمانان طاغوت اعظم را یک تکلیف دینی – آرمان تغییرناپذیر انقلاب اسلامی و رسالت انسانی خویش دانسته، هر نوع گفتمان تفرقه‌افکنانه و تحرکات کوته‌فکرانه دو قطبی‌سازی مذاکره – مقاومت در جامعه را شدیداً محکوم می‌نماییم.
۲- با ارج‌نهادن به اقدام هوشمندانه و انقلابی تسخیر لانه جاسوسی شیطان بزرگ در سال ۱۳۵۸، استفاده حداکثری از اسناد لانه فساد و جاسوسی طاغوت اعظم در کتب درسی مدارس و دانشگاه‌ها برای روشنگری و آشنایی جوانان عزیز با عمق دشمنی کینه توزانه و توطئه‌های ضدبشری آمریکای جنایتکار را  با جبران قصور صورت گرفته سنوات قبل و اقدام فوری دستگاه های اجرایی ذیربط خواهانیم.
۳- کماکان آمریکای در حال افول و فرو پاشی  را دشمن شماره یک بشریت و سردمداران جنایت‌پیشه نظام فرعونی حاکم بر آن و کشورهای اروپایی را غیرقابل اعتماد دانسته، پرهیز مطلق از دل بستن به دشمن، اعتماد عملی به جوانان مؤمن انقلابی و رونق واقعی تولید را کلید حل معضل بیکاری و مشکلات اقتصادی کشور و وظیفه ذاتی و انقلابی مسئولین اعلام می‌داریم.
۴- با تقدیر و سپاس از میهمان‌نوازی ستودنی ملت متدین عراق در حماسه عظیم پیاده‌روی اربعین، توطئه رذیلانه آمریکا ــ رژیم کودک کش صهیونیستی و آل سعود خبیث با سوءاستفاده ددمنشانه از مطالبات مردمی و ایجاد آشوب و ناامنی در لبنان و عراق و تلاش مذبوحانه آنان برای تفرقه بین کشورهای مسلمان و محور مقاومت را شدیداً محکوم، دشمن‌شناسی واقع‌بینانه و هوشیاری امت اسلام بخصوص ملت غیور عراق در برابر دسیسه‌های اخیر با تبعیت از رهنمودهای مرجعیت عالی دینی را خواهانیم.
۵ - حمایت همه جانبه خود از مبارزات مجاهدان فلسطینی در قلب سرزمین های اشغالی، رشادت های انصار الله یمن سرافراز در مقابل رژیم فاسد آل سعود، مردم ستمدیده بحرین و نیجریه و دفاع از پرچم برافراشته حزب الله و مقاومت در سراسر منطقه را اعلام و گفتمان سازی و اقدام عملی دولت و ملت برای تحقق بیانیه گرانسنگ گام دوم انقلاب، متضمن تشکیل امت واحده، ایجاد تمدن اسلامی و آمادگی برای طلوع خورشید ولایت عظمی ( ارواحنا فداه) را وظیفه دینی، انقلابی و انسانی می دانیم.
۶- رمز عبور سرافرازانه از پیچ تاریخی ـ عزت و سربلندی ملت و کشور ـ غلبه بر مشکلات داخلی و توطئه دشمنان خارجی را توکل بر خداوند قادر متعال ـ تبعیت محض همگان از منویات گهربار مقتدای عظیم‌الشأن و شجاع امت اسلامی، مقام معظم رهبری   دانسته و ضمن اعلام آمادگی تا پای جان خود، تمامی اقشار، گروه ها و مسئولین را به تحقق عملی این مهم فرا می خوانیم.
والسلام علیکم و رحمه الله و برکاته
