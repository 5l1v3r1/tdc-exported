
# Ασύλληπτη συντριβή της Μπάγερν - Οκτώ τέρματα η Λειψία (ΑΠΟΤΕΛΕΣΜΑΤΑ)

Published at: **2019-11-02T18:38:00+00:00**

Author: **SigmaliveSportime**

Original: [SIGMALIVE](https://www.sigmalive.com/sports/football/international/germany/595452/asyllipti-syntrivi-tis-mpagern-okto-termata-i-leipsia-apotelesmata)

Η Μπάγερν Μονάχου διαλύθηκε στην Φρανκφούρτη από την Αϊντραχτ (5-1), βρίσκεται στο -4 από την κορυφή και λίγες ημέρες πριν την επίσκεψη του Ολυμπιακού στην Βαυαρία, η θέση του Νίκο Κόβατς είναι επισφαλής. Εδώ και καιρό η Μπάγερν… σέρνεται. Μόνο που η διοίκηση των Βαυαρών είχε ξεκαθαρίσει ότι θα πάρει αποφάσεις αναφορικά με το μέλλον του Νίκο Κόβατς μετά το «klassiker» απέναντι στην Ντόρτμουντ του προσεχούς Σαββάτου. Μόνο που η εικόνα της ομάδας του Μονάχου στην Φρανκφούρτη ίσως επισπεύσει τις εξελίξεις. Τέσσερις ημέρες πριν την επίσκεψη του Ολυμπιακού στην Γερμανία, η Μπάγερν υπέστη μία από τις βαρύτερες ήττες της ιστορίας της, σημειολογικά στην έδρα της ομάδας όπου μεγαλούργησε ο Νίκο Κόβατς! Το 5-1 δεν καταπίνεται με τίποτα και είναι πια βέβαιο ότι η θέση του Κροάτη τεχνικού είναι απολύτως επισφαλής, κι έτσι δεν αποκλείεται ο Ολυμπιακός να αντιμετωπίσει άλλον προπονητή την Τετάρτη. Τα πάντα πήγαν στραβά από την αρχή για την Μπάγερν που έμεινε με 10 παίκτες από το 9ο λεπτό, όταν ο Μπόατενγκ έκοψε αντικανονικά καθαρή ευκαιρία για γκολ και είδε την άγουσα για τα αποδυτήρια. Η Αϊντραχτ μύρισε αίμα, είδε την εικόνα διάλυσης στα μετόπισθεν της Μπάγερν και την διέσυρε. Πήρε γρήγορα προβάδισμα δύο τερμάτων με τους Κόστιτς (25’) και Σο (33’) και παρά το ατομικό γκολ παγκόσμιας κλάσης του Λεβαντόφσκι (37’), δεν σήκωσε ποτέ το πόδι από το γκάζι. Η άμυνα της Μπάγερν δεν έκοβε ούτε… με βαλέ και στην επανάληψη το πράγμα ξέφυγε. Ο Άμπραχαμ μπήκε με την μπάλα στα δίχτυα για το 3-1 (49’), μία κεφαλιά του αμαρκάριστου Χιντερέγκερ ανέβασε κι άλλο τον δείκτη του σκορ, ενώ το τελικό 5-1 ήρθε από έναν πρώην παίκτη του Ολυμπιακού, τον Γκονζάλο Πασιένσια! Κάπως έτσι, η Μπάγερν έπεσε στην τέταρτη θέση στο -4 από την εκπληκτική Γκλάντμπαχ που πέρασε νικηφόρα από την έδρα της Λεβερκούζεν με 1-2, ενώ αίσθηση προκάλεσε το απίθανο 8-0 της Λειψίας επί της Μάιντς με χατ-τρικ του Τίμο Βέρνερ και 6 διαφορετικούς σκόρερ! Αναλυτικά τα αποτελέσματα και οι σκόρερ της 10ης αγωνιστικής της Bundesliga Μπάγερ Λεβερκούζεν - Γκλάντμπαχ 1-2 (25’ Φόλαντ / 18’ Βεντ, 42’ Τουράμ) Μπορούσια Ντόρτμουντ - Βόλφσμπουργκ 3-0 (52’ Αζάρ, 58’ Γκερεϊρό, 88' πεν. Γκέτσε) Αϊντραχτ Φρανκφούρτης - Μπάγερν Μονάχου 5-1 (25’ Κόστιτς, 33’ Σο, 49’ Άμπραχαμ, 61’ Χιντερέγκερ, 85’ Γκονσάλο Πασιένσια / 37’ Λεβαντόφσκι) Λειψία - Μάιντς 8-0 (5’ Σάμπιτσερ, 30’, 48’, 87’ Βέρνερ, 35’ Νκουνκού, 39’ Χάλστενμπεργκ, 44’ Πόουλσεν, 50’ Μουκιελέ) Βέρντερ Βρέμης - Φράιμπουργκ 2-2 (9’ Ράσιτσα, 59’ Γκέμπρε Σελάσιε / 28’, 94' Πέτερσεν) 
