
# 
        پایان پشتیبانی نرم افزاری از اولین مدل گوگل پیکسل
      

Published at: **2019-11-06T19:11:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638527/%D9%BE%D8%A7%DB%8C%D8%A7%D9%86-%D9%BE%D8%B4%D8%AA%DB%8C%D8%A8%D8%A7%D9%86%DB%8C-%D9%86%D8%B1%D9%85-%D8%A7%D9%81%D8%B2%D8%A7%D8%B1%DB%8C-%D8%A7%D8%B2-%D8%A7%D9%88%D9%84%DB%8C%D9%86-%D9%85%D8%AF%D9%84-%DA%AF%D9%88%DA%AF%D9%84-%D9%BE%DB%8C%DA%A9%D8%B3%D9%84)

گروه IT: گوگل به‌تازگی فهرست گوشی‌هایی دریافت‌کننده‌ی به‌روزرسانی امنیتی نوامبر ۲۰۱۹ را منتشر کرده است که در بین آن‌ها، نامی از پیکسل و پیکسل ایکس‌ ال به‌چشم نمی‌خورد. این دو گوشی سال ۲۰۱۶ روانه‌ی بازار شده‌اند و پس از سه سال، دیگر قرار نیست به‌روزرسانی امنیتی دریافت کنند. گوگل در گفت‌و‌گو با رسانه‌ی ورج گفته است مدل‌های اولیه‌ی گوشی‌های سری پیکسل دسامبر ۲۰۱۹ آخرین‌بار به‌روزرسانی دریافت خواهند کرد. این یعنی پشتیبانی نرم‌افزاری از گوشی‌های اشاره‌شده در ماه آخر سال جاری میلادی رسما به‌پایان خواهد رسید. درابتدا، تصور می‌شد به‌دلیل منتشرشدن به‌روزرسانی ماه نوامبر برای پیکسل و پیکسل ایکس‌ ال، پشتیبانی نرم‌افزاری از این گوشی‌ها کاملا متوقف شده است؛ اما گوگل تاریخ پایان پشتیبانی را دسامبر ۲۰۱۹ اعلام کرد.    به گزارش بولتن نیوز به نقل از زومیت، افزون‌بر آنچه گفته شد، در یکی از صفحات بخش پشتیبانی وب‌سایت گوگل، آمده است به‌روزرسانی امنیتی روی گوشی‌های پیکسل و پیکسل ایکس ال پس از دسامبر ۲۰۱۹ منتشر نخواهد شد. در صفحه‌ی یادشده، گفته شده است گوگل سه سال از هریک از گوشی‌های خانواده‌ی پیکسل پشتیبانی خواهد کرد و نسخه‌های جدید اندروید درکنار به‌روزرسانی امنیتی برای آن‌ها دردسترس قرار می‌گیرد. در‌این‌‌زمینه، مدل‌های اولیه‌ی گوشی‌های سری پیکسل از اکتبر ۲۰۱۸ به‌بعد به‌روزرسانی‌های مربوط به نسخه‌های جدید اندروید را دریافت نکردند؛ با‌این‌حال، در اتفاقی غیرمنتظره به اندروید ۱۰ به‌روز شدند.   
گوگل در گفت‌و‌گو با ورج گفته است پیکسل‌های قدیمی یادشده به‌روزرسانی ماه نوامبر را دریافت نخواهند کرد؛‌ اما به‌روزرسانی دسامبر شامل تغییراتی است که در نوامبر روی دیگر پیکسل‌ها منتشر شده‌ است. درضمن، به‌روزرسانی دسامبر موارد اضافی مربوط به همین ماه را نیز دربر خواهد داشت. البته توقف پشتیبانی از پیکسل‌های اولیه چندان تعجب‌برانگیز نبود؛ زیرا گوگل در زمان معرفی این گوشی‌ها گفته بود آن‌ها به‌مدت دو سال نسخه‌های جدید اندروید و به‌مدت سه سال به‌روزرسانی‌های امنیتی را دریافت خواهند کرد.گوگل قصد دارد پشتیبانی از پیکسل و پیکسل ایکس ال را به‌طور کلی خاتمه دهد. این یعنی افزون‌بر توقف پشتیبانی نرم‌افزاری، پشتیبانی ازطریق تلفن یا چت آنلاین نیز قرار است متوقف شود. پشتیبانی ازطریق تلفن یا چت آنلاین دقیقا همچون پشتیبانی نرم‌افزاری سه‌ساله از گوشی‌های سری پیکسل است و پس از این زمان، پشتیبانی از این محصولات به‌طور کامل متوقف می‌شود.در‌این‌بین، البته استثنایی وجود دارد. گوگل مدتی پیش سرویس پشتیبانی ویژه‌ای با نام Preferred Care را راه‌اندازی کرد که کاربران می‌توانند با پرداخت هزینه‌ای خاص، از پشتیبانی ویژه و ضمانت بیشتر برای محصولشان بهره‌مند شوند. آن دسته از خریداران پیکسل ۲ که در سرویس Preferred Care ثبت‌نام کرده‌اند، از پشتیبانی گوگل تا آوریل ۲۰۲۱ برخوردار خواهند بود.اپل مدتی پیش جدیدترین نسخه‌ی سیستم‌عامل موبایلی‌اش، یعنی iOS 13.2 را برای آیفون‌هایش منتشر کرد. iOS 13.2 افزون‌بر برخی تغییرات ظاهری، بهبودهای امنیتی خاصی را نیز به‌دنبال می‌آورد. جدیدترین نسخه‌ی iOS علاوه‌بر گوشی‌های جدید چند سال اخیر، برای محصولی نظیر آیفون ۶ اس نیز منتشر شد که تاریخ عرضه‌‌اش به سپتامبر ۲۰۱۵ برمی‌گردد. همچنین، موبایلی نظیر آیفون ۵ اس که سال ۲۰۱۳ عرضه شده است، هنوز از پشتیبانی نرم‌افزاری اپل بهره می‌برد و چند هفته‌ پیش انتشار به‌روزرسانی جدید برای آن را شاهد بودیم. البته نسخه‌ی منتشرشده برای آیفون ۵ اس جدیدترین نسخه‌ی iOS به‌شمار نمی‌آید؛ اما در‌هر‌صورت این حقیقت که اپل از گوشی قدیمی‌اش هم ازلحاظ نرم‌افزاری پشتیبانی می‌کند، نکته‌ی بسیار مثبتی به‌شمار می‌آید. 
افزون‌براین، سامسونگ هنوزهم به‌صورت فصلی به‌روزرسانی‌های امنیتی جدیدی برای گوشی گلکسی اس ۷ منتشر می‌کند و درضمن، هرماه به‌طور منظم به‌روزرسانی‌های جدیدی برای گوشی گلکسی اس ۸ و مدل‌های جدیدتر دردسترس قرار می‌دهد. گلکسی اس ۷ و گلکسی اس ۸ به‌ترتیب در سال‌های ۲۰۱۶ و ۲۰۱۷ عرضه شده‌اند.
