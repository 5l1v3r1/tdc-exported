
# Nav og Trygderetten får til sammen 45 millioner kroner for å håndtere trygdeskandalen

Published at: **2019-11-07T08:46:21+00:00**

Author: **NTB**

Original: [Aftenbladet](https://www.aftenbladet.no/lokalt/i/JoXGwX/nav-og-trygderetten-faar-til-sammen-45-millioner-kroner-for-aa-haandtere-trygdeskandalen)

Nav får 40 millioner kroner ekstra, mens Trygderetten får 5 millioner kroner for å håndtere trygdeskandalen. Det er altfor lite, mener opposisjonen.
Pengene tildeles i 2020, opplyser Arbeids- og sosialdepartementet til NTB.
Målet er blant annet å unngå lengre saksbehandlingstider, ifølge arbeids- og sosialminister Anniken Hauglie (H).
– Å rydde opp i EØS-saken krever både tid og ressurser av Nav. Vi må sikre at også andre sårbare grupper som mottar tjenester fra Nav, får best mulig oppfølging mens arbeidet pågår, sier hun.
Dette er altfor lite, mener SV-leder Audun Lysbakken.
– Nav er allerede underfinansiert. Regjeringen kuttet 58,4 millioner bare i ABE-kutt i budsjettet for neste år, og det er åpenbart at det vil trengs mer for å rydde opp i denne skandalen, sier han.
ABE er betegnelsen på regjeringens avbyråkratiserings- og effektivitetsreform.
Rødt krevde i oktober ekstrabevilgninger til Nav som følge av trygdeskandalen. Partileder Bjørnar Moxnes er misfornøyd med summen regjeringen nå kommer med.
– I fjor fikk Nav også ekstrabevilgning for oppfølging av dem som går på arbeidsavklaringspenger. Den er ikke gjentatt i år. Dette kan ramme tusenvis av mennesker, sier han.
Heller ikke Senterpartiet er fornøyd.
– Det høres bare ut som en forrett. Dette kommer til å kreve masse ressurser, sier Per Olaf Lundteigen.
Ap er usikre på om summen er nok til både å følge opp sakene som er feilbehandlet, og samtidig ivareta Navs tilbud.
– En konsekvens av at staten har gjort feil, må ikke være at andre brukere av Nav får et dårligere tilbud, sier Aps Rigmor Aasrud.
Trygderetten styrkes med 5 millioner kroner, også det i 2020. Regjeringen venter en økning i antall anker etter at Nav har behandlet sakene på nytt. Pengene skal brukes til flere rettsmedlemmer.
Torsdag ble det også klart at Nav-saken oversendes til kontroll- og konstitusjonskomiteen på Stortinget.
Minst 48 personer er dømt for trygdesvindel på feil grunnlag, 36 av dem til fengsel, fordi Nav har feiltolket reglene om å ta med seg sykepenger, arbeidsavklaringspenger og/eller pleiepenger til andre EØS-land.
I om lag 2.400 saker har Nav sendt ut urettmessig fått krav om tilbakebetaling av stønad.
Saken ble kjent for offentligheten mandag forrige uke.

        Flere saker om Nav-skandalen:
      
