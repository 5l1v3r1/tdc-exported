
# ปิดฉากเว็บหนัง'movie2free' เปิดมา5ปีรายได้5ล./เดือน

Published at: **2019-11-07T07:59:00+00:00**

Author: ****

Original: [เดลินิวส์](https://www.dailynews.co.th/crime/740452)


        ดีเอสไอ บุกจับแอดมินเว็บไซต์วัย 22 ละเมิดลิขสิทธิ์หนังไทย-เทศ พบเป็นเว็บละเมิดอันดับต้นๆของโลก ยอดวิว 10 ล้านต่อวัน เปิดมา 5 ปี รายได้เดือนละ 5 ล้านบาท
      
เมื่อวันที่ 7 พ.ย. ที่กรมสอบสวนคดีพิเศษ (ดีเอสไอ) พ.ต.อ.ไพสิฐ วงศ์เมือง อธิบดีดีเอสไอ เปิดเผยถึงผลการจับกุมเครือข่ายเว็บไซต์ละเมิดลิขสิทธิ์ภาพยนตร์รายใหญ่ของประเทศไทย movie2free.com ว่า กองคดีเทคโนโลยีและสารสนเทศ ได้สืบสวนจนสามารถพิสูจน์ทราบตัวเจ้าของเว็บไซต์เป็นชายไทยอายุประมาณ 30 ปี เคยมีภูมิลำเนาอยู่ต่างประเทศ ส่วนแอดมินผู้ดูระบบเว็บไซต์เป็นชายวัยรุ่น อายุ 22 ปี มีภูมิลำเนาอยู่ทางภาคเหนือ เจ้าหน้าที่ได้เข้าค้นที่พักของแอดมินเมื่อต้นเดือน พ.ย.62 ที่บ้านเช่าหลังหนึ่ง ขณะกำลังนั่งทำงานหน้าเครื่องคอมพิวเตอร์เพื่อเข้าดูแลเว็บไซต์ movie2free.com โดยผลการปฏิบัติการดังกล่าว ทำให้เว็บไซต์ movie2free.com ปิดตัวลง ขณะนี้กองคดีเทคโนโลยีและสารสนเทศอยู่ระหว่างการรวบรวมพยานหลักฐาน เพื่อดำเนินคดีกับผู้กระทำความผิดและเครือข่ายทั้งการดำเนินคดีอาญาและมาตรการทางภาษีสำหรับเว็บไซต์ดังกล่าวมีการกระทำในลักษณะเป็นเครือข่าย ใช้เทคโนโลยีชั้นสูงที่ซับซ้อนยากต่อการติดตามให้ถึงตัว โดยได้จัดตั้งเครื่องคอมพิวเตอร์แม่ข่ายไว้ที่ต่างประเทศ และมีเครื่องคอมพิวเตอร์แม่ข่ายบังหลอกไว้ 2 ชั้น เพื่อป้องกันการแกะรอยของเจ้าหน้าที่ โดยเว็บไซต์ movie2free.com จะมีรายได้ค่าโฆษณาจากเว็บไซต์พนันออนไลน์ที่ติดป้ายแบนเนอร์ในหน้าเว็บไซต์และที่โฆษณาพนันออนไลน์แบบเป็นคลิปวิดีโอเล่นก่อนเข้าชมภาพยนตร์ประมาณ 25 เว็บไซต์ รวมมีรายได้ประมาณ 5 ล้านบาทต่อเดือน  ก่อนหน้านี้ สมาคมผู้สร้างภาพยนตร์แห่งสหรัฐอเมริกา (MPA) พร้อมด้วยตัวแทนลิขสิทธิ์ภาพยนตร์ฮอลลีวูด รวม 8 ค่าย ได้ร้องขอให้ดีเอสไอสืบสวนสอบสวนกับเครือข่ายเว็บไซต์ movie2free.com ซึ่งเป็นเว็บไซต์สำหรับดูภาพยนตร์ออนไลน์ฟรี มีภาพยนตร์ต่างประเทศและภาพยนตร์ไทย ถูกละเมิดลิขสิทธิ์กว่า 3,000 เรื่อง โดยผลการสอบสวนพบข้อมูลว่า เว็บไซต์ดังกล่าวมีการเปิดตัวครั้งแรกเมื่อปี 2557 โดยเมื่อประมาณต้นปี 2562 มีผู้เข้าชมประมาณ 800,000 - 900,000 IP Address ต่อวัน ยอดวิววันละประมาณ 10 ล้านวิว เป็นเว็บไซต์ละเมิดลิขสิทธิ์ภาพยนตร์ออนไลน์อันดับหนึ่งของประเทศไทย และอันดับต้นๆ ของโลก
