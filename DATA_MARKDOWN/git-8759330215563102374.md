
# MLS: 'Ferrari' Ibrahimovic moet de duimen leggen voor 'Fiat' Vela

Published at: **2019-11-05T11:49:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902485/mls-ferrari-ibrahimovic-moet-de-duimen-leggen-voor-fiat-vela.html)


        Zlatan Ibrahimovic heeft naast de titel voor meest waardevolle speler in de Major League Soccer gegrepen. Niet de Zweedse ster van LA Galaxy, maar Carlos Vela van stadgenoot Los Angeles FC viel die eer ten deel.
      
Ibrahimovic was dit seizoen goed voor dertig goals in de Amerikaanse competitie en reikte met zijn ploeg tot de kwartfinale van de play-offs in de strijd om de landstitel. De voormalig spits van onder meer Ajax, Juventus, Internazionale, FC Barcelona, AC Milan, Paris Saint-Germain en Manchester United bleef desondanks steken op veertien procent van de stemmen.
Vela werd met een overgrote meerderheid gekozen tot winnaar van de Landon Donovan MLS Most Valuable Player. De Mexicaan kreeg liefst 69 procent van de stemmen, uitgebracht door media, spelers en trainers in de MLS. Vela, oud-speler van Arsenal en Real Sociedad, scoorde 34 keer en gaf 15 assists.
