
# Google compra Fitbit. E ora? Le 4 ipotesi su cosa potrebbe succedere

Published at: **2019-11-04T10:27:00+00:00**

Author: **Massimiliano Di Marco**

Original: [DDay.it](https://www.dday.it/redazione/32932/google-compra-fitbit-e-ora-le-4-ipotesi-su-cosa-potrebbe-succedere)

Che fine farà Fitbit? Ce lo si chiede da giorni, dopo che Google ha annunciato di aver comprato il produttore di smartwatch per 2,1 miliardi di dollari. L'acquisizione dovrà ora passare lo scoglio dei regolatori; difficilmente, però, ci saranno problemi. Le passate acquisizioni di Google - da Motorola fino a Nest - ci dicono una cosa, certa: non sarà facile far convivere le due realtà.
I comunicati congiunti di Fitbit e Google non hanno fornito dettagli rispetto a come sarà integrata Fitbit in Google. Ci sono almeno quattro  scenari ipotetici che possiamo tenere da conto nel considerare cosa accadrà al marchio Fitbit ora che entra a far parte di Google.
 
La prima ipotesi è che Fitbit resterà un marchio separato da Google. Leggasi: l'azienda continuerà a lavorare indipendentemente, vendere i suoi smartwatch. Da questo punto di vista, assume un'importanza strategica (sia per interpretare l'acquisizione sia per gli utenti) l'uso che Google farà dei dati degli utenti che indossano un Fitbit. Nel secondo trimestre fiscale, la società ha distribuito 3,5 milioni di dispositivi indossabili, in crescita del 31% su base annua.
Nel comunicare l'accordo con Google, Fitbit ha specificato che "l'azienda non vedere informazioni personali e i dati sul benessere e la salute di Fitbit non saranno usati per le pubblicità di Google". Google stessa ha specificato che "daremo agli utenti la possibilità di rivedere, spostare o cancellare i loro dati" affermando che sarà "trasparente riguardo ai dati che raccogliamo e perché".
È quindi possibile, anche se poco probabile, che Fitbit operi in parallelo a WearOS, la piattaforma per smartwatch di Google.
 
Esattamente come accaduto con Waze e Google Maps, è possibile che WearOS prenda "pezzi" dell'ecosistema software di Fitbit per migliorare l'esperienza d'uso. Waze e Google Maps continuano la loro strana convivenza, sebbene nel corso dei mesi Maps abbia integrato il posizionamento degli autovelox sulla mappa e anche le segnalazioni volontarie degli utenti per notificare le altre persone alla guida su eventuali incidenti oppure rallentamenti imprevisti.
Allo stesso modo, l'acquisizione di Fitbit da parte di Google potrebbe essere stata finalizzata ad accelerare rapidamente il miglioramento di WearOS. I cui partner non sono ampi quanto Android. A oggi, sfruttano WearOS molti produttori tradizionali di smartwatch (come Fossil o Tag Heuer), mentre Samsung, per esempio, ha preferito sposare una sua soluzione (Tizen). 
Tutto ciò che sappiamo delle intenzioni ufficiali è la dichiarazione di Sameer Samat, Vice President, Product Management, Android, Google Play & Wear OS, che ha parlato di "collaborare con Fitbit" per mettere insieme le applicazioni per il benessere e le piattaforme smartwatch, per "permettere ai nostri partner di realizzare la nuova generazione di indossabili".
 
Un altro destino potrebbe attendere wearOS: venire messo da parte e sostituito dal software di Fitbit, sicuramente più collaudato e consolidato. Nei tempi recenti, Google ha già effettuato una simile operazione, cioè quando ha acquisito Nest che, oggi, è il marchio che rappresentare l'intero catalogo per la casa connessa. La piattaforma software di Fitbit - che la società ha confermato continuerà a supportare sia Android sia iOS - potrebbe diventare quella che Google, poi, concederà ai suoi partner.
Una mossa che avrebbe senso: perché insistere nel migliorare un software che sta mostrando le sue lacune (sia come funzioni sia come adozione dai partner) quando Google avrà a disposizione una piattaforma semplicemente migliore?
 
Google ha un triste precedente: Motorola. La società di Mountain View ha acquisito Motorola Mobility (la divisione dedicata a smartphone e tablet) nel 2011 per oltre 12 miliardi di dollari. Dopo molti tentativi di consolidarla (pur mantenendo il marchio), Google ha ceduto Motorola a Lenovo per 2,91 miliardi tre anni dopo. Si tenne il progetto dello smartphone modulare (Project Ara), ma anch'esso venne bloccato successivamente.
Possiamo soltanto presumere che Google abbia fatto lezione di quell'acquisizione andata così male e che quella di Fitbit possa prendere una strada diversa. Integrare un'azienda di grandi dimensioni è ben diverso dal prendere una start-up che ha realizzato una tecnologia interessante e fonderla in una gestione colossale come quella di Google: servono tempo, investimenti e decisioni molto delicate. Per la cronaca, negli anni scorsi Fitbit acquisì Pebble: oggi quegli smartwatch sono stati dimenticati dall'azienda e dal mercato.
Con Nest Google ha avuto miglior fortuna (a oggi), ma ci sono voluti ben cinque anni prima che i dispositivi per la casa connessa di Big G assumessero la forma che la società aveva in mente. Senza dimenticare l'annosa questione della privacy. Come dimenticare di avvisare gli utenti che la videocamera di sorveglianza aveva un microfono integrato.
Il rischio, quindi, è che Fitbit nasca da una precisa volontà (migliorare il giro d'affari degli indossabili), ma che l'acquisizione venga poi ostacolata da una cattiva gestione del marchio.
 
Quel che è certo è che, al momento, Google non si trova in una buona posizione con WearOS. Apple Watch è un lontanissimo riferimento per ecosistema coeso e funzionante. Nel mezzo ci sono tanti produttori che riescono a fare bene a meno di una piattaforma Google per i loro smartwatch (come Samsung, Garmin e, fino a pochi giorni fa, pure Fitbit). Nel catalogo wearOS manca, inoltre, un prodotto iconico; uno smartwatch che sia un riferimento per funzionalità e estetica e che, in poche parole, garantisce a WearOS di fare il passo in più. Ciò che Pixel sta facendo per gli smartphone.
Proprio quest'ultimo è un obiettivo che la società sta perseguendo da poco tempo; da quando, cioè, Rick Osterloh (ex-Motorola) è stato messo a capo della divisione Devices & Services tre anni e mezzo fa. "La nostra divisione hardware è relativamente giovane - ha sottolineato lo stesso Osterloh annunciando l'accordo con Fitbit - ma stiamo costruendo solide fondamenta di capacità e prodotti, tra cui gli smartphone Pixel e i Pixelbook, la famiglia di dispositivi Nest per la casa e altro ancora".
Lo abbiamo visto con Google e Motorola e con Microsoft e Nokia. Gli effetti di simili acquisizioni e le conseguenze delle decisioni che arrivano successivamente sono poco prevedibili e, soprattutto, a medio e lungo termine. Per mesi, non vedremo significativi impatti: l'acquisizione, come anticipato, deve passare il vaglio dei regolatori, bisognerà gestire eventuali esuberi del personale.
Questioni molto delicate che tarderanno, com'è normale che sia, il primo vero prodotto di Fitbit sotto l'ala di Google.
