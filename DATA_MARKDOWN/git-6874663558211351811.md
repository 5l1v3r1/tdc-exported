
# ב.מ.וו סדרה 1 החדשה הגיעה לישראל

Published at: **2019-11-06T00:00:00+00:00**

Author: **תומר הדר**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773188,00.html)

דלק מוטורס, יבואנית ב.מ.וו, החלה בשיווק ב.מ.וו סדרה 1 החדשה בישראל. הדור החדש של סדרה 1 הוא בפועל הדור השלישי מאז הצגת סדרה 1 המקורית, בשנת 2004, ובניגוד לדור ההוא - שצויד בהנעה אחורית - עושה שימוש במנועים הלקוחים מהיצע דגמי מיני, המעבירים את הכוח דווקא אל הגלגלים הקדמים.
לפי נתוני ב.מ.וו, רכב סדרה 1 החדש משתרע על פני 4,319 מילימטרים, חמישה מילימטרים פחות מהדגם היוצא. הרוחב הוא 1,799 מילימטרים, כלומר 34 מילימטרים יותר מהדור הקודם, ואילו הגובה צמח ב-13 מילימטרים, ל-1,434 מילימטרים. בנוסף, מרווח הרגליים לנוסעים מאחור צמח ב-33 מילימטרים ומרווח הראש ב-19 מילימטרים.
היצע המנועים כולל מנוע בנזין בנפח 1.5 ליטרים המפיק 140 כוחות סוס, המשודך לתיבת הילוכים אוטומטית כפולת מצמדים בעלת שבע מהירויות; הגרסה הבכירה מצוידת במנוע בנפח 2.0 ליטרים המפיק 306 כוחות סוס.
מחיר סדרה 1 מתחיל ב-199 אלף שקל עבור רמת הגימור הבסיסית IVIBE 118, ומגיע עד 370 אלף שקל עבור גרסת ה-M135 הבכירה.
