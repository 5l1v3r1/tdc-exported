
# کاهش بارش‌ها در کشور تا هفته آینده

Published at: **2019-11-01T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696208/%DA%A9%D8%A7%D9%87%D8%B4-%D8%A8%D8%A7%D8%B1%D8%B4%E2%80%8C%D9%87%D8%A7-%D8%AF%D8%B1-%DA%A9%D8%B4%D9%88%D8%B1-%D8%AA%D8%A7-%D9%87%D9%81%D8%AA%D9%87-%D8%A2%DB%8C%D9%86%D8%AF%D9%87)

مدیرکل پیش‌بینی و هشدار سریع سازمان هواشناسی ضمن اشاره به رگبار موقتی باران در برخی مناطق کشور طی امروز و فردا (۱۰ و ۱۱ آبان) گفت: تا روز سه‌شنبه (۱۴ آبان) جوی به نسبت پایدار در بیشتر مناطق کشور حاکم می‌شود.
صادق ضیاییان در گفت‌وگو با ایسنا اظهار کرد: امروز (۱۰ آبان) در سواحل غربی دریای خزر و اردبیل بارش پراکنده و در بخش‌هایی از جنوب و نوار شرقی کشور به ویژه در ساعات بعد ازظهر و اوایل شب رگبار موقتی باران گاهی با رعد و برق و وزش باد پیش‌بینی می‌شود.
وی با بیان اینکه از بعد ازظهر فردا (۱۱ آبان) با تقویت جریان‌های شمالی روی دریای خزر گستره بارش سواحل مرکزی و شرقی دریا و شمال غرب را در بر می‌گیرد، گفت: طی روز یکشنبه (۱۲ آبان) ضمن تشدید بارندگی در سواحل دریای خزر در مناطقی از شمال غرب، شمال شرق و دامنه‌های جنوبی البرز در استان‌های قزوین، البرز، تهران و سمنان رگبار باران گاهی با رعد و برق و وزش باد خواهیم داشت.
به گفته مدیرکل پیش‌بینی و هشدار سریع سازمان هواشناسی طی روز دوشنبه (۱۳ آبان) بارش در سواحل غربی دریای خزر و برخی مناطق واقع در دامنه‌های جنوبی البرز و مرکز کشور ادامه دارد و در روز سه‌شنبه (۱۴ آبان) جوی به نسبت پایدار در بیشتر مناطق کشور حاکم می‌شود.
ضیایان با اشاره به اینکه طی روز یکشنبه (۱۲ آبان) دمای هوا در نوار شمالی کشور بین ۵ تا ۸ درجه کاهش می‌یابد، تصریح کرد: همچنین طی امروز و فردا (۱۰ و ۱۱ آبان) خلیج فارس به ویژه بخش‌های مرکزی و شرقی آن مواجه است.
وی در پایان درباره وضعیت جوی تهران طی دو روز آینده اظهار کرد: آسمان تهران فردا (۱۱ آبان) صاف تا قسمتی ابری گاهی وزش باد با حداقل دمای ۹ و حداکثر دمای ۱۹ درجه سانتیگراد و طی روز یکشنبه (۱۲ آبان) صاف همراه با وزش باد به تدریج افزایش ابر و در بعد ازظهر بارش پراکنده و احتمال رعد و برق با حداقل دمای ۱۰ و حداکثر دمای ۱۹ درجه سانتیگراد پیش‌بینی می‌شود.
