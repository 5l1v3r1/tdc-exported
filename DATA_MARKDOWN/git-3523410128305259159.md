
# 
        اینترنت روسیه از امروز ملی می شود
      

Published at: **2019-11-01T13:51:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637364/%D8%A7%DB%8C%D9%86%D8%AA%D8%B1%D9%86%D8%AA-%D8%B1%D9%88%D8%B3%DB%8C%D9%87-%D8%A7%D8%B2-%D8%A7%D9%85%D8%B1%D9%88%D8%B2-%D9%85%D9%84%DB%8C-%D9%85%DB%8C-%D8%B4%D9%88%D8%AF)

گروه IT: از صبح امروز اینترنت روسیه از کل دنیا جدا شد تا به گفته مقامات این کشور از حملات سایبری در امان بماند. به این ترتیب طرحی که مدت ها بود انتظار اجرایی شدنش می رفت رنگ واقعیت به خود می گیرد و پایه و اساس نوعی شبکه ملی در روسیه گذاشته می شود که به لطف آن ارائه دهندگان خدمات اینترنت مستقیما زیر نظر Roskomnadzor یا سازمان مخابرات این کشور قرار می گیرند.   به گزارش بولتن نیوز به نقل از دیجیاتو، هدف از اجرای این طرح طبق اعلام مقامات روسیه این است که در صورت وقوع جنگ سایبری در کمترین زمان، ارتباط این کشور با اینترنت جهانی قطع شود و همزمان ولادیمیر پوتین رئیس جمهور این کشور نیز کنترل بیشتری روی شهروندان روسی پیدا خواهد کرد. البته یکی از سخنگویان دولت روسیه اعلام کرده که مردم چیزی را احساس نمی کنند.جزئیات مربوط به این طرح هنوز در هاله ای از ابهام هستند با این حال طبق اعلام سازمان خبری روسیه موسوم به RIA-Novosti هدف از این کار ایجاد «اینترنت همیشه پایدار و کاربردی» است و برای این منظور روسیه نسخه مختص به خود از سیستم آدرس اینترنتی را توسعه خواهد داد.  
به این ترتیب کاربران اینترنت روسیه که قصد دسترسی به وبسایت های بین المللی را داشته باشند به نسخه های روسی آنها ری دایرکت خواهند شد؛ برای مثال اگر بخواهند سری به فیسبوک خود بزنند ممکن است به شبکه اجتماعی روسی VK هدایت شوند.مقامات روسیه در توجیه این اقدام اعلام کرده اند که اینترنت به گفته آنها «مستقل»، از کشور در برابر هرگونه آسیب حفاظت خواهد کرد اما کارشناسان باور دارند که این امرو می تواند روسیه و البته کل وب را در برابر حملات آسیب پذیر تر نماید. همزمان برخی منتقدان نیز نگران هستند که روسیه با این کار قصد ایجاد فایروالی شبیه به چین را داشته باشد که دسترسی مردم به بسیاری وبسایت ها را محدود می کند.طبق قانون جدید کلیه ارائه دهندگان خدمات اینترنت در روسیه موظف می شوند که تجهیزات شبکه جدید با قابلیت تشخیص منشاء ترافیک وب و فیلتر محتوا را نصب کنند. در عمل نهاد ناظر مخابراتی در روسیه امکان می یابد که موثرتر از قبل دست به فیلتر وبسایت ها بزند.
