
# De la Picasso la Phoenix: Ofertă bogată de evenimente în luna noiembrie la Oradea

Published at: **2019-11-06T17:58:00+00:00**

Author: **Smaranda Chişbora**

Original: [Bihoreanul](https://www.ebihoreanul.ro/stiri/ultima-or-31-3/de-la-picasso-la-phoenix-oferta-bogata-de-evenimente-in-luna-noiembrie-la-oradea-152589.html)


        Oferta evenimentelor de noiembrie din Oradea este cât se poate de bogată. Una din expoziţiile anului în România, cu lucrări semnate de Picasso, Matisse, Dali şi Klimt, va putea fi admirată din această săptămână pe simezele Muzeului Oraşului, în timp ce sălile de spectacole se pregătesc să găzduiască un concert al trupei Phoenix, în frunte cu Nicu Covaci, în cadrul turneului intitulat "Fie să renască", precum şi două spectacole teatrale cu Maia Morgenstern.
      
Orădenii sunt aşteptaţi şi la cinema: săptămâna viitoare va avea loc avanpremiera filmului românesc "Cardinalul", despre viaţa lui Iuliu Hossu, închis de comunişti la Sighet. 

        Expoziţia marilor artişti 
      
Oradea este unul dintre puţinele oraşe din ţară unde vor fi expuse lucrări de grafică şi litografii create de câţiva dintre cei mai renumiţi pictori ai lumii - Pablo Picasso, Henri Matisse, Salvador Dali şi Gustav Klimt.
Expoziţia va fi deschisă, joi, 7 noiembrie, de la ora 13, la Muzeul Oraşului Oradea (în Cetate), şi va putea fi admirată, potrivit organizatorilor, până anul viitor, pe 15 ianuarie. "Expoziţia cuprinde nuduri semnate de Henri Matisse din seria "Blue", nuduri şi studii semnate de Gustav Klimt, şase lucrări semnate de Salvador Dali şi lucrări de Pablo Picasso, multe dintre ele din Suita Vollard, realizate în perioada 1930-1937", au transmis aceştia, subliniind că unele dintre lucrări valorează mii de euro. 
Inedita expoziţie a fost organizată de Muzeul Naţional Brukenthal din Sibiu împreună cu Colecţia avocatului George Şerban din Bucureşti, Festivalul Internaţional de Teatru de la Sibiu şi Asociaţia Culturală Pictor Octavian Smigelschi, sub curatoriatul lui Alexandru Constantin Chituţă.

        Maia, din nou la Oradea 
      
Între evenimentele lunii noiembrie se numără şi două spectacole de teatru care o au cap de afiş pe cunoscuta actriţă Maia Morgenstern. 
Întâi, joi, pe 7 noiembrie, aceasta va urca pe scena Casei de Cultură a Sindicatelor în producţia "Miss Daisy şi şoferul ei" (Driving Miss Daisy), unde joacă rolul unei doamne din înalta societate "care trebuie să învingă prejudecăţile rasiale, dar şi trecerea timpului". Biletele se pot cumpăra de pe platforma iabilet.ro.
Pe finalul lunii, Maia Morgenstern se va întoarce la Oradea cu spectacolul "Cocktail", vândut ca o producţie "plină de umor", despre două femei fermecătoare (interpretate de Morgenstern şi Carmen Tănase) care speră într-o nouă şansă la dragoste. Biletele pentru reprezentaţia din 27 noiembrie de la Casa de Cultură a Sindicatelor pot fi cumpărate de pe site-ul blt.ro. 

        Cardinalul 
      
Ceva mai aproape, pe 14 noiembrie, orădenii sunt invitaţi la Cinema Palace, unde va avea loc avanpremiera filmului românesc "Cardinalul", semnat de Nicolae Mărgineanu, după un scenariu de Bogdan Adrian Toma. Pelicula prezintă o parte din viaţa episcopului greco-catolic Iuliu Hossu, inclusiv scene de la Marea Unire, concentrându-se pe perioada în care acesta a fost arestat şi apoi aruncat în puşcărie de comunişti. 
"În anii ’50, conducătorii Bisericii Greco-Catolice sunt arestaţi şi închişi în penitenciarul de la Sighet. Regimul sovietic interzice existenţa altei biserici în afara celei ortodoxe. În faţa chinurilor şi unora dintre cele mai perfide mijloace de dezumanizare, alternativele sunt convertirea sau moartea. În faţa torţionarilor se ridică episcopul Iuliu Hossu, care prin curaj şi verticalitate devine o călăuză pentru ceilalţi preoţi", arată producătorii în sinopsis. La finalul proiecţiei, spectatorii vor putea discuta cu regizorul Nicolae Mărgineanu şi cu actorul Radu Botar, interpretul lui Iuliu Hossu. 

        Mugur de fluier... 
      
Două zile mai târziu, pe 16 noiembrie, la Oradea va sosi Nicu Covaci cu trupa Phoenix în cadrul turneului "Fie să renască ’19". "Mesajul turneului este credinţa în continuitate. Phoenix şi-a câştigat pe deplin drept numele care i-a intuit încă de pe atunci destinul şi renaşte cu fiecare pas spre viitor", transmite liderul formaţiei.
La concertul care va avea loc la Casa de Cultură a Sindicatelor (biletele se găsesc la sala de spectacole şi pe ambilet.ro), orădenii vor putea asculta piese lansate de-a lungul anilor de iubita trupă rock, iar din setlist nu vor lipsi, cu siguranţă, piese iconice cum ar fi "Mugur de fluier", "Nunta" şi "Mica ţiganiadă". Fredonate de multe generaţii, ele vor răsuna încă o dată la Oradea...
