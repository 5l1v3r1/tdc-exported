
# Italové na vrcholu! Boom potvrdil nový žebříček. Co Turnaj mistrů?

Published at: **2019-11-06T17:50:00+00:00**

Author: ****

Original: [Tenisový svět](https://www.tenisovysvet.cz/article/detail/10629--italove-na-vrcholu-boom-potvrdil-novy-zebricek-co-turnaj-mistru)


        Už to není pouze Fabio Fognini nebo Andreas Seppi. K italským velikánům se v uplynulých měsících přidala nová vlna mladíků, kterou v TOP 10 načíná Matteo Berrettini a kterou na konci první stovky potvrzuje účastník finále Next Gen Jannik Sinner.
      
Poslední období v italském mužském tenise především patřilo dvojici Andreas Seppi, Fabio Fognini. Pětatřicetiletý Seppi svůj tenisový vrchol zažil před šesti lety, kdy dosáhl na osmifinále Australian Open, což ho vyneslo na osmnáctou příčku. Stejný výsledek dokázal vybojovat v témže roce ve Wimbledonu, zde ho zastavil Juan Martín Del Potro. V letošní sezóně se pohyboval v osmé desítce žebříčku.
To krajan Seppiho zraje jako víno. Fognini v květnu oslavil dvaatřicáté narozeniny, své největší úspěchy prožil právě v současném ročníku. Dvaatřicetiletý hráč v Monte Carlu dobyl první Masters, v semifinále si dokonce vyšlápl na Rafaela Nadala. Po postupu do osmifinále Masters v Madridu ke všemu postoupil do první desítky, konkrétně na devátou příčku.
Zatímco ostřílení borci již mají po třicítce, další Italové se buď nachází v tom nejlepším tenisovém věku nebo se od nich předvídá zářivá budoucnost. Parádní sezónu zažil Matteo Berrettini, který se ve třiadvaceti letech poprvé v kariéře probojoval na Turnaj mistrů. Do Londýna se dostal zásluhou titulů z Budapešti, Stuttgartu, semifinále US Open nebo postupu mezi čtyři nejlepší na Masters v Šanghaji.
Turnaj mistrů nevynechá ani o pět let mladší Jannik Sinner. Na mládežnické akci v Miláně sice pětadevadesátý hráč světa hraje zásluhou divoké karty, v žebříčku do 21 let však skončil na jedenácté pozici. Sinner přitom první zápas na challengeru vyhrál loni v říjnu. Letos v únoru již v dané kategorii triumfoval v Bergamu, společně s turnaji nižší kategorie vyhrál šestnáct zápasů v řadě. Trofej ještě bral z Lexingtonu, na US Open se kvalifikoval do hlavní soutěže. Na podniku ATP v Antverpách uhrál semifinále.
„Mezi muži jsme nikdy neměli tak silné zastoupení. V nejlepší stovce máme téměř devět hráčů (Thomas Fabbiano se ocitá na 116. příčce), což představuje desetiprocentní přítomnost na grandslamech. Matteo Berrettini měl fantastickou sezónu, účast na Turnaji mistrů si zasloužil. Všichni se navzájem posouváme dále, což je velice důležité. A má účast na tomto podniku? Stále je přede mnou velmi dlouhá cesta. Věříme, že někteří z nás můžou v Turíně hrát," prohlásil Janni Sinner pro livetennis.it (od roku 2021 do roku 2025 se Turnaj mistrů bude konat v Turíně)
