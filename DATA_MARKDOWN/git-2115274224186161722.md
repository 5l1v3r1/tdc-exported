
# Cosa ha detto Conte alla Camera sul caso Fiber

Published at: **2019-11-05T20:24:00+00:00**

Author: **Luca Mariani**

Original: [Agi](https://www.agi.it/politica/caso_fiber_giuseppe_conte-6493737/news/2019-11-05/)

"Ho letto che alcuni organi di stampa riferiscono di un incontro avvenuto a Milano, nella serata del 13 maggio, con i leader dei due partiti che poi avrebbero sostenuto il nuovo esecutivo. Preciso che questo primo incontro, evidentemente interlocutorio rispetto al conferimento dell'incarico di governo (avvenuto, lo ricordo, il 23 maggio, a seguito della designazione da parte dei gruppi parlamentari avvenuta solo il 21 maggio), questo primo incontro, dicevo, è comunque intervenuto a distanza di giorni dall'accettazione dell'incarico e quando l'attività di studio della questione giuridica e di elaborazione del parere era ormai terminata. A conferma di questo preciso che il parere è stato consegnato il giorno dopo, il 14 maggio". Lo afferma in aula alla Camera il Presidente del Consiglio, Giuseppe Conte, sul suo incarico professionale pro veritate prima della nomina a premier.
Conte in aula prosegue: "Per maggiore chiarezza e per diradare ogni residuo dubbio, preciso che il parere stesso non ha avuto a oggetto la decisione circa l'opportunità di esercitare o meno la Golden Power, competenza questa del Governo, ma ha riguardato esclusivamente l'applicabilità o meno della relativa disciplina e, quindi, la necessità di notificare o meno l'operazione al Governo, competenza questa della Società. Ciò nondimeno, al fine di evitare ogni possibile forma di conflitto di interessi, anche solo indiretto, una volta investito della carica di Presidente del Consiglio mi sono astenuto da qualsivoglia attività o da qualsivoglia forma di coinvolgimento, formale e sostanziale, riguardanti la decisione circa l'esercizio della Golden Power nell'operazione Retelit. Mosso da questo scrupolo, scrissi al Segretario generale pro-tempore una lettera, protocollata in data 6 giugno 2018, con la quale lo informavo della mia determinazione ad astenermi da qualsiasi atto e, comunque, dalla partecipazione in qualsiasi forma a questo procedimento. Conseguentemente, non presi parte alla seduta del Consiglio dei Ministri del 7 giugno 2018, nel corso della quale fu esaminata la questione. Preciso che l'intera seduta del Consiglio dei Ministri fu presieduta dall'allora Vice Presidente e Ministro dell'Interno, Matteo Salvini".
