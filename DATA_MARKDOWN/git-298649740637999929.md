
# Eurotour: in Turchia bene Edoardo Molinari e Andrea Pavan

Published at: **2019-11-07T15:31:59+00:00**

Author: ****

Original: [Askanews](http://www.askanews.it/sport/2019/11/07/eurotour-in-turchia-bene-edoardo-molinari-e-andrea-pavan-pn_20191107_00244/)

Roma, 7 nov. (askanews) – Edoardo Molinari e Andrea Pavan sono al 12° posto con 68 (-4) colpi dopo il giro iniziale del Turkish Airlines Open, sesto degli otto eventi delle Rolex Series dell’European Tour, dove sono al vertice con 65 (-7) l’inglese Tom Lewis, tornato recentemente al proscenio dopo anni di oblio, e il sempre più convincente austriaco Matthias Schwab
Sul tracciato del Montgomerie Maxx Royal (par 72), ad Antalya in Turchia, nel torneo riservato a 75 concorrenti che si contendono un montepremi di sette milioni di dollari, è a metà classifica Francesco Molinari, 37° con 71 (-1), preceduto di Nino Bertasio, 28° con 70 (-2), e seguito da Guido Migliozzi, 52° con 72 (par), e da Renato Paratore, entrato nel field all’ultimo momento, 60° con 73 (+1).
La coppia di testa ha un colpo di margine sullo statunitense David Lipsky, sul belga Thomas Pieters e sullo svedese Alex Noren (66, -6), e sono a due l’inglese Justin Rose (67, -5), numero otto mondiale, campione uscente a caccia del terzo titolo consecutivo, affiancato dal francese Benjamin Hebert, dal belga Thomas Detry, dallo scozzese Scott Jamieson, dall’olandese Joost Luiten e dall’inglese Danny Willett. L’americano Patrick Reed e l’austriaco Bernd Wiesberger, leader della Race To Dubai (money list) e tre successi in stagione compresi due nelle Rolex Series (Scottish Open e 76° Open d’Italia), hanno lo stesso score di Francesco Molinari, l’irlandese Shane Lowry è alla pari con Migliozzi e ha un ritardo importante l’inglese Matt Wallace, 68° con 74 (+2).
Tom Lewis ha segnato otto birdie e un bogey e Matthias Schwab ha mantenuto lo stesso passo con un eagle, sei birdie e un bogey. Hanno confermato il loro buon momento Andrea Pavan (sei birdie, due bogey) ed Edoardo Molinari (un eagle, quattro birdie, un doppio bogey), mentre è stato parecchio articolato il giro di Nino Bertasio con un eagle, quattro birdie e quattro bogey. Andatura molto regolare di Francesco Molinari con due birdie, un bogey e quindici buche concluse in par. Piuttosto altalenante Guido Migliozzi con un eagle, quattro birdie, quattro bogey e un doppio bogey e tre birdie e quattro bogey per Renato Paratore.
