
# Amerikai Nagydíj: a fő esélyes teheti magát oda a legjobban

Published at: **2019-11-01T12:00:00+00:00**

Author: **InfoRádió**

Original: [infostart](https://infostart.hu/sport/2019/11/01/amerikai-nagydij-a-fo-eselyes-teheti-magat-oda-a-legjobban)

Pályafutása során 2015 után másodszor lehet éppen Austinban F1-világbajnok a 34 éves brit Lewis Hamilton, ha - Valtteri Bottas futamgyőzelme esetén - legalább a 8. helyre behozza Mercedesét vasárnap este.
Austin úgymond "fekszik" a pontversenyben Bottast 74 ponttal előző Hamiltonnak, 2012 óta ötször nyert itt futamot (2014 és 2017 közt zsinórban mindig), így elvileg nem lehet gond neki a biztos vb-címet jelentő 5 pont begyűjtése Amerikában. (Csak röviden a pontszámításról: 25 pontot ér a futamgyőzelem, ám 1 pontot az a pilóta is kap, aki a leggyorsabb kört futja egy adott versenyen, így jön ki, hogy egy versenyző még szerezhet 78 pontot is akár a hátra lévő három futamon.)
Vámosi Péter, a Racingline.hu magazin főszerkesztője szerint hasonló lesz a helyzet, mint Mexikóban volt, azzal a különbséggel, hogy nem lesz annyi gumikopás.
"Bárki nyerhet a top 6-ból, tehát a Mercedeseken, a Ferrarikon és Max Verstappenen kívül akár a Red Bullnál egyre jobban teljesítő Alexander Albon is, aki a Német Nagydíj óta folyamatosan pontszerző, várom is, hogy bejelentik őt véglegesre a csapatnál a 2020-as esztendőre" - mondta a szakértő az InfoRádióban.
A maga részéről úgy gondolja, a vb-címre hajtó Lewis Hamilton fogja "a legjobban odatenni magát" a futamgyőzelemért.
Lesz Texasban egy jubiláns is,

        Max Verstappen 100. alkalommal indul,
      
s még akkor is lehet az F1 történelem legfiatalabb világbajnoka, ha ez mondjuk "csak" jövőre jön össze neki, ebben a ferraris Sebastian Vettelt múlná felül.
Ha már Ferrari: a maranellóiak a nyári szünet óta látványosan javultak, volt egy háromfutamos győzelmi szériájuk is, ellenben a motorerőt jó versenystratégiájával a Mercedes mostanság ellensúlyozni tudja. A rend kedvéért: tavaly egy ferraris nyert itt, a finn Kimi Räikkönen.

        A program (közép-európai idő szerint):
      
szombat 22 óra - időmérő edzés
vasárnap 20.10 - futam

        Nyitókép: MTI/AP/Rebecca Blackwell
      

        Kapcsolódó hang
      
F1 - USA Nagydíj, előzetes
 
