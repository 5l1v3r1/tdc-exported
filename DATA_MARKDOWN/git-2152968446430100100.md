
# Манолова била удобна на ГЕРБ, друг би спечелил срещу Фандъкова

Published at: **2019-11-04T10:14:00+00:00**

Author: **Камелия Цветанова**

Original: [Dnes.bg](https://www.dnes.bg/mestni-izbori-19/2019/11/04/manolova-bila-udobna-na-gerb-drug-bi-spechelil-sreshtu-fandykova.428471)

Според съпредседателя на "Демократична България" Атанас Атанасов независимият кандидат, подкрепен от БСП и десни политически сили, Мая Манолава е била много удобна на ГЕРБ.
"Те работиха за това да се състои този балотаж", категоричен беше той пред bTV.
Атанасов смята, че ако на втория тур се беше изправил друг опонент срещу Йорданка Фандъкова, той би спечелил.
А иначе кандидатът на "Демократична България" за кмет в София Борислав Игнатов бил перфектен.
Освен това политическата сила имала добро представяне в София – 8 районни кмета и 12 общински съветници в СОС. Това според Атанасов е много добър резултат.
"Нашето влияние в София е осезаемо и ние го увеличихме на база изборите за европейски парламент", посочи още той.
Според него протестният вот в София е бил  разпръснат и това е  довело до спечелването на поредния мандат от Йорданка Фандъкова и от ГЕРБ.
"Една част от хората са гласували емоционално – по-възрастните с антикомунистически убеждения не са гласували за БСП, но по-младите хора, които са смятали, че трябва да бъде отместен корупционният модел от София, са подкрепили алтернатива", каза ген. Атанасов.
Той е категоричен, че режимът на Бойко Броисво губи позиции в цялата страна и тази конюнктура се е пропукала в София.
"Фандъкова е много симпатичен човек, но как да се разпределят парите за София не решава тя, а Борисов и неговите приятели", обвини Атанасов. 
