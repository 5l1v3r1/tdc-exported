
# Κρυφός φόρος με τις e- αποδείξεις - Ποιοι και γιατί κινδυνεύουν με το όριο του 30% στις κάρτες

Published at: **2019-11-06T08:19:00+00:00**

Author: ****

Original: [enikos.gr](http://www.enikos.gr/economy/682561/kryfos-foros-me-tis-e-apodeixeis-poioi-kai-giati-kindyneyoun-me-t)

Έξτρα φόρο κρύβει το αυξημένο όριο των ηλεκτρονικών αποδείξεων για τα νοικοκυριά που εξυπηρετούν στεγαστικό δάνειο ή πληρώνουν ενοίκιο για την κύρια κατοικία τους, τα ζευγάρια με μεσαία εισοδήματα, τους φορολογούμενους με χαμηλά εισοδήματα που πιάνονται στην τσιμπίδα των τεκμηρίων, αλλά και όσους αποκτούν εισοδήματα αποκλειστικά από ενοίκια.
Οι φορολογούμενοι αντιδρούν ήδη για το νέο καθεστώς των e- αποδείξεων, το οποίο θα προβλέπεται στο νέο φορολογικό νομοσχέδιο και θα ενεργοποιηθεί την Πρωτοχρονιά, βλέποντας ότι δεν θα καταφέρουν να πραγματοποιήσουν ηλεκτρονικές συναλλαγές που να αντιστοιχούν στο 30% του εισοδήματός τους.
Όσοι δεν τα καταφέρουν θα βρεθούν αντιμέτωποι με την επιβολή ποινής. Το πέναλτι φόρου με συντελεστή 22% θα επιβληθεί στο ποσό των e- αποδείξεων που λείπουν. Σε πολλές περιπτώσεις η παγίδα που κρύβεται πίσω από τις κάρτες αναμένεται να εξουδετερώσει και τις μειώσεις φόρων που θα προκύψουν για τους φορολογούμενους με την εφαρμογή της νέας κλίμακας και την αύξηση του αφορολόγητου ορίου για όσους έχουν παιδιά.
Το νέο καθεστώς απειλεί περισσότερο:
1. Νοικοκυριά με μεσαία εισοδήματα που πληρώνουν στεγαστικό δάνειο ή ενοίκιο. Για παράδειγμα, εάν ο σύζυγος έχει ετήσιο εισόδημα 30.000 ευρώ, πρέπει το 2020 να πραγματοποιήσει ηλεκτρονικές συναλλαγές ύψους 9.000 ευρώ από 4.000 ευρώ σήμερα, ενώ αν η σύζυγος έχει εισόδημα 20.000 ευρώ είναι υποχρεωμένη να εμφανίσει e- αποδείξεις 6.000 ευρώ, όταν φέτος απαιτούνται μόλις 2.500 ευρώ. Ο στόχος δύσκολος ειδικά αν πληρώνουν στεγαστικό δάνειο ή ενοίκιο καθώς οι δαπάνες αυτές δεν μετρούν στο 30% των ηλεκτρονικών συναλλαγών. Όταν μάλιστα οι δαπάνες ενός ζευγαριού είναι κοινές για σούπερ μάρκετ, ρεύμα κ.α.,τότε καθίσταται πιο δύσκολος ο στόχος.
2. Φορολογούμενοι με τεκμαρτά εισοδήματα. Όσοι έχουν χαμηλά εισοδήματα και πιάνονται στην τσιμπίδα των τεκμηρίων θα πρέπει να καλύψουν με ηλεκτρονικές αποδείξεις το 30% του τεκμαρτού εισοδήματος το οποίο είναι μεγαλύτερο του δηλωθέντος. Δηλ. το ύψος των ηλεκτρονικών συναλλαγών θα προσδιορίζεται ως ποσοστό 30% επί του υψηλότερου τεκμαρτού και όχι επί του χαμηλότερου δηλωθέντος εισοδήματος. Για παράδειγμα, εάν το συνολικό πραγματικό εισόδημα ενός φορολογούμενου είναι 10.000 ευρώ και το τεκμαρτό 15.000 ευρώ τότε το συνολικό ποσό των δαπανών που πρέπει το 2020 να εξοφλήσει με ηλεκτρονικές πληρωμές δεν ανέρχεται σε 3.000 ευρώ αλλά σε 4.500 ευρώ. Εάν δεν μαζέψει το ποσό αυτό θα κληθεί να καταβάλει επιπλέον φόρο 330 ευρώ για τα εισοδήματά του.
Με πληροφορίες από εφημερίδα "ΤΑ ΝΕΑ"
