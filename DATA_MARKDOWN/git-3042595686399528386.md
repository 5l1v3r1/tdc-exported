
# Politimann siktet for drap på fotballspiller

Published at: **2019-11-07T11:25:32+00:00**

Author: **Magnus Gamlem**

Original: [Dagbladet.no](https://www.dagbladet.no/sport/politimann-siktet-for-drap-pa-fotballspiller/71793327)

Tre år er gått siden tidligere Aston Villa-spiller Dalian Atkinson døde utenfor sin egen fars hus. Atkinson ble skutt med et elektrosjokkvåpen i 2016 i Telford, men det er først nå saken ser ut til å få konsekvenser.
En politibetjent er nå siktet for drapet på ham. Det melder Sky News. En annen politibetjent er siktet for å ha angrepet den tidligere fotballspilleren.
Atkinson skal ha stått utenfor huset til faren og truet ham da politiet kom til stedet. De skjøt ham med et elektrosjokkvåpen og 50 000 volt gikk gjennom Atkinsons kropp.
Han skal ha kollapset på stedet, og døde på sykehuset 90 minutter seinere. Vitner på stedet skal ha fortalt at politiet ladet ut våpenet flere ganger.
Politibetjentene har foreløpig ikke blitt navngitt.
Saken har naturligvis vært belastende for Atkinson-familien. De kommer med en uttalelse gjennom familiens advokat.
- Dalians familie ønsker avgjørelsen om å plassere politibetjentene foran en jury velkommen. Men synes det er besynderlig at tre år allerede har gått siden Dalian døde.
- Familien ber om at deres privatliv blir respektert og at rettsprosessen får fortsette uten forsinkelser eller hindringer, heter det fra familien.
