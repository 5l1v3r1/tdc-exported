
# Isabella Löwengrip om USA-kraschen

Published at: **2019-11-06T09:36:00+00:00**

Author: **tramsfrans**

Original: [Tramsfrans](https://tramsfrans.aftonbladet.se/2019/11/isabella-lowengrip-om-usa-fiaskot/)


        Foto: Lars Pehrson, SVD/TT
      
Som jag tidigare har rapporterat går Isabella Löwengrip igenom en tuff tid just nu, och har bland annat tvingats lägga ut sitt hus till försäljning. I en intervju med Expressen berättar Bella mer om den senaste tidens motgångar och ekonomiska problem, och att USA-satsningen med planerna att bli världens mäktigaste kvinna inte alls gick som planerat. Nöjesbladet rapporterar:

        ”– Jag har varit så extremt rädd att berätta om de här motgångarna. Nu har det varit några veckor där jag försökt att vara så transparent som det går med mina följare samtidigt som jag har haft mycket internt att ta hand om. Jag har fått ändra om det liv som jag trodde skulle bli av där, jag skulle bo halvtid i USA och få leva ett lite mer anonymt liv, säger hon till tidningen.”
      
Det dramatiska i det här var alltså att Isabella tvingades ändra om det liv som hon inte ens hann börja leva. Alla har nog varit med om planer som blivit inställda någon gång, och på ett sätt känns det positivt att Isabella inte ens hann flytta dit eftersom fallet troligtvis blivit ännu högre då. Att komma tillbaka till Sverige efter att ha misslyckats i USA låter inte direkt som en dans på rosor heller.

        ”Riskerna med USA-projektet blev för stora och hon tror att detta kan ha varit den första kraschen i influencerbranschen. Isabella Löwengrip säger till Expressen att kraschen varit extra jobbig eftersom det funnits så många som varit skadeglada över hennes misslyckande.”
      
Det var kanske inte så smart i somras när Bella sa att hon gjort sin sista svenska intervju någonsin nu när svenska medier i princip är det enda hon har kvar, men spontant känns det inte som att så många trodde att det skulle bli så ändå? Det är inte konstigt att folk blir skadeglada när det bara gått några månader sedan hon sa att hon vuxit ur Sverige för all framtid.

        ”– Det har varit jobbigt att gå utomhus, det har varit lättare att stanna inne i mitt stora hus. Jag har bokat av en massa saker och valt att vara med människor som jag känner mig trygg med.”
      
Trots krisen måste jag ändå säga att det fortfarande är samma gamla Bella. Hon har inte bara ett hus som hon gillar att stanna inne i, det är stort också! Nu är det huset visserligen till salu, men om man ska tänka positivt så innebär iallafall det här att Bella fått njuta av sitt lyxiga hem istället för att åka utomlands 6 gånger i månaden. Alltid något!
