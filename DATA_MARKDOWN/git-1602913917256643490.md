
# Daniela Secară, BT Capital Partners: Pregătim două noi emisiuni de obligaţiuni în valoare totală de 60-70 milioane de euro

Published at: **2019-11-07T09:24:43+00:00**

Author: **Tibi Oprea**

Original: [Ziarul Financiar](https://www.zf.ro/burse-fonduri-mutuale/daniela-secara-bt-capital-partners-pregatim-doua-noi-emisiuni-de-obligatiuni-in-valoare-totala-de-60-70-milioane-de-euro-18551073)

BT Capital Partners, divizia de investment banking şi pieţe de capital a Grupului Financiar Banca Transilvania, pregăteşte două noi emisiuni de obligaţiuni prin plasament privat în valoare totală de 60-70 milioane de euro.
“Avem în lucru două noi emisiuni de obligaţiuni în valoare totală de 60-70 milioane de euro. Vor fi efectuate prin plasament privat”, spune Daniela Secară, director general al BT Capital Partners, în cadrul unui eveniment organizat cu ocazia listării unei emisiuni de obligaţiuni a Băncii Internaţionale de Investiţii, fără a menţiona însă emitenţii.
Banca Internaţională de Investiţii a listat joi obligaţiuni de 500 de milioane de lei denominate în moneda naţională la Bursa de la Bucureşti, cu maturitate la trei ani şi o dobândă fixă de 3,98% plătibilă anual.
De asemenea, în cadrul aceluiaşi eveniment, Daniela Secară spune că BT Capital Partners este în curs de pregătire a obligaţiunilor de până la 10 milioane lei pe care clinicile stomatologice Dr. Leahu urmează să le emită.
