
# Ο Χατζηδάκης για την εξυγίανση της ΔΕΗ: Μείωση εργαζομένων, κλείνει το Αμύνταιο

Published at: **2019-11-01T09:44:00+00:00**

Author: ****

Original: [enikos.gr](http://www.enikos.gr/politics/681593/o-chatzidakis-gia-tin-exygiansi-tis-dei-meiosi-ergazomenon-kleine)

Η ΔΕΗ πρέπει να γίνει ανταγωνιστική γιατί δεν πρέπει οι αρμόδιοι υπουργοί να ζητούν κάθε τόσο αυξήσεις του ηλεκτρικού ρεύματος από τον κόσμο επειδή η ΔΕΗ έχει μεγάλο κόστος λειτουργίας. Γι' αυτό είπαμε τέλος στις μονιμότητες των νεοπροσλαμβανομένων τόνισε ο υπουργός Περιβάλλοντος και Ενέργειας, Κωστής Χατζηδάκης μιλώντας στον Σκάι για τα μέτρα εξυγίανσης της επιχείρησης που παρουσίασε την Πέμπτη.
Σύμφωνα με τον υπουργό, οι εργαζόμενοι στη ΔΕΗ είναι 17.000 θα μειωθούν λόγω και της απολιγνιτοποίησης και άλλων διαρθρωτικών αλλαγών και αυτό θα δώσει ανάσα στην εταιρεία. Το χρονοδιάγραμμα εξυγίανσης θα είναι γνωστό έως τον Δεκέμβριο, ενώ πρώτα θα κλείσει η μονάδα του Αμύνταιου.
Όταν λέμε μεταρρυθμίσεις αυτές θα πρέπει να πάρουν σάρκα και οστά... Δεν μπορεί η ΔΕΗ να ανταγωνιστεί τους απέναντι όταν πηγαίνει με τον αραμπά. "Τα παιδιά του ΟΤΕ δεν είναι παιδιά ενώ κατώτερου Θεού σε σχέση με τα παιδιά που θέλουν να δουλέψουν στη ΔΕΗ" ανέφερε χαρακτηριστικά ο υπουργός. "Εμπνεόμαστε πολύ από το μοντέλο του ΟΤΕ σε διάφορα πράγματα" είπε ο κ. Χατζηδάκης και ξεκαθάρισε ότι "ο νεοπροσλαμβανόμενος θα αμείβεται με όρους αγοράς".
Μεταξύ των μέτρων που ανακοίνωσε η κυβέρνηση είναι η κατάργηση του εκπτωτικού τιμολογίου όπως ίσχυε μέχρι σήμερα για τους εργαζόμενους και τους συνταξιούχους της ΔΕΗ οι οποίοι είχαν έκπτωση 75% στο συνολικό τιμολόγιο. Επίσης, διατηρείται σε ποσοστό 5% η έκπτωση στους συνεπείς καταναλωτές.
"Η ΔΕΗ έχει βγάλει τη μύτη της έξω από το νερό, το λέει και ο ορκωτός ελεγκτής" είπε ο κ. Χατζηδάκης.
Πηγή: skai.gr
