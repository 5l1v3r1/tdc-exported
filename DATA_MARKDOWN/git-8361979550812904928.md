
# Крюківський завод показав новий дизель-поїзд для експресу у Бориспіль. Фото

Published at: **2019-11-06T14:05:00+00:00**

Author: ****

Original: [НВ](https://nv.ua/ukr/biz/markets/ekspres-do-borispolya-kvbz-pokazav-noviy-dizel-pojizd-novini-ukrajini-50051961.html)

Крюківський вагонобудівний завод завершив збірку і відправив на випробування новий дизель-поїзд ДПКр-3, повідомила прес-служба КВСЗ.
Цей дизель-поїзд закуплений Укрзалізницею та буде експлуатуватися на маршруті Центральний залізничний вокзал — Міжнародний аеропорт Бориспіль. Раніше повідомлялося, що на лінії Kyiv Boryspil Express він почне працювати до кінця 2019 року.
Зараз поїзд знаходиться на станції Новомосковськ-Дніпровський Дніпропетровської області та найближчим часом вийде в пробіг на відрізку колії Новомосковськ-Балівка.
Регіональний дизель-поїзд ДПКр-3 — другий український дизель-поїзд, створений на КВБЗ. У поїзді - три вагони, два — моторні з силовими установками потужністю 588 кВт, один — проміжний — безмоторний.
Поїзд розрахований на 170 місць. У проміжному вагоні першого класу крісла розташовані за схемою 2×2. Ширина сидіння в найбільш широкій частині не менше 490−500 мм. Вони мають широкі зручні підлокітники, індивідуальні розетки з USB-роз'ємом.
У головних вагонах другого класу крісла розташовані за схемою 3×2. Ширина сидіння в найбільш широкій частині - не менше 450 мм. Між кріслами — один підлокітник, індивідуальні розетки. У кожному з вагонів будуть по два багажні стелажі.
Для швидкої посадки та висадки пасажирів є 12 двостулкових автоматичних вхідних дверей — по чотири на кожен вагон. Є спеціальний висувний пандус для посадки-висадки пасажирів із особливими потребами у візках.
Для експлуатації у холодну пору року призначені рідинні обігрівачі, по два на кожен вагон. Передбачено і електропідігрів салону при непрацюючих силових установках.
