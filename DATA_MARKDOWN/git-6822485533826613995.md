
# جنجال بر سر اینترنت ارزان در ایران

Published at: **2019-11-07T17:25:00+00:00**

Author: ****

Original: [جامعه خبری تحلیلی الف](https://www.alef.ir/news/3980816064.html)

درحالی که در موارد بسیاری اعتراضاتی درباره قیمت و تعرفه‌های اینترنتی شنیده می‌شود، معاون وزیر ارتباطات و فناوری اطلاعات معتقد است که ایران چهارمین کشور ارزان دنیا در زمینه تعرفه اینترنت با ترافیک‌های برابر است.
به گزارش ایسنا، یکی از مواردی که همواره دغدغه کاربران اینترنتی بوده، تعرفه‌هایی است که برای خدمات اینترنت تعیین می‌شود. در این میان، کاربران اینترنتی که مخاطب صفحه‌های شبکه‌های اجتماعی وزیر ارتباطات هستند هم با تغییر تعرفه‌هایی که گاهی در بسته‌های اینترنتی رخ می‌دهد، این موضوع را به صورت اعتراض ابراز می‌کنند.
این در حالی است که امیر ناظمی، رئیس سازمان فناوری اطلاعات ایران به‌تازگی در جلسه کارگروه اطلاعات و فناوری اطلاعات مراغه، درباره قیمت اینترنت گفت: با وجود ادعای برخی رسانه‌ها مبنی بر قیمت بالای تعرفه‌های اینترنت، هزینه‌های اینترنتی در مقایسه با سبدهای هزینه و قدرت خرید خانوارها و شرکت‌ها پایین است.
از طرفی حسین فلاح جوشقانی، رئیس سازمان تنظیم مقررات و ارتباطات رادیویی چندی پیش با اشاره به مشکلات اقتصادی اپراتورها گفته بود: واقعیت این است که با توجه به شرایط اقصادی که برای اپراتورها اتفاق افتاده، هزینه‌هایشان خیلی بالا رفته و با این شرایط باید کاری کنند. یکی از کارهایی که می‌توان انجام داد، کاهش هزینه‌هاست. ما هم در این مورد در حال اقداماتی هستیم که اپراتورها به سمت کاهش هزینه‌های غیرضروری بروند.
البته موضوع اینترنت ارزان را پیش از این محمدجواد آذری جهرمی، وزیر ارتباطات و فناوری اطلاعات هم مطرح کرده بود. او با بیان اینکه ایران از نظر تعرفه‌ی اینترنت موبایل چهارمین کشور ارزان دنیا محسوب می‌شود، به دامپینگ برخی اپراتورها در این فضا اشاره کرده و گفته بود: به عنوان مثال اکنون یکی از اپراتورها ۱۰۰ گیگابایت اینترنت را با قیمت ۱۷۵ هزارتومان به فروش می‌رساند. به عبارت دیگر هر گیگابایت را با رقمی حدود ۱۷۵۰ تومان به فروش می‌رساند و این در حالی است که کمترین رقم فروش اینترنت در دنیا ۰.۵ دلار است و چنین تعرفه‌ای در هیچ کجای دنیا پیدا نمی‌شود.
شرکت‌های ارائه‌دهنده اینترنت ثابت نیز همین عقیده را دارند. آنها معتقدند همه جای دنیا اینترنت موبایل برای کار مسنجرها و ای‌میل مثل پیامک قیمت پایینی دارد، اما زمانی که بخواهید فایل دانلود کنید، قیمت بالا می‌رود؛ درحالی که در ایران همه‌ قیمت‌ها یکسان است. شرکت‌های FCP همچنین معتقدند اپراتورها روی ویس سود می‌برند و روی دیتا قیمت‌ها را دامپ می‌کنند؛ هرچند اپراتورها این موضوع را تکذیب می‌کنند.
