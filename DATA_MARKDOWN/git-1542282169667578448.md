
# Στα χέρια των Τούρκων η αδελφή του αλ Μπαγκντάντι

Published at: **2019-11-05T06:10:01+00:00**

Author: **euronews **

Original: [euronews](https://gr.euronews.com/2019/11/05/sta-xeria-ton-tourkon-i-adelfi-tou-al-baghdadi)

Οι αρχές της Τουρκίας αιχμαλώτισαν την 65χρονη αδελφή του θανόντα πρώην ηγέτη της τζιχαντιστικής οργάνωσης Ισλαμικό Κράτος (ΙΚ) Αμπού Μπακρ αλ Μπαγκντάντι χθες Δευτέρα στην πόλη Άζαζ της βόρειας Συρίας, δήλωσε ανώτερος τούρκος αξιωματούχος στο πρακτορείο ειδήσεων Ρόιτερς, προσθέτοντας ότι ανακρίνονται η ίδια, ο σύζυγός της και μια νύφη της, που επίσης συνελήφθησαν.
«Η Ρασμίγια Αουάντ αιχμαλωτίστηκε σε επιδρομή σε κοντέινερ κοντά στην Άζαζ», πόλη κοντά στα σύνορα που έχουν κυριεύσει οι τουρκικές ένοπλες δυνάμεις, εξήγησε ο αξιωματούχος. «Ελπίζουμε να εξασφαλίσουμε μεγάλο όγκο πληροφοριών από την αδελφή του Μπαγκντάντι για τα ενδότερα του ΙΚ», συνέχισε ο αξιωματούχος της τουρκικής κυβέρνησης. Διευκρίνισε ότι όταν συνελήφθη, η αδελφή του ηγέτη των τζιχαντιστών συνοδευόταν από πέντε παιδιά.
Ελάχιστες πληροφορίες είναι διαθέσιμες από ανεξάρτητες πηγές για την αδελφή του Μπαγκντάντι. Το Ρόιτερς σημείωσε ότι δεν έχει τρόπο να επαληθεύσει εάν πράγματι το πρόσωπο που συνελήφθη είναι αυτή.
Ο Μπαγκντάντι αυτοκτόνησε τον περασμένο μήνα, όταν παγιδεύτηκε σε στοά κατά τη διάρκεια επιδρομής των αμερικανικών ειδικών δυνάμεων στη βορειοανατολική Συρία. Το ΙΚ, με ηχητικό μήνυμα που διένειμε την περασμένη Πέμπτη, επιβεβαίωσε τον θάνατό του και ορκίστηκε να εκδικηθεί τις ΗΠΑ.
Ο Μπαγκντάντι, ιρακινός θεολόγος, βγήκε από την αφάνεια κι έγινε ηγέτης της ακραίας σουνιτικής οργάνωσης πριν αυτοανακηρυχθεί «χαλίφης» όλων των μουσουλμάνων. Το ΙΚ κατείχε μεγάλο μέρος της επικράτειας τόσο της Συρίας όσο και του Ιράκ από το 2014 ως το 2017, πριν το «χαλιφάτο» του καταρρεύσει δεχόμενο επίθεση από πολλές πλευρές, τόσο από το συριακό καθεστώς και τη σύμμαχό του Ρωσία, όσο και από τον αντιτζιχαντιστικό συνασπισμό υπό τις ΗΠΑ, στον οποίο πρωτοστάτησαν οι Κούρδοι του Ιράκ καθώς και της Συρίας.
Το Ισλαμικό Κράτος ανέφερε ότι ο διάδοχος του Μπαγκντάντι είναι ο Αμπού Ιμπραχίμ αλ Χασέμι αλ Κοραΐσι. Ανώτερος αμερικανός αξιωματούχος δήλωσε την περασμένη εβδομάδα ότι η Ουάσινγκτον προσπαθεί να συγκεντρώσει περισσότερα στοιχεία γι’ αυτόν.
Πολλοί ηγέτες σε διεθνές επίπεδο εξέφρασαν ικανοποίηση για τον θάνατο του Μπαγκντάντι, ωστόσο — όπως και αρκετοί ειδικοί — τόνισαν ταυτόχρονα ότι η τζιχαντιστική οργάνωση της οποίας ηγείτο, που διέπραξε σωρεία ωμοτήτων σε βάρος θρησκευτικών μειονοτήτων και προκάλεσε φρίκη και τρόμο στους περισσότερους μουσουλμάνους, παραμένει απειλή, στη Συρία και πέραν αυτής.
