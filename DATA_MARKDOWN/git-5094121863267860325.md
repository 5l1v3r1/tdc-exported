
# Mimořádný objev. Na Rychnovsku nalezli bronzový meč starý přes 3000 let

Published at: **2019-11-07T14:23:00+00:00**

Author: **Redakce / ČTK**

Original: [Deník.cz](https://www.denik.cz/regiony/nalezce-na-rychnovsku-objevil-bronzovy-mec-stary-pres-3000-let-20191107.html)

„Bronzový meč s jazykovitou rukojetí je datovaný do období kolem roku 1200 před naším letopočtem, náleží kultuře lužické. Nálezy této kultury jsou ve východních Čechách četné, ale neplatí to o mečích," řekla ČTK Beková. Podle ní v posledních desetiletích nálezů pravěkých mečů není v celé České republice více než pět.
Přesné místo objevu archeologové tají z důvodu ochrany lokality. Při dohledávce našli v místě uložení ještě nýty, které sloužily k uchycení rukojeti meče z organického materiálu a v okolí také bronzové kopí z přibližně stejné doby. „Mohu k tomu říci jen to, že nález je z jižní části Rychnovska, byl učiněn zcela mimo známé lokality," řekla Beková.
Archeologům předal nález spolupracovník muzea, kterému se mečem pochlubil známý. „Tento ojedinělý nález mi byl nahlášen v sobotu večer. Meč byl předán jen o pár hodin později v neděli ráno. Náhodný nálezce původně ani netušil, co má v rukou, ale naštěstí se pochlubil svému známému, který zprostředkoval vše potřebné," uvedla Beková. Podle ní muž, který meč našel, zažádá o nálezné.
Archeologové se kloní k verzi, že meč byl do země uložen při náboženském rituálu. „S největší pravděpodobností jde o tzv. monodepositum, tedy o ojedinělý předmět uložený do země. Pro mladší dobu bronzovou je to typické. Archeologové je vysvětlují buď jako uložení materiálu na horší časy či oběť bohům. V případě nového objevu meče se jedná s největší pravděpodobností právě o votivní dar neznámému božstvu," uvedla Beková.
Dosud poslední podobný objev byl na Rychnovsku zaznamenán v roce 1892 v obci Lipovka, tehdy šlo o železný meč ze starší doby železné. „Bohužel u něj neznáme nálezové okolnosti, které jsou pro archeology stejně důležité jako samotný nález. I tak je tento halštatský meč natolik významným objevem, že je uváděn v archeologickém třídění jako meč typu Lipovka označující podobné nálezy i v rámci Evropy," uvedla Beková.
Meč z Lipovky skončil v Národním muzeu v Praze, nový nález bronzového meče zůstane v rychnovském muzeu.
