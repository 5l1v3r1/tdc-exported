
# Eroi a Pomezia, assistono a un furto sul treno: inseguono il ladro armato e lo bloccano

Published at: **2019-11-06T11:24:40+00:00**

Author: **Redazione**

Original: [Il Corriere della Città](https://www.ilcorrieredellacitta.com/ultime-notizie/eroi-a-pomezia-assistono-a-un-furto-sul-treno-inseguono-il-ladro-armato-e-lo-bloccano.html)

Si sono comportati in modo esemplare ed eroico, affrontando e bloccando un ladro armato di coltello che aveva appena commesso un furto sul treno Roma-Latina.
I protagonisti encomiabili di questa vicenda sono due ragazzi del Togo, residenti da anni a Latina. 
I due ragazzi nella mattinata di ieri erano sul treno regionale e hanno notato il fare sospetto di un uomo, cittadino Belga, che si avvicinava ad uno zaino appoggiato sul sedile del treno.
L’uomo, guardandosi intorno per accertarsi di non essere visto, si è impossessato dello zaino e si è rapidamente diretto verso le porte d’uscita pronto per scendere alla prima fermata.
I due ragazzi del Togo, vedendo la scena, lo hanno seguito e giunti alla stazione di Pomezia – Santa Palomba sono scesi dietro il ladro.
Il belga ha tentato di allontanarsi velocemente dalla stazione, ma i due ragazzi lo hanno inseguito e fermato, accusandolo del furto dello zaino.
A quel punto il ladro ha estratto un coltello ed ha tentato di colpirli.
I ragazzi però sono riusciti a schivare i colpi e a immobilizzare il malvivente, allertando poi le forze dell’ordine.
Giunti sul posto, gli agenti hanno trovato il ladro bloccato dai due ragazzi e lo hanno tratto in arresto.
La refurtiva è stata poi restituita al legittimo proprietario, un 43enne del Bangladesh, che nel frattempo aveva denunciato lo smarrimento dello zaino sul treno diretto a Roma.
