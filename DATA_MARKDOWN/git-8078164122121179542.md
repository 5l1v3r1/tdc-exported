
# Paralimpiadi, Martina Caironi positiva al doping: la portabandiera inguaiata da una crema da banco

Published at: **2019-11-05T22:00:00+00:00**

Author: **Marco Bonarrigo**

Original: [Corriere della Sera](https://www.corriere.it/sport/19_novembre_06/paralimpiadi-martina-caironi-positiva-doping-fu-portabandiera-rio-2016-39bacc74-00a2-11ea-90df-c7bf97da0906.shtml)

Incredibile ma (purtroppo) vero: il Clostebol ha fatto un’altra vittima in Italia e - questa volta – una vittima illustre. Martina Caironi – tre ori paralimpici nei 100 metri e nel salto in lungo tra Londra e Rio de Janeiro, cinque mondiali – positiva a uno steroide anabolizzante in un controllo a sorpresa, il Clostebol appunto, sotto forma di metabolita. L’atleta è stata sospesa in via cautelare, il controllo è del 17 ottobre 2019 a Bologna
E qual è il lato incredibile della vicenda? Che Caironi è l’ennesima «vittima» di questa sostanza che è contenuta in un solo prodotto farmaceutico in commercio, il Trofodermin, banale (ma pericolosissima, per un atleta) crema cicatrizzante da banco usata per curare abrasioni, ulcere e piaghe. Impossibile ovviamente assumerla per via orale, difficile pensare di utilizzarla per doparsi considerato che l’effetto sulla prestazione è minimo.
Eppure il Trofodermin tecnicamente è doping: il Clostebol acetato contenuto nella crema passa facilissimamente in circolo e viene rilevato ai controlli anche in minime quantità. Il farmaco ha il bollino rosso Doping sulla confezione e riporta chiaramente nel bugiardino la scritta: «Per chi svolge attività sportiva l’uso del farmaco senza necessità terapeutica costituisce doping e può determinare comunque positività ai test antidoping».
Avvertenze inutili. In Italia negli ultimi dieci anni ci sono stati oltre 40 casi di positività, tra questi quello del capitano del Benevento Calcio Fabio Lucioni a cui venne comminata una delle sconfitte più lievi legate a questo farmaco: un anno di sospensione. Molto peggio andò al ciclista Stefano Agostini (18 mesi) e alla fuoriclasse dello sci nordico Therese Johaug, che rimediò un anno e mezzo.
Possibile (lo sostiene anche l’atleta) che Martina Caironi (amputata transfemorale alla gamba sinistra) abbia usato la crema per curare o gestire la cicatrice nella parte della gamba a contatto con la protesi, soggetta a forti sollecitazioni: è il vero punto debole della protesica. Resta il fatto che l’utilizzo di un prodotto del genere senza autorizzazione terapeutica o senza aver cercato alternative non vietate viene comunque soggetto a squalifica.
«Conosco la sostanza contenuta nella crema cicatrizzante che ho assunto - ha spiegato mercoledì sera alle agenzie di stampa -, l’ho acquistata a gennaio dopo tre mesi di sofferenza per un’ulcera all’apice del moncone. Si tratta di una ferita aperta che nessuno farmaco è riuscito a richiudere». L’atleta assicura anche di avere indicato di averla assunta prima del controllo: «E invece mi ritrovo a dover saltare un Mondiale in un anno fondamentale senza ancora aver provato una definitiva cura per la mia ulcera».
