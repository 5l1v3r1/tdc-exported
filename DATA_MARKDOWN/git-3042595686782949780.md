
# Sammenliknes med verdensstjerner

Published at: **2019-11-06T21:03:32+00:00**

Author: **Mathias Hagen**

Original: [Dagbladet.no](https://www.dagbladet.no/sport/sammenliknes-med-verdensstjerner/71790208)

Erling Braut Haaland (19) er på alles lepper om dagen. Ikke bare her i Norge, men også utenlandske medier og journalister har blitt oppmerksomme på nordmannen.
Haaland er den første spilleren i Champions League-historien som scorer sju mål på sine første fire kamper i turneringen. De neste på lista heter Diego Costa, Thierry Henry, Didier Drogba og Ivan Klasnic med sine fem scoringer på fire kamper.

        Nå har det oppstått elleville rapporter i utenlandske medier. Blant annet skriver italienske Tuttosport at Red Bull Salzburg krever en sum på 100 millioner euro, noe som tilsvarer en prislapp på like over én milliard.
      
Samme avis skriver videre at Juventus er interessert i nordmannen, og kjemper med klubber som Manchester United og Real Madrid.
I tillegg skriver spanske Marca at Barcelona også er med i kampen om 19-åringen.
Samtidig som det verserer en del rykter rundt Haaland, har det også vært en del hyllester å spore. ESPN-journalist Gabriele Marcotti har skrevet et langt stykke der han spekulerer i om den nye duellen i fotballen framover kan være mellom Haaland og Kylian Mbappé etter at Lionel Messi og Cristiano Ronaldo har gitt seg.
Han påpeker blant annet at Haaland tidligere hadde sammenliknet seg selv med Mbappé, men også innrømmet at han ikke var i nærheten av å ha kommet like langt i karrieren som franskmannen.

        - Mbappé er uten tvil kommet lenger i karrieren enn Haaland på nåværende tidspunkt, men de legger fortsatt til rette for mann mot mann-sammenlikning, skriver Marcotti.
      
Han sammenlikner også Haaland med Zlatan Ibrahimovic, og sier at svensken var i liknende situasjon i den alderen.
- Tenåringen Haaland er veldig klar over sin rolle i gruppen og hvordan det å spille i harmoni gjør hans individuelle prestasjoner enda bedre. Hvis du tar med hans strenge treningsregime, sult og personlighet, så er grunnlaget der, skriver Marcotti.
- Han har scoret 16 mål i hjemlige turneringer, noe som gjør ham til et av de største talentene i europeisk fotball, skriver Goal.com
Twitter-kontoen FootballTalentScout hyller Haaland med disse ordene:
- Han er ikke en fotballspiller - han er et monster!
Hysteriet rundt Haaland har tatt av, og det ser ikke akkurat ut til at han blir i Red Bull Salzburg ut karrieren. Hans far, Alfie Haaland, utelukker ikke en overgang til Premier League i framtida.

        - På et tidspunkt vil jeg se ham spille i Premier League. Men når det skjer, vet jeg ikke. Det er en veldig tøff liga, sier pappa Haaland ifølge TalkSport.
      
- Per nå er han lenger framme enn vi trodde han skulle være. Han er bygd for Premier League, men om det vil skje nå eller på et seinere tidspunkt vet vi ikke, sier han videre.
