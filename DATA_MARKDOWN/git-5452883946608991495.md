
# Il maltempo non accenna a diminuire, prorogata l'Allerta meteo

Published at: **2019-11-03T15:50:00+00:00**

Author: **Redazione**

Original: [AvellinoToday](http://www.avellinotoday.it/cronaca/allerta-meteo-campania-3-4-novembre-2019.html)

Nelle prossime ore sono previste condizioni meteorologiche ancora particolarmente avverse, con forti temporali, piogge intense e forti venti di libeccio dovuti ad una perturbazione di origine atlantica. Un miglioramento temporaneo è atteso a partire dalla mattinata di domani, in vista delle nuove perturbazioni che dovrebbero arrivare fra le giornate di martedì e mercoledì.
La Protezione civile della Regione Campania come sempre accade in questi casi, raccomanda agli enti competenti di mantenere in essere tutte le misure atte a prevenire e contrastare i fenomeni in atto e previsti per le prossime ore sia in ordine alle precipitazioni e ai temporali con conseguente rischio idrogeologico che in ordine al monitoraggio delle strutture esposte alle sollecitazioni dei venti e del moto ondoso. È dunque possibile che in alcune zone venga disposta la chiusura delle scuole di ogni ordine e grado per la giornata di lunedì 4 novembre, decisione che tuttavia va presa dal sindaco del Comune interessato e dunque varia di territorio in territorio.
