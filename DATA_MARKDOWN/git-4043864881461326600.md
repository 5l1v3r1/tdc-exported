
# Манафорт ще 2016 року звинувачував Україну у зламі сервера Демпартії – документи

Published at: **2019-11-03T14:06:14+00:00**

Author: ****

Original: [Українська правда](https://www.pravda.com.ua/news/2019/11/3/7230863/)

Колишній голова передвиборної кампанії президента США Дональда Трампа Пол Манафорт ще влітку 2016 року висунув ідею про відповідальність України, а не Росії, за злам сервера керівного органу Демократичної партії.
Джерело: документи, оприлюднені Міністерством юстиції США 2 листопада, пише Радіо Свобода
Деталі: Міністерство юстиції опублікувало 500 сторінок витягів із інтерв'ю, електронних листів та інших документів, пов'язаних із доповіддю колишнього спецпрокурора Роберта Мюллера щодо втручання Росії в президентську кампанію 2016 року.
Це сталося після рішення суду за позовами, поданими американськими засобами інформації – BuzzFeed News та CNN.
Документи, оприлюднені 2 листопада, показують, що заступник керівника кампанії Трампа Рік Ґейтс розповів ФБР про цю теорію Пола Манафорта під час інтерв'ю, проведеного в межах розслідування Мюллера.
Дослівно Радіо Свобода: "Нова інформація свідчить, що люди в команді Трампа і навколо неї наполягали на хибній теорії про роль України у витоку документів Демократичної партії набагато раніше, ніж вважалося раніше.
Також, схоже, існує зв'язок між уже завершеним розслідуванням Мюллера та розслідуванням щодо імпічменту Трампа, одним із центральних моментів якого є ймовірний тиск американського президента на українського".
Що було раніше: У звіті, опублікованому в квітні, Мюллер дійшов висновку, що Росія проводила "широкі та систематичні" зусилля щодо втручання у вибори 2016 року, використовуючи електронні листи, викрадені у чиновників Демократичної партії. Також, як вважає слідство, Росія причетна до кампанії в соціальних медіа для поширення дезінформації.
Москва незмінно заперечує своє втручання у будь-які вибори за кордоном, а Трамп заперечує будь-яку змову з росіянами.
