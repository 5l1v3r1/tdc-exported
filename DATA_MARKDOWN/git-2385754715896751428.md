
# Επεισόδια στο Σύνταγμα: Ισχυρές αστυνομικές δυνάμεις στο σημείο

Published at: **2019-11-04T16:08:00+00:00**

Author: **SigmaLive**

Original: [SIGMALIVE](https://www.sigmalive.com/news/greece/595681/epeisodia-sto-syntagma-isxyres-astynomikes-dynameis-sto-simeio)

Σε μια σύλληψη και τέσσερις προσαγωγές, προχώρησε η αστυνομία για τα επεισόδια που έγιναν στην περιοχή της Ομόνοιας, μετά την ολοκλήρωση του μαθητικού – φοιτητικού συλλαλητηρίου.
Σύμφωνα με την αστυνομία, ο συλληφθείς συμμετείχε σε επίθεση ομάδας ατόμων με πέτρες και διάφορα άλλα αντικείμενα κατά αστυνομικών δυνάμεων. Σημειώνεται ακόμη, ότι αστυνομικοί εντόπισαν στην περιοχή ένα σακίδιο με πέντε βόμβες μολότοφ.
Νωρίτερα, επεισόδια σημειώθηκαν στην πορεία που πραγματοποίησαν μαθητές και φοιτητές στο κέντρο της Αθήνας.
Ομάδες διαδηλωτών πέταξαν πέτρες προς τη Βουλή με τους αστυνομικούς να τους απωθούν με χρήση χημικών προς τα Προπύλαια.
Οι μαθητές συγκεντρώθηκαν στις 12:00 το μεσημέρι στα προπύλαια του Πανεπιστημίου και αυτή την ώρα και κινήθηκαν προς την Βουλή.
Οι μαθητές διαμαρτύρονταν σε μία σειρά αλλαγών που προωθεί το υπουργείο Παιδείας, όπως στη θέσπιση ορίου εισαγωγής στα πανεπιστήμια ενώ ταυτόχρονα ζητούν επιτακτικά την κάλυψη όλων των κενών σε εκπαιδευτικό προσωπικό στα σχολεία.
Οι μαθητές εκφράζουν την αντίθεσή τους σε αρκετές αλλαγές που προωθεί το υπουργείο Παιδείας, αρχής γενομένης από την ελάχιστη βάση εισαγωγής που θα απαιτείται ως προαπαιτούμενο για την εισαγωγή στα πανεπιστημιακά ιδρύματα της χώρας.
«Θέλουν να βάλουν μια ελάχιστη βάση εισαγωγής στα Πανεπιστήμια! Μα τελικά γιατί να μας βάζουν τόσα εμπόδια στην προσπάθειά μας να μορφωθούμε, να αποκτήσουμε τη γνώση; Εμείς θέλουμε εφόδια για να γνωρίσουμε τον κόσμο, για να μπορέσουμε να σταθούμε αύριο στην κοινωνία, για να προσφέρουμε, για να δημιουργήσουμε! Και αυτά τα εφόδια δεν εξαρτώνται από το τι επάγγελμα θα επιλέξουμε! Άρα ας αγχωθούν πρώτα για το τι μας διδάσκουν και τι γνώσεις παίρνουμε στο σχολείο, και μετά για το πώς θα μπαίνουμε στο Πανεπιστήμιο» αναφέρει το Συντονιστικό των μαθητών.
Πληροφορίες από Ελεύθερο Τύπο
