
# Κύπρος: Στο χαμηλότερο επίπεδο της δεκαετίας η ανεργία

Published at: **2019-11-05T15:33:00+00:00**

Author: **SigmaLive**

Original: [SIGMALIVE](https://www.sigmalive.com/news/oikonomia/595849/kypros-sto-xamilotero-epipedo-tis-dekaetias-i-anergia)

Στο χαμηλότερο επίπεδο δεκαετίας ο αριθμός των εγγεγραμμένων ανέργων τον Οκτώβριο.
Στο χαμηλότερο επίπεδο των τελευταίων 10 και πλέον ετών υποχώρησε ο αριθμός των εγγεγραμμένων ανέργων (πραγματικά στοιχεία) στο τέλος Οκτωβρίου του 2019, σύμφωνα με στοιχεία της Στατιστικής Υπηρεσίας, ενώ στο χαμηλότερο επίπεδο των τελευταίων εννιάμισι ετών μειώθηκε ο αριθμός των εγγεγραμμένων ανέργων με βάση εποχικά διορθωμένα στοιχεία.
Ταυτόχρονα, σε σύγκριση με τον Οκτώβριο του 2018, σημειώθηκε μείωση 3.903 προσώπων ή 19,1% (εποχικά διορθωμένα στοιχεία).
Συγκεκριμένα, σύμφωνα με την Στατιστική Υπηρεσία, με βάση τα στοιχεία που τηρούνται στα Επαρχιακά Γραφεία Εργασίας, ο αριθμός των εγγεγραμμένων ανέργων στο τέλος Οκτωβρίου του 2019, έφτασε τα 16.544 πρόσωπα, επίπεδο που είναι το χαμηλότερο από τον Ιούνιο του 2009.
Με βάση τα στοιχεία διορθωμένα για εποχικές διακυμάνσεις, τα οποία δείχνουν την τάση της ανεργίας, ο αριθμός των εγγεγραμμένων ανέργων τον Οκτώβριο του 2019 μειώθηκε στα 21.273 πρόσωπα, σε σύγκριση με 21.481 τον προηγούμενο μήνα. Αυτός είναι ο μικρότερος αριθμός εγγεγραμμένων ανέργων από τον Μάρτιο του 2010.       
Σε σύγκριση με τον Οκτώβριο του 2018 σημειώθηκε μείωση 3.903 προσώπων ή 19,1% που αποδίδεται κυρίως στους τομείς του εμπορίου (μείωση 611 ανέργων), των κατασκευών (μείωση 548), της δημόσιας διοίκησης (μείωση 520), της μεταποίησης (μείωση 286), των χρηματοπιστωτικών και ασφαλιστικών δραστηριοτήτων (μείωση 231), των δραστηριοτήτων υπηρεσιών παροχής καταλύματος και υπηρεσιών εστίασης (μείωση 185) και στους νεοεισερχόμενους στην αγορά εργασίας (μείωση 1.026).
Με βάση πραγματικά στοιχεία, ο μεγαλύτερος αριθμός εγγεγραμμένων ανέργων που ανέρχεται στις 3.610, καταγράφεται στον τομέα «Χονδρικό και Λιανικό Εμπόριο, Επισκευή Μηχανοκίνητων Οχημάτων και Μοτοσικλετών» και ακολουθεί ο τομέας «Δραστηριότητες Υπηρεσιών Παροχής Καταλύματος και Υπηρεσιών Εστίασης» με 2.319 εγγεγραμμένους άνεργους και οι Νεοεισερχόμενοι με 1.491.
