
# De Mos vernietigend na Chelsea - Ajax: Zijn allerlaatste wedstrijd op dit niveau

Published at: **2019-11-06T11:46:00+00:00**

Author: ****

Original: [VP VoetbalPrimeur.be](https://www.voetbalprimeur.be/nieuws/902635/de-mos-vernietigend-na-chelsea-ajax-zijn-allerlaatste-wedstrijd-op-dit-niveau-.html)


        Aad de Mos is vernietigend in zijn oordeel over Gianluca Rocchi. De Italiaanse scheidsrechter was in de ogen van de analist, die op uitnodiging van Ajax aanwezig was op Stamford Bridge, totaal de weg kwijt op een krankzinnige Champions League-avond.
      
De Mos geeft Rocchi een 2. "Voor de moeite, zeiden de meesters en juffen vroeger dan bij ons op school", verklaart hij in gesprek met De Telegraaf. "Het kan haast niet anders of dit is zijn allerlaatste wedstrijd op dit niveau. Ajax is niet getild, maar zwaar getild."
"Maar ook de VAR liet Ajax in de steek", vervolgt De Mos. "Die had zoals de regels voorschrijven na de overtreding van Blind moeten zeggen: we stoppen daar, bij twee keer geel. Dus geen penalty tegen en rood voor Veltman. Het is op dit podium echt onacceptabel. Grote streep eronder en een kruis door de naam van Rocchi."
Voor Ajax heeft De Mos niets dan lof. "Het was een genot om erbij te zijn. Dit had ik voor geen goud willen missen, was de allerbeste reclame voor het voetbal en krijg je als je twee ploegen vol klasbakken hebt die willen aanvallen. En het Nederlandse voetbal is nog meer op de kaart gezet, want het is niet normaal dat je op Stamford Bridge vier keer scoort."
