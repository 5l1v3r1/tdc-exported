
# Вбивство Кирила Тлявова: відсторонений керівник Переяславської поліції досі працює в правоохоронних органах

Published at: **2019-11-05T16:23:00+00:00**

Author: ****

Original: [DT.ua](https://dt.ua/UKRAINE/vbivstvo-kirila-tlyavova-vidstoroneniy-kerivnik-pereyaslavskoyi-policiyi-dosi-pracyuye-v-pravoohoronnih-organah-328576_.html)

Підполковник Андрій Медуниця, який був в. о. начальника Переяславського відділу поліції, коли у місті вбили п'ятирічного Кирила Тлявова, продовжує працювати в правоохоронних органах, передає hromadske. Після вбивства поліцейськими дитини Медуницю відсторонили від посади.
Як зазначили в Головному управлінні Нацполіції Київської області, Медуниця зараз обіймає посаду начальника Яготинського відділу поліції.
Раніше директор Державного бюро розслідувань Роман Труба обіцяв найближчим часом назвати прізвище того із правоохоронців, від чиїх куль загинув п'ятирічний Кирило Тлявов.
Як повідомлялося, 3 червня в київській лікарні, не приходячи до тями, помер п'ятирічний Кирило Тлявов. Смертельне вогнепальне поранення голови він дістав біля двору свого будинку у Переяслав-Хмельницькому 31 травня. За даними слідства, в дитину влучила куля, випущена п'яними співробітниками патрульної поліції, які стріляли по банках у сусідньому дворі.
4 червня Голосіївський райсуд Києва обрав підозрюваним поліцейським запобіжний захід у вигляді утримання під вартою строком на два місяці без застави.
Докладніше про трагедію у Переяслав-Хмельницькому читайте у матеріалі Юлії Дузь "Запит на безпечне суспільство" у тижневику "Дзеркало тижня. Україна".
