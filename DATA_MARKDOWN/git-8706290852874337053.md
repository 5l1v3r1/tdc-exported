
# Συνελήφθη για τέταρτη φορά η διάσημη ηθοποιός Τζέιν Φόντα

Published at: **2019-11-02T02:10:00+00:00**

Author: ****

Original: [enikos.gr](http://www.enikos.gr/international/681761/synelifthi-gia-4i-fora-i-diasimi-ithopoios-tzein-fonta)

Η διάσημη Αμερικανίδα ηθοποιός Τζέιν Φόντα, φορώντας το αναγνωρίσιμο κόκκινο πανωφόρι της, συνελήφθη για τέταρτη φορά μέσα σε ένα μήνα διαδηλώνοντας ενάντια στην απραξία των πολιτικών της χώρας της απέναντι στην κλιματική αλλαγή.
«Τούτη τη φορά ίσως χρειασθεί να περάσω τη νύκτα στη φυλακή, όμως δε με νοιάζει», δήλωσε η γνωστή για την ακτιβιστική δράση της ηθοποιός στους δημοσιογράφους, οι οποίοι κατέγραφαν τη στιγμή που οι αστυνομικοί της περνούσαν χειροπέδες.
«Μία νύκτα για εμένα είναι παιχνιδάκι», αστειεύθηκε η Φόντα, υπενθυμίζοντας πως δεν είναι η πρώτη φορά που συλλαμβάνεται στο πλαίσιο της ακτιβιστικής της δράσης.
Μαζύ με άλλους τριάντα διαδηλωτές περίπου, μεταξύ των οποίων κι οι ηθοποιοί Ροζάνα Αρκέτ και Κάθριν Κίνερ και άλλοι διάσημοι προσκεκλημένοι, η Φόντα πραγματοποίησε καθιστική διαμαρτυρία, τραγουδώντας, στην είσοδο ενός διοικητικού κτηρίου του Κογκρέσου, όπου απαγορεύονται οι διαδηλώσεις. Η Φόντα περίμενε τους αστυνομικούς, που πλέον έχουν συνηθίσει τη διαδικασία, να παρέμβουν και να την οδηγήσουν στο αστυνομικό τμήμα.
Σύμβολο της κινηματογραφικής οθόνης για τους διάσημους ρόλους της, η Φόντα από τη δεκαετία του ’70 πρωταγωνιστεί επίσης και στους αγώνες για την ειρήνη και τον φεμινισμό. Παρά τα 82 χρόνια της, η ίδια «εμπνεόμενη από την Γκρέτα Τούνμπεργκ και τους μαθητές που διαδηλώνουν» στρατεύθηκε ενεργά στο κίνημα κατά της κλιματικής αλλαγή, για να υπενθυμίσει όπως τονίζει «πως βρισκόμαστε ενώπιον μίας κρίσης που δύναται να καθορίσει εάν τα παιδιά και τα εγγόνια μας θα έχουν ένα μέλλον».
Πηγή: ΑΜΠΕ
