
# امام حسن عسکری (ع) نقش مهمی در احیای آموزه‌های دینی داشتند

Published at: **2019-11-06T10:03:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545258.html/%D8%A7%D9%85%D8%A7%D9%85-%D8%AD%D8%B3%D9%86-%D8%B9%D8%B3%DA%A9%D8%B1%DB%8C--%D8%B9--%D9%86%D9%82%D8%B4-%D9%85%D9%87%D9%85%DB%8C-%D8%AF%D8%B1-%D8%A7%D8%AD%DB%8C%D8%A7%DB%8C-%D8%A2%D9%85%D9%88%D8%B2%D9%87-%D9%87%D8%A7%DB%8C-%D8%AF%DB%8C%D9%86%DB%8C-%D8%AF%D8%A7%D8%B4%D8%AA%D9%86%D8%AF)

عضو جامعه مدرسین حوزه علمیه قم گفت: امام حسن عسکری (ع) نقش مهمی در احیای آموزه‌های دینی داشتند.
به گزارش شبکه اطلاع رسانی راه دانا؛آیت الله حین ممدوحی در گفتگو با شبکه اطلاع رسانی مرصاد ،ضمن تسلیت شهادت یازدهمین اختر تابناک امامت و ولایت اظهار داشت: امام حسن عسکری (ع)در تمام عمر خویش در پادگانی در سامرا تحت مراقبت شدید دستگاه استبدادی بنی عباس قرار داشت.
عضو جامعه مدرسین حوزه علمیه قم افزود: امام عسکری(ع) پس از شهادت پدر بزرگوارش نیز همچنان در محاصره بود و دشمنان از فعالیت های امام هراس داشتند.
وی گفت: خلیفه عباسی، امام حسن عسکری‌(ع) را به سامرا که در آن زمان مرکز تشکیلات نظامی محسوب می شد منتقل کرد و حضرت در این مکان زندانی بود به همین جهت به ایشان لقب عسکری دادند.
آیت الله ممدوحی خاطرنشان کرد: امام حسن عسکری(ع) درطول مدت زندگی و به ویژه در دوران امامت خویش به واسطه مبارزه با طاغوت های زمان همواره در تبعید و زندان و تحت نظر به سر می برد.
وی در ادامه به تبیین اقدامات امام حسن عسکری(ع) پرداخت و افزود: سیره عملی امام نشان از تلاش بی وقفه و خستگی ناپذیر این امام همام در راستای احیای آموزه های دینی داشت.
این استاد حوزه تصریح کرد: مبارزه با کفر و ظلم زمان و نیز بسط و گسترش معارف دینی و بیان حقایق جامعه اسلامی از جمله اقدامات آن حضرت بود.
آیت الله ممدوحی ادامه داد: همچنین انجام فعالیت های فکری و علمی برای مواجهه با فرقه های انحرافی و برپایی جلسات درس و مناظرات علمی از دیگر تلاشهای امام(ع) برای بصیرت افزایی مردم بود.
وی خاطرنشان کرد: پس از امام حسن عسکری (ع) سکان ولایت و امامت در اختیار امام زمان (عج) قرار گرفت و اگر چه امروز در غیبت کبری به سر می برند اما جامعه اسلام همچون خورشید پس ابر از وجود ایشان بهره می برند.
 
انتهای پیام/
