
# سخنگوی کمیسیون امنیت ملی:«گام چهارم» بر رفتار غرب اثرگذار نیست

Published at: **2019-11-06T15:17:00+00:00**

Author: ****

Original: [جامعه خبری تحلیلی الف](https://www.alef.ir/news/3980815097.html)

سخنگوی کمیسیون امنیت ملی مجلس گفت: گام چهارم کاهش تعهدات برجامی ایران تاثیرگذار نیست و طرف مقابل را وادار به اقدام عملی خاصی نخواهد کرد.
سیدحسین نقوی حسینی در گفتگو با مهر، با اشاره به اعلام گام چهارم کاهش تعهدات ایران در برجام اظهار داشت: بنده قبلا هم نقد خود را نسبت به گام های ایران در کاهش تعهدات برجامی مطرح کرده بودم و مجددا هم تاکید می کنم گام های ما در این راستا باید هر بار محکمتر از دفعات قبلی باشد.
وی با بیان اینکه ما نباید تا این حد به طرف مقابل فرصت دهیم، ادامه داد: گام‌های بعدی ما در کاهش تعهدات برجامی باید محکم‌تر باشد تا بلکه طرف مقابل تکان بخورد و تعهداتش را در برجام را انجام دهد.
سخنگوی کمیسیون امنیت ملی و سیاست خارجی مجلس شورای اسلامی بیان کرد: ما تاکنون هیچگونه عکس العملی از طرف مقابل ندیده‌ایم چرا که گام‌های ایران در کاهش تعهدات برجامی تاثیر زیادی نداشته است.
نقوی حسینی با اشاره به اینکه کاهش تعهدات برجامی ما تاثیرات داخلی زیادی داشته است، ادامه داد: ما صنعت هسته‌ای خود را مجددا راه اندازی و فعال کرده‌ایم و تلاش می‌کنیم حرکات خوبی در این زمینه انجام شود اما علیرغم اینکه این اقدامات اثرات داخلی خوبی داشته اما تاثیری در طرف مقابل نداشته است.
وی درباره گام چهارم گفت: این اقدام در حوزه صنعت هسته‌ای ما قطعا تاثیرگذار خواهد بود اما گازدهی فردو گام اثرگذاری که طرف مقابل را وادار به تحرک کند نیست و طبیعی است طرف مقابل هیچگونه اقدام عملی در راستای اجرای برجام انجام دهد.
سخنگوی کمیسیون امنیت ملی خاطرنشان کرد: با این رویه ای که دولت در کاهش تعهدات برجامی پیش گرفته است قطعا این گام‌ها نمی‌تواند اروپا را وادار به رفتار جدیدی کند.
