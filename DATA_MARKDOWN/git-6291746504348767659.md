
# È arrivato Apple TV+

Published at: **2019-11-01T15:27:32+00:00**

Author: ****

Original: [Il Post](https://www.ilpost.it/2019/11/01/apple-tv-plus-arrivato/)

Da oggi, anche in Italia, ci si può iscrivere ad Apple TV+, il nuovo servizio di streaming di film, serie tv e altri contenuti video di Apple. Ci sono 7 giorni di prova gratuita, dopodiché l’abbonamento mensile costa 4 euro e 99 centesimi, a meno che non si sia acquistato un prodotto Apple – nuovo o ricondizionato – dal 10 settembre o non si abbia intenzione di farlo prossimamente: in tal caso si ha diritto a un anno di Apple TV+ gratis.
Come si guarda AppleTV+Apple TV+ si può guardare tramite l’app Apple TV, disponibile per tutti i dispositivi Apple più recenti – iPhone, iPad, Apple TV 4K, Apple TV HD, Apple TV di terza generazione, iPod touch e Mac – ma bisogna aver installato i sistemi operativi iOS 12.3 e tvOS 12.3 o successivi, e macOS Catalina. In alternativa si può usare da browser, sul sito tv.apple.com/it con Safari, Chrome e Firefox, o con alcune smart tv Samsung.
Cosa c’è su AppleTV+, oggiNon un catalogo paragonabile a quello attuale di Netflix, comprensibilmente, ma ci sono già comunque diverse produzioni originali di Apple. La prima è For All Mankind, una serie ambientata ai tempi della cosiddetta “corsa allo Spazio”, cioè quel periodo della Guerra fredda in cui Stati Uniti e Unione Sovietica si contesero i primati dell’esplorazione dello Spazio. Prodotta da Ronald D. Moore, il creatore di Battlestar Galactica e Outlander, ipotizza come sarebbe andata se i sovietici avessero battuto gli americani andando per primi sulla Luna.
