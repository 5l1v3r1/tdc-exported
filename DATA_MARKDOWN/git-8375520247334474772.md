
# Три українських футболісти стали чемпіонами Латвії

Published at: **2019-11-01T15:54:07+00:00**

Author: ****

Original: [ГЛАВКОМ](https://glavcom.ua/sport/news/tri-ukrajinskih-futbolisti-stali-chempionami-latviji-637074.html)

Клуб «Рига» в 30-му турі чемпіонату Латвії зіграв унічию з Ризькою футбольною школою (РФШ) (1:1), яка йде на другому місці, і достроково виграв чемпіонат у Віслізі (вища ліга).
У цьому матчі «Рига» пропустила першою, але зуміла відігратися. До того ж, до кінця гри через вилучення в РФШ на полі перебувало на два гравці менше.
Це вже друге поспіль чемпіонство для клубу, який заснований у 2014 році.
За два тури до завершення чемпіонату «Рига» набрала 62 очки (19 перемог, 5 нічиїх і 6 поразок), у той час як у РФШ 56 очок і на один матч менше.
За «Ригу» виступає троє українців – В'ячеслав Шарпар, Роман Дебелко і Мирослав Славов.
Екс-гравець молодіжної збірної України, 33-річний центральний півоборонець Шарпар провів у чемпіонаті шість матчів, забив два голи й віддав одну результативну передачу. У Лізі Європи Шарпар відіграв у п’яти поєдинках.
Центральний нападник, 26-річний Роман Дебелко, провів за «Ригу» в чемпіонаті 10 матчів й відзначився шістьма голами й двома гольовими пасами. У Лізі Європи, як і Шарпар, зіграв у п’яти поєдинках, забивши три голи. Ще на рахунку Дебелка два матчі кваліфікаційного етапу в Лізі чемпіонів.
Інший український центральний нападник «Риги», 29-річний Мирослав Славов, провів у чемпіонаті вісім ігор, забивши при цьому три голи. У Лізі Європи колишній гравець донецького «Металурга» провів один поєдинок.
