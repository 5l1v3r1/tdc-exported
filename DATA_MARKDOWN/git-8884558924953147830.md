
# Tožilstvo za Matića predlaga 30 let zapora

Published at: **2019-11-07T15:17:54+00:00**

Author: **Danijel Cek**

Original: [Primorske novice](https://www.primorske.si/kronika/tozilstvo-za-matica-predlaga-30-let-zapora)


        “Dejanje je storil iz čiste koristoljubnosti, maščevanja in sovraštva do pokojnih. Zato predlagam, da ga sodišče spozna za krivega in za vsak umor izreče 25 let zaporne kazni, torej enotno kazen 30 let,” je pred slabo uro dejala koprska tožilka Anja Štrovs in sodniku Julijanu Glavini predlagala, da obtoženega za lanski dvojni umor v Krkavčah Marka Matića spozna za krivega. Matićev odvetnik Branko Gvozdić pa trdi, da ni šlo za načrtovan umor, ampak kvečjemu za silobran ali uboj na mah.
      
KOPER > Tožilka namreč trdi, da Matićev zagovor o tem, da naj bi ga pokojna polsestra Milka Grbac in njen mož Angel prva napadla, ne zdrži resne presoje. In tudi če bi ga res napadla, bi po njenem prepričanju Matić lahko preprosto odšel stran, tako pa ju je oba s kovinsko palico potolkel do smrti. Pravzaprav samo Angela, ki je umrl nekaj minut po napadu, medtem ko je njegova polsestra Milka umrla tri tedne kasneje v bolnišnici.
Tudi odvetnik hčerk umorjenih zakoncev Grbac Franci Matoz ne dvomi, da je Matić napad načrtoval in da si je izmislil, da sta ga umorjena napadla in mu grozila z orožjem.
Na drugi strani pa odvetnik Branko Gvozdić trdi, da njegovo dejanje ni bilo ne naklepno ne načrtovano, ampak da se je znašel v kočljivem položaju in v njem žal reagiral tako, kot je.
“Nobenega dvoma ni, da je obtoženi vzel življenje obema pokojnima. Temu ne oporeka nihče, niti on sam.” je poudaril Gvozdić.
Sodnik bo sodbo razglasil v ponedeljek popoldne.
