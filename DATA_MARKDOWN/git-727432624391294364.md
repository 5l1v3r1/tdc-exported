
# Slik blir du kvitt sveverust

Published at: **2019-11-06T15:30:00+00:00**

Author: **Bjørn Eirik Loftås**

Original: [Dinside](https://www.dinside.no/motor/slik-blir-du-kvitt-sveverust/71769002)

Det var etter en tur i vaskehallen jeg oppdaget de brune prikkene i den hvite lakken på min ett år gamle Kia Soul Electric. Det var minst 50 av dem, fordelt på begge forskjermer og alle fire dørene.
Siden bilen var relativt ny, var jeg overbevist om at rustproblemet måtte skyldes en feil som hadde oppstått under lakkeringsprosessen på fabrikken.
Jeg tok derfor kontakt med merkeverkstedet for å få utbedret problemet på garantien.

        De hadde imidlertid et annet svar enn jeg hadde ventet meg:
      
- De rustprikkene du har på dørene, er piggstøvpartikler fra svevestøv i trafikken. Det er ikke en garantisak når fremmedpartikler legger seg på bilen, var svaret fra kundebehandleren hos Bertel O. Steen.
Slike svevende metallpartikler kan blant annet komme fra bremseskiver, og de kan treffe lakken med så høy fart at de borrer seg inn i overflaten. Derfor kan de være svært vriene å få bort i en vanlig bilvask. Anbefalingen fra kundebehandleren var å bruke et rengjøringsmiddel spesielt myntet på metallpartikler, etterfulgt av polering for å minske problemet i fremtiden.
For prikkene kan nemlig bli et problem dersom de ikke fjernes. Da kan de på sikt utvikle seg til større lakk- og rustskader, ifølge Bilpleiekongen.
Etter å ha konferert med kolleger i vår motorredaksjon, falt valget på Selaclean Iron X-it. Dette er et syrefritt og PH-nøytralt bilpleiemiddel som sprayes direkte på de små rustprikkene. Produktet tilbys hos en rekke forhandlere av bilpleiemidler, og koster rundt 200 kroner. Normalt holder det til flere behandlinger.
Det finnes også andre, lignende produkter, som Hamber Korrosol og Soft99 Iron Terminator. Et Google-søk på metallpartikkelfjerner gir deg mange ledetråder.
Middelet vi kjøpte påføres enkelt ved å spraye direkte på områdene med slike rustne metallpartikler. Deretter starter straks en reaksjon mellom middelet og metallpartiklene. Det første som skjer er at prikkene skifter farge fra brunt til lilla. Deretter begynner rusten å «blø» lilla striper mot den hvite lakken.
Etter få minutter kan man enkelt spyle bort stripene med kaldt vann.
I vårt tilfelle var det fortsatt noen prikker igjen, derfor gjentok vi prosessen. Etter andre gang var det bare noen få prikker igjen, som var løse - og enkelt kunne gnikkes bort.
Oppdatert: Metallpartikkelfjerneren tar ikke bort de andre sorte prikkene fra lakken. For å få bort disse, trenger du andre midler - som du kan lese mer om i denne artikkelen.
Regelmessig vask og vedlikehold av bilen er svært viktig dersom du ønsker å unngå problemer med lakkskader og rust.
I saken under forteller vi deg hvordan du gjør dette effektivt, også i den kalde årstiden.
