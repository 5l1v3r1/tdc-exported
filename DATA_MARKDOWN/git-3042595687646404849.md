
# Bunnlaget Dijon rystet PSG-stjernene

Published at: **2019-11-01T21:51:54+00:00**

Author: **NTB I**

Original: [Dagbladet.no](https://www.dagbladet.no/sport/bunnlaget-dijon-rystet-psg-stjernene/71775454)

Dijon lå helt sist i den franske toppserien før serielederen kom på besøk, men rystet stjernegalleriet fra hovedstaden. Hjemmelaget vant 2-1 og påførte regjerende mester Paris Saint-Germain deres tredje serietap denne sesongen.
PSG leder likevel den franske toppdivisjonen klart. De er åtte poeng foran Nantes, som riktignok har én kamp til gode. Dijon klatret opp til 18.-plass.
Kylian Mbappé sendte gjestene oppskriftsmessig ledelsen etter 19 minutter. Stjernespissen ble spilt fri av Angel Di Maria og vippet ballen lekkert over Dijon-keeperen.
Langt på overtid i den første omgangen slo hjemmelaget tilbake.
PSG-keeper Keylor Navas slo et innlegg rett i føttene på Mounir Chouiar. Han banket inn 1-1.

        To minutter etter hvilen var snuoperasjonen fullført. Jhonder Cadiz driblet seg løs inne i 16-meteren og lurte inn ledermålet for Dijon i det nærmeste hjørnet.
      
Gjestene presset på for utligning. Blant annet hadde Mauro Icardi en avslutning i tverrliggeren, men PSG måtte til slutt reise tomhendt hjem.
