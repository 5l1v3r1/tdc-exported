
# Sohlbergs suksess åpner i Trondheim

Published at: **2019-11-07T06:02:25+00:00**

Author: **Vegard Eggen**

Original: [adressa.no](https://www.adressa.no/kultur/2019/11/07/Sohlbergs-suksess-%C3%A5pner-i-Trondheim-20338775.ece)

Utstillingen «Harald Sohlberg. Uendelige landskap» er tilbake i Norge og åpner i Trondheim før retur til Oslo.
Utstillingen frontes av nyromantikkens kanskje viktigste verk «Vinternatt i Rondane» (1914), stemt fram av nordmenn i 1995 til Norges nasjonalmaleri.
«Harald Sohlberg. Uendelige landskap» var siste utstilling da Nasjonalgalleriet stengte dørene for godt søndag 13. januar i år. Den enestående kunstsamlingen skal flyttes til det nye Nasjonalmuseet som åpner i 2020. I mellomtiden har den nå vært på tur til Dulwich Gallery i London og Museum Wiesbaden.
Den 23. november åpner den i Trondheim. Utstillingen er blitt en av museets største publikumssuksesser, med over femti verk av den store norske maleren. Den inkluderer også et innblikk i forarbeidet til noen av verkene.
Direktør for Nasjonalmuseet Karin Hindsbo åpner utstillingen på TKM Gråmølna 23. november klokka 13, og dagen etter er det kuratoromvisning med Mai Britt Guleng fra Nasjonalmuseet. Samme kveld blir det konsert med SAW i utstillingen.
