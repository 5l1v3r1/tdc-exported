
# Πελόζι: Μέσα στο μήνα ξεκινούν οι ακροάσεις για την παραπομπή του Τραμπ

Published at: ****

Author: ****

Original: [CNN.gr](https://www.cnn.gr/news/kosmos/story/195942/pelozi-mesa-sto-mina-xekinoyn-oi-akroaseis-gia-tin-parapompi-toy-tramp)

Newsroom, CNN Greece 22:29 , 01 November 2019
«Υποθέτω ότι θα γίνουν δημόσιες ακροάσεις το Νοέμβριο», είπε η Δημοκρατική πρόεδρος σε συνέντευξη που παραχώρησε στο Bloomberg. Σημείωσε επίσης ότι οποιαδήποτε κατηγορία αποδοθεί στον πρόεδρο θα πρέπει να είναι «ακλόνητη».
Την Πέμπτη η Βουλή των Αντιπροσώπων ενέκρινε την πρόταση για την έναρξη επίσημης έρευνας σε βάρος του Τραμπ, με ψήφους 232 υπέρ έναντι 196 κατά.
Νυν και πρώην αξιωματούχοι της κυβέρνησης Τραμπ έχουν καταθέσει μέχρι στιγμής, κεκλεισμένων των θυρών, ότι ο Λευκός Οίκος παρέκαμψε τους συνήθεις διπλωματικούς διαύλους για να ασκήσει πίεση στον Ουκρανό πρόεδρο Βολοντίμιρ Ζελένσκι προκειμένου ο τελευταίος να ξεκινήσει εισαγγελική έρευνα σε βάρος του Τζο Μπάιντεν και του γιου του, Χάντερ, στην Ουκρανία.
Η Πελόζι είπε στο Bloomberg ότι αυτές οι καταθέσεις μαρτύρων κεκλεισμένων των θυρών θα συνεχιστούν, εφόσον αποδειχθούν «παραγωγικές».
Την ίδια ώρα, το ενδεχόμενο της παραπομπής με το ερώτημα της καθαίρεσης σε βάρος του προέδρου των ΗΠΑ διχάζει τους Αμερικανούς ψηφοφόρους, σύμφωνα με τα στοιχεία δημοσκοπήσεων.
Κατά μέσο όρο, το 48% των πολιτών που συμμετείχαν σε μια σειρά δημοσκοπήσεων λέει ότι στηρίζει το ενδεχόμενο παραπομπής, ενώ το 44% τάσσεται κατά.
Σύμφωνα με τα στοιχεία, οι Δημοκρατικοί επιδοκιμάζουν με σθένος αυτό το ενδεχόμενο, ενώ οι Ρεπουμπλικάνοι το αποδοκιμάζουν σφόδρα.
Τα δεδομένα δόθηκαν στη δημοσιότητα από τον ιστότοπο Five Thirty Eight, που εξηγεί ότι βασίστηκε στις μετρήσεις όλων των δημοσκοπήσεων που μπόρεσε να συγκεντρώσει, οι οποίες ζητούν από τους ερωτηθέντες να απαντήσουν θετικά ή αρνητικά στο ερώτημα εάν στηρίζουν το ενδεχόμενο παραπομπής του Αμερικανού προέδρου.

        Διαβάστε επίσης
      
