
# 
        جنجالی ترین فیلم حاتمی کیا در جشنواره نود و هشت
      

Published at: **2019-11-05T06:25:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638237/%D8%AC%D9%86%D8%AC%D8%A7%D9%84%DB%8C-%D8%AA%D8%B1%DB%8C%D9%86-%D9%81%DB%8C%D9%84%D9%85-%D8%AD%D8%A7%D8%AA%D9%85%DB%8C-%DA%A9%DB%8C%D8%A7-%D8%AF%D8%B1-%D8%AC%D8%B4%D9%86%D9%88%D8%A7%D8%B1%D9%87-%D9%86%D9%88%D8%AF-%D9%88-%D9%87%D8%B4%D8%AA)

به گزارش بولتن نیوز به نقل از وطن امروز، «واقعاً جشنواره»؛ این تیتری است که برای پرونده پیش رو انتخاب کرده‌ایم؛ نکات قابل توجهی از فیلم‌های حاضر در جشنواره آتی فیلم فجر در این پرونده آمده است. برخی از این جزئیات را برای اولین بار در «وطن امروز» می‌خوانید. جشنواره سی‌وهشتم فیلم فجر، حتما جشنواره متفاوتی خواهد بود. حضور فیلمسازان مولف و صاحب‌نام از نسل‌های مختلف، از شاخصه‌های مهم این جشنواره است؛ مسعود کیمیایی، داریوش مهرجویی، ابراهیم حاتمی‌کیا، مجید مجیدی، بهروز افخمی، حمید نعمت‌الله، احمد مرادپور، شهرام مکری، محمدحسین مهدویان و... اهمیت این جشنواره را دوچندان کرده است. همچنین توجه به اتفاقات و رویدادهای واقعی برای تولید فیلم سینمایی و اقتباس و الهام از واقعیت، طرح مسائل اجتماعی، تنوع ژانر و حضور برخی تهیه‌کنندگان با چند فیلم، از ویژگی‌های جشنواره سی‌وهشتم است.خروج/ ابراهیم حاتمی‌کیا«خروج» حاتمی‌کیا داستان پیرمردهای معترض تراکتورسواری است که با هدفی مشترک راهی تهران می‌شوند. تازه‌ترین اثر حاتمی‌کیا که جنبه‌های انتقادی جدی و عدالتخواهانه دارد، قصه‌ای دراماتیک با الگوی سفر قهرمان است که حالا جنبه جمعی پیدا کرده است، چرا که قرار است برخی از این پیرمردها به تهران نرسند! «خروج» احتمالا یکی از مهم‌ترین و جنجالی‌ترین فیلم‌های سی‌وهشتمین جشنواره فیلم فجر خواهد بود. فرامرز قریبیان، پانته‌آ پناهی‌ها، جهانگیر الماسی، گیتی قاسمی، محمدرضا شریفی‌نیا و... بازیگران این فیلم سینمایی هستند.درخت گردو/ محمدحسین مهدویانمهدویان با «درخت گردو» بار دیگر سراغ واقعه‌ای معاصر یعنی «بمباران شیمیایی سردشت» در سال 1366 و عواقب انسانی آن رفته است. این‌بار مهدویان فیلمنامه «درخت گردو» را به صورت مشترک همراه با ابراهیم امینی و حسین حسنی نوشته و تهیه‌کنندگی آن با مصطفی احمدی است؛ تهیه‌کننده‌ای که به نظر می‌رسد امکانات مناسبی برای تولید «درخت گردو» به کار بسته است. حضور مهران مدیری، پیمان معادی و مینا ساداتی در پروژه تازه مهدویان موید این مسأله است. قاتل و وحشی/ حمید نعمت‌اللهفیلم تازه حمید نعمت‌الله با عنوان «قاتل و وحشی» در ژانر جنایی ساخته می‌شود و فیلمی متفاوت در کارنامه این کارگردان است. امین حیایی درباره نقشش در این فیلم گفته شخصیت یک فرد معتاد (دراگی و موادی) و از دست رفته و قاطی را بازی می‌کند و فیلمنامه این فیلم هم جذاب و خیلی متفاوت است. همچنین حضور لیلا حاتمی در این فیلم قطعی شده است. نعمت‌الله فیلمنامه این اثر را همچون «رگ خواب» همراه با معصومه بیات نوشته و مجری طرح و سرمایه‌گذار آن محمدصادق رنج‌کشان است. ستاره اسکندری و شهرام حقیقت‌دوست از دیگر بازیگران این فیلم هستند.کارو/ احمد مرادپور«کارو» به کارگردانی احمد مرادپور که هنوز گمانه‌زنی‌ها درباره حضور یا عدم حضورش در جشنواره جدی نشده، یک مادرانه متفاوت است. حضور مریلا زارعی در این پروژه قطعی شده است. «کارو» داستانی است که در بطن دهه 60 و دفاع‌مقدس و در لوکیشنی کوهستانی تولید می‌شود. این فیلم از آثار سازمان هنری- رسانه‌ای اوج و اولین محصول «مرکز فیلم و سریال عصر» است که حسین صابری تهیه‌کنندگی آن را برعهده دارد و فهیمه سلیمانی نویسنده فیلمنامه آن است.اوج 110/ سیاوش سرمدیدر خلاصه داستان آمده است: «سال‌های پایانی جنگ است؛ ایران درگیر کمبود تسلیحات نظامی است؛ سرتیپ ستاری بر یک پروژه مهم کار می‌کند...». «اوج110» نام پروژه‌ای است که شهید ستاری برای ساخت هواپیمای جنگی در ایام جنگ تحمیلی شروع کرد و منجر به ساخت هواپیمای جنگی «آذرخش» شد؛ این فیلم را سیاوش سرمدی کارگردانی و جلیل شعبانی تهیه می‌کند.لباس شخصی/ امیرعباس ربیعیآنطور که شنیده شده، «لباس شخصی» به کارگردانی امیرعباس ربیعی یک تریلر قابل تامل است. قصه‌اش مربوط به سال‌های آغازین انقلاب است و رویه جاسوسی-پلیسی تجربه نشده‌ای دارد و احتمالا داستانی سیاسی مرتبط با حزب توده را روایت می‌کند. این فیلم نیز از تولیدات جدید مرکز فیلم و سریال سازمان اوج است. در خلاصه داستان این فیلم آمده است: «بهترین حربه برای ضربه، دوستی است. چون پیچیدگی در سادگی است. به لباس شخصی‌ها بیشتر شک کن!» مجبوریم/ رضا درمیشیاناولین تصویر «مجبوریم» به کارگردانی رضا درمیشیان کودکی غرق در خون در آغوش فاطمه معتمدآریا را نشان می‌داد اما هیچ اطلاعات بیشتری از این فیلم تاکنون منتشر نشده است! کیهان کلهر که اخیرا جایزه جهانی وومکس را دریافت کرد، آهنگساز این فیلم سینمایی است. فاطمه معتمدآریا، بهمن فرمان‌آرا، نگار جواهریان، پارسا پیروزفر، پردیس احمدیه، ژاله علو، مجتبی پیرزاد، بابک کریمی، همایون ارشادی، پریوش نظریه، رضا بهبودی، احمد حامد، مریم بوبانی و رامونا شاه از بازیگران این کار هستند. کاغذ شطرنجی/ بهروز افخمیداستانی واقعی که بر اساس خاطرات یک بازپرس جنایی به نام ناصر بیگدلی نوشته شده، مبنای فیلمنامه «کاغذ شطرنجی» است. این فیلم در دهه ۶۰ می‌گذرد و شامل چند ماجرای پلیسی است. نقش اول فیلم «کاغذ شطرنجی» را مهدی زمین‌پرداز بازی می‌کند. افخمی بیشتر از 2 ماه است که فیلمبرداری آن را شروع کرده و گفته شده آماده شدن فیلم تا زمان جشنواره فجر قطعی است. جنایت بی‌دقت/ شهرام مکریفیلم «جنایت بی‌دقت» مضمونی مرتبط با سینما دارد و درباره تماشاگرانی است که قبل از شروع اکران فیلمی درباره آن حرف می‌زنند و با شروع نمایش بر پرده سینما، ماجرا شکل جدیدی به خود می‌گیرد. نسیم احمدپور و شهرام مکری مانند 2 فیلم قبلی این کارگردان، فیلمنامه را نوشتند و قرار است بلافاصله پس از فیلمبرداری مراحل فنی آن آغاز شود. امیر اثباتی در این فیلم هم مدیر طراحی و مشاور کارگردان است، بازیگرانی از فیلم‌های قبلی مکری هم در این اثر حضور دارند و بازیگران جدیدی هم به‌واسطه این فیلم به سینما معرفی می‌شوند.سه کام حبس/ سامان سالورسامان سالور حالا بعد از چند سال به سینما بازگشته و سراغ یک فیلم اجتماعی رفته است. شنیده‌ها از بازی متفاوت پریناز ایزدیار و محسن تنابنده در این فیلم حکایت دارد. فیلمبرداری فیلم سینمایی «سه کام حبس» به نویسندگی و کارگردانی سامان سالور و تهیه‌کنندگی ساسان سالور اواخر تیرماه در تهران آغاز شده بود و اخیرا به پایان رسید و این روزها در مراحل فنی قرار دارد. کشتارگاه/ عباس امینیفیلم سینمایی«کشتارگاه» به کارگردانی عباس امینی و تهیه‌کنندگی جواد نوروزبیگی در آبادان کلید خورد. درام اجتماعی «کشتارگاه» چهارمین فیلم بلند عباس امینی است. «کشتارگاه» که به قلم عباس امینی و حسین فرخ‌زاده نوشته شده، روایتی از برخی مشکلات اجتماعی این روزهای کشور است که بخش‌هایی از آن در جنوب کشور و بخش‌هایی دیگر در تهران جلوی دوربین می‌رود. مانی حقیقی، باران کوثری، امیرحسین فتحی و حسن پورشیرازی نقش‌های اصلی این فیلم را ایفا می‌کنند.تی‌تی/ آیدا پناهندهالناز شاکردوست سال گذشته با «شبی که ماه کامل شد» یکی از موفق‌ترین دوره‌های کاری‌اش را پشت‌سر گذاشته و حالا قرار است با «تی‌تی» بار دیگر برای جایزه جشنواره فجر رقابت کند. شنیده شده پارسا پیروزفر هم ایفاگر نقش اصلی مرد این فیلم خواهد بود. پارسا پیروزفر بعد از انصراف از بازی در فیلم «مغز استخوان» حمیدرضا قربانی به این فیلم پیوسته و قرار است با پایان بازی‌اش در «مست عشق» حسن فتحی جلوی دوربین فیلم آیدا پناهنده برود. داستان «تی‌تی» مانند دیگر فیلم‌های آیدا پناهنده در شمال کشور می‌گذرد. اورکا/ سحر مصیبیترانه علیدوستی پس از 3 سال، با بازی در فیلم سینمایی «اورکا» به کارگردانی سحر مصیبی به سینما بازمی‌گردد. فیلم سینمایی «اورکا» به تهیه‌کنندگی طهورا ابوالقاسمی و نویسندگی طلا معتضدی این روزها وارد مرحله پیش‌تولید شده است. آبادان یازده 60/ مهرداد خوشبختدر خلاصه داستان «آبادان یازده 60» به کارگردانی مهرداد خوشبخت آمده‌است: «مردم غیور آبادان... شهر در آستانه سقوط قرار گرفته است!» نام فیلم هم‌ از نام کتاب «فرکانس 1160» گرفته شده و مجموعه‌ای است از مصاحبه با فعالان «رادیو آبادان» که اتفاقات روزهای پرمخاطره حصر آبادان و تعاملات و فعالیت‌های افراد و هدایتگری در رادیو برای مردم را بیان می‌کند.حسن معجونی فعلا تنها بازیگر اعلام‌شده این اثر است.ستاره بازی/ هاتف علیمردانیهاتف علیمردانی در جدیدترین فعالیت سینمایی خود «ستاره بازی» را جلوی دوربین برده است. فرهاد اصلانی در «ستاره‌بازی» حضور دارد تا چهارمین همکاری‌اش با علیمردانی رقم بخورد.جشنی 2 میلیون/ مجید توکلی«جشنی 2 میلیون» دومین فیلم توکلی بعد از «متولد ٦٥» است که به قلم جمیله دارالشفایی و بر اساس طرحی از مجید توکلی به نگارش درآمده و این‌بار علی سرتیپی به‌عنوان تهیه‌کننده و علی اوجی به‌عنوان مجری طرح کنار توکلی قرار گرفته‌اند. فیلمبرداری فیلم سینمایی «جشنی 2 میلیون» به کارگردانی مجید توکلی در تهران ادامه دارد. نازنین بیاتی و شکیب شجره بازیگران اصلی این فیلم هستند. خون شد/ مسعود کیمیایی«خون شد» درباره‏ مردی است که برمی‏گردد و می‏بیند خانه‏اش فروپاشیده و دست به کار می‌شود تا همه‏چیز را راست‏و‏ریست کند و سر جای قبلی‏اش برگرداند. این وسط او مجبور است با کلی آدم دربیفتد و خون بریزد و خون بدهد اما در‌نهایت این قهرمان تراژیک راه را نشان می‏دهد. «خون شد» با همین خلاصه، یعنی باز هم کهن الگوی «بازگشت قهرمان» تم اصلی قصه کیمیایی خواهد بود. چالش کیمیایی با تهیه‌کننده قبلی‌اش باعث شد حاشیه‌های «قاتل اهلی» بر متنش غلبه کند اما «خون شد» را جواد نوروزبیگی تهیه می‌کند و سرمایه‏ فیلم را محمدصادق رنج‏کشان تأمین کرده است. سعید آقاخانی، سیامک انصاری، لیلا زارع، نسرین مقانلو، هومن برق‌نورد و سیامک صفری بازیگران معرفی شده برای «خون شد» هستند.لامینور/ داریوش مهرجوییآخرین ساخته پربازیگر مهرجویی همان‌طور که از نامش پیداست (لامینور، به معنای اولین گام و آکوردی که هنرجویان گیتار فرا‌می‌گیرند) مانند «سنتوری» درباره یک نوازنده است، با این تفاوت که این نوازنده این بار یک دختر است! چالش‌هایی که او با فضای پیرامونی خود دارد در محوریت لامینور است. علی نصیریان، پردیس احمدیه، سیامک انصاری، بیتا فرهی، علی مصفا، مهرداد صدیقیان، بهناز جعفری، کاوه آفاق، رضا داودنژاد، دیبا زاهدی، امرالله صابری و البته فریماه فرجامی که به چهره‌ای فراموش شده در سینما تبدیل شده بود، از جمله بازیگران لامینور هستند.خورشید/ مجید مجیدیفیلم سینمایی «خورشید» به کارگردانی مجید مجیدی با تهیه‌کنندگی مشترک امیر بنان و مجید مجیدی ساخته می‌شود. فیلمنامه خورشید را مجید مجیدی و نیما جاویدی نوشته‌اند. بعد از «آواز گنجشک‌ها» بسیاری در انتظار تکرار موفقیت‌های مجیدی در سطح دنیا هستند. «خورشید» یک فیلم اجتماعی با مضمون مذهبی است و باید دید آیا مجیدی را به سطح اول سینمای دنیا برمی‌گرداند یا خیر. مجید مجیدی در دهمین فیلم سینمایی خود به مسأله کودکان کار می‌پردازد. این فیلم از جواد عزتی به عنوان یک بازیگر چهره استفاده می‌کند و چند بازیگر نوجوان در کنار او به نقش‌آفرینی می‌پردازند. مجیدی احتمالا این بار نیز تعمدا استفاده چندانی از بازیگران چهره ندارد. مغز استخوان/ حمیدرضا قربانیحمیدرضا قربانی دومین فیلم خود را با نام «مغز استخوان» با ترکیب پربازیگر «بابک حمیدیان»، «بهروز شعیبی»، «جواد عزتی»، «نوید پورفرج» و «پریناز ایزدیار» در دست ساخت دارد. این فیلم ژانر اجتماعی دارد و داستان زن و مردی است که فرزندشان به بند ناف نیاز دارد آن هم در شرایطی که مرد به اتهام قتل در زندان است. حسین پورمحمدی، تهیه‌کننده این فیلم است و علی زرنگار نگارش فیلمنامه آن را برعهده داشته است. شنای پروانه/ محمد کارت«محمد کارت» چهره شناخته شده‌ای در حوزه «مستند اجتماعی» است و اولین فیلم سینمایی بلند خود را به تهیه‌کنندگی رسول صدرعاملی باز هم درباره اعتیاد می‌سازد. «شنای پروانه» داستان زوجی است معتاد به مصرف شیشه که اتفاقات مهمی برای آنها رخ می‌دهد. جواد عزتی، طناز طباطبایی، امیر آقایی، پانته‌آ بهرام و علی شادمان برخی از بازیگران این اثر سینمایی هستند.سگ‌بند/ مهران احمدیدومین فیلم سینمایی مهران احمدى با نام «سگ‌بند (یکی از فنون کشتی پهلوانی)» جلوی دوربین رفت. در خلاصه داستان این فیلم سینمایی آمده است: «هیچ وقت گول اسم و ظاهر آدم‌ها رو نخورید؛ لشکر هیتلر با اون عظمت، اسمش نازی بود». ملاقات با جادوگر/ حمید بهرامیان«ملاقات با جادوگر» یک فیلم طنز است که داستان یک کلاهبرداری را روایت می‌کند. انتشار تصویر گریم امیرمهدی ژوله در نقش بن‌لادن برای این فیلم در شبکه‌های اجتماعی واکنش‌های جالبی به همراه داشت. کارگردانی «ملاقات با جادوگر» را حمید بهرامیان برعهده دارد.عنکبوت / ابراهیم ایرج‌زادپس از انتشار اولین تصویر از گریم محسن تنابنده در «عنکبوت» شباهت زیادی بین این گریم و چهره سعید حنایی (قاتل عنکبوتی) مشاهده می‌شود و به نظر می‌رسد فیلم ابراهیم ایرج‌زاد قرار است به این موضوع بپردازد. این اثر که فیلمنامه‌اش را اکتای براهنی نوشته روایت زندگی مردی است که قصد دارد ریشه فساد را خشک کند و در حقیقت آسیب‌‌شناسی و نقد نگاه تند است. این فیلم به تهیه‌کنندگی جواد نوروزبیگی در حال فیلمبرداری است. ساره بیات، ماهور الوند و... از بازیگران این فیلم هستند.‌ عامه‌پسند/ سهیل بیرقی«عامه‌پسند» عنوان فیلم تازه سهیل بیرقی است که او درباره آن گفته است: این فیلم در ادامه فیلم‌های قبلی من است که داستانش در فضایی زنانه روایت می‌شود. «هوتن شکیبا» احتمالا نقش متفاوتی را در این فیلم تجربه خواهد کرد. فاطمه معتمد آریا اولین بازیگری بود که حضورش در فیلم بیرقی قطعی شد. شهربانو/ مریم بحرالعلومی«شهربانو» دومین فیلم مریم بحرالعلومی بعد از «پاسیو» است که روزهای پایانی پیش‌تولید را سپری می‌کند. تاکنون حضور فرشته صدرعرفایی و مهرداد صدیقیان برای نقش‌های اصلی این فیلم قطعی شده است. مریم بحرالعلومی سیمرغ بهترین کارگردانی را برای اولین فیلم خود یعنی «پاسیو» در سی‌وششمین جشنواره جهانی فیلم فجر دریافت کرد.آتابای/ نیکی کریمیفیلم تازه نیکی کریمی با فیلمنامه هادی حجازی‌فر و تهیه‌کنندگی حسن مصطفوی از مدتی پیش در خوی کلید خورده است. بعضی از لوکشین‌های این فیلم مناطق تاریخی خوی مانند بارگاه شمس تبریزی، بازار و مرز رازی است. جواد عزتی، هادی حجازی‌فر، سحر دولتشاهی و دانیال نوروش از بازیگران این فیلم هستند.
