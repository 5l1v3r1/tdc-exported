
# У ДП «Укрспирт» зробили фактчекінг заяв оточення Зеленського про держкомпанію

Published at: **2019-11-04T13:48:00+00:00**

Author: ****

Original: [ZIK.UA](https://zik.ua/news/2019/11/04/u_dp_ukrspyrt_zrobyly_faktcheking_zayav_otochennya_zelenskogo_pro_1683225)


        Чиновники з оточення Президента відверто маніпулюють фактами, спотворюючи реальну ситуацію у ДП «Укрспирт».
      
Про це йдеться у заяві профспілки держкомпанії на ім’я Президента та урядовців, опублікованій у Facebook.
«Приватизація ДП «Укрспирт» – питання стратегічне не лише для галузі, а й країни у цілому. Це питання депутати намагаються вирішити з 2012 року.
Трудовий колектив за приватизацію, але проти демонополізації, яка призведе до деіндустріалізації, закриття виробництва та тотального безробіття. Це не стратегія виводу галузі з «тіні» – це чорна схема купівлі лише окремих привабливих заводів за заниженою ціною. Решта підуть на металобрухт та тотальне знищення. Замість зваженої державницької позиції ми бачимо неприхований лобізм інтересів великих горілчаних компаній», – наголосили у профспілці ДП «Укрспирт».
Трудовий колектив вважає, що роздача ліцензій приватним виробникам спирту закриває перспективу мати стабільну роботу в Україні для багатьох працівників галузі та виштовхує їх для пошуку кращої долі за кордоном. Такий розвиток подій суперечить інавгураційній промові Президента Володимира Зеленського, де найголовнішою цінністю було визначено добробут українців і повернення їх додому, нагадали вони.
У профспілці також заявляють, що Президенту навіюють нісенітниці про діяльність ДП «Укрспирт». Аби розвіяти міфи, вони зробили фактчекінг останніх заяв можновладців, озвучених на нараді за участі Володимира Зеленського 1 листопада у Тернополі:
• Президенту кажуть, що у 2018 році ДП «Укрспирт» не сплачував податок на прибуток. Насправді за результатом 2018 року ДП «Укрспирт» сплатив податок на прибуток у розмірі 9 738 000 грн. Загалом у минулому році надходження у бюджети всіх рівнів від ДП «Укрспирт» склали 389 824 000 грн, у тому числі 89 443 000 у місцеві бюджети.
• Президенту кажуть, що 2016 рік був взірцевим за прибутковістю. Насправді у 2016 році були штучно завищені показники прибутковості за рахунок віднесення в статтю «інші операційні доходи» 334 432 000 грн як «Суми раніше нарахованих штрафів скасовані Постановами суду». 54% від даної суми – 181 324 000 грн – було списано в травні 2016 року. Відповідно, заднім числом було штучно занижено прибутки підприємства у період виникнення заборгованості по позовах (2014-2015 рр.) та, відповідно, завищено у 2016 році. Дані дії спричинили необхідність оплати додаткових коштів у бюджет, зокрема податку на прибуток попри відсутність фактичних грошових надходжень за даною статтею доходів. Внаслідок цього оплата податку була здійснена з оборотних коштів підприємства. Аналізуючи показники по позовній практиці та скасуванню нарахованих штрафів, можна стверджувати, що у 2016 році показники підприємства були штучно завищеними й аналогічний підхід з викривленням даних бухгалтерського обліку у 2018-2019 році дозволив би показати збільшення прибутків підприємства «на папері» в загальній сумі понад 511 млн грн.
У 2017 році внаслідок ситуації, описаної у 2016 році, за перше півріччя 2017 року підприємство отримало фінансовий збиток в розмірі 21,7 млн грн. Завдяки злагодженим діям нової управлінської команди у другому півріччі 2017 року даний збиток був перекритий і підприємство закінчило рік з прибутком у 12 млн грн. У 2018 році підприємство практично вдвічі покращило фінансовий результат 2017 року і досягло прибутку в розмірі 21 600 000 грн.
• Президенту кажуть, про ефективний менеджмент у 2015-2016 роках.
Насправді відверто ігноруються факти зловживань, які мали місце у 2016 році в цілому та в першому півріччі зокрема, а саме: завищення закупівельних цін на газ і зерно (разом понад 70% долі собівартості) та, відповідно, понесені збитки на десятки мільйонів гривень, що підтверджується висновком Державної аудиторської служби за результатами перевірки по 2016 року; маніпулювання цінами на продукцію підприємства, зокрема реалізація продукції на експорт за цінами нижчими від собівартості та надання необґрунтованих знижок виробникам лікеро-горілчаної продукції, впровадження у 2016 році прискореного методу амортизації активів з метою штучного заниження їх реальної вартості», – наголосили в ДП «Укрспирт».
У профспілці кажуть, що Президенту в різний спосіб озвучується відсутність прибутковості підприємства при фактичному прибутку у 21 млн грн, виплаті в бюджет понад 330 млн грн та відсутності будь-яких дотацій з бюджету. Як наслідок – формується імідж токсичного підприємства, яке лише створює проблеми.
«Замовчується факт, що при відсутності витрат на утримання непрацюючих виробничих майданчиків прибутки підприємства виростуть на 220 млн грн (більш ніж 80% від цієї суми – виплачена заробітна плата). При цьому, немає жодних заборгованостей по заробітній платі та виплатах в бюджет. При чому, жодних кроків для вирішення цього питання не відбувається.
Неодноразово озвучуються вражаючі цифри по надходженнях 8-10 млрд грн від приватизації ДП «Укрспирт», при цьому, жодних розрахунків, які дозволили б підтвердити такий висновок не спостерігається і жоден посадовець, що озвучує такі цифри, не готовий нести за них відповідальність», – заявили у держкомпанії.
Також в «Укрспирті» акцентують, що конкурс на керівника ДП «Укрспирт» оголошений лише номінально.
«Відсутня інформація про конкурсний комітет/комісію, відсутній перелік вимог до кандидатів, немає переліку необхідних для участі в конкурсі матеріалів та навіть способу їх подання», – зазначили там.
Підсумовуючи, профспілка ДП «Укрспирт» наголосила, що трудовий колектив компанії не проти приватизації, але не через схему попередньої демонополізації.
«У нас є покроковий план приватизації та ми готові надати його Уряду.
Демонополізація на руку лише великим виробникам горілчаної продукції, які монополізують галузь замість держави, дрібних та середніх виробників витиснуть з ринку, а 5000 працівників ДП «Укрспирт» залишать на вулиці, що безсумнівно призведе до соціальної напруги в регіонах, втраті рейтингу влади та підвищенню безробіття. Та найголовніше, що такі «благі наміри» призведуть до катастрофічного збитку держави, деіндустріалізації, зменшення податкових надходжень та відтоку робочої сили за кордон.
Профспілка ДП «Укрспирт» закликає Президента Володимира Зеленського відкликати законопроект 2300 про демонополізацію галузі та зустрітися з її представниками.
Відповідно до Конституції України залишаємо за собою право на мирний протест та акції громадянської непокори», – резюмували у ДП «Укрспирт».
Нагадаємо, Президент Володимир Зеленський вніс як невідкладний законопроєкт про реформу спиртової галузі.
