
# Slik spår Rune Bjerga at cupfinalehelgen blir: «Svært beruset Stavanger-dame satte opp Viking-flagg på toppen av slottet.»

Published at: **2019-11-01T10:10:10+00:00**

Author: **Stig Nilssen**

Original: [Aftenbladet](https://www.aftenbladet.no/sport/i/dOaLKJ/kl-0245-bjarne-berntsen-og-jostein-grindhaug-gaar-natteravn-for-aa-skape-ro-i-gatene)

STAVANGER: Torsdag kveld ble det klart at Viking får FK Haugesund som motstander i cupfinalen i Oslo 8. desember. Det betyr at mange tusen feststemte rogalendinger inntar hovedstaden.
Komiker Rune Bjerga lar ikke den sjansen til å servere vittigheter i forkant gå fra seg. Han ser for seg at politiloggen lørdag og natt til søndag og kampdagen kommer til å se slik ut:
07:30: Melding fra Hotell Bristol om at 52 år gammel mann og sønn 20 år, begge fra Haugesund, skal ha stjålet juicemaskin fra Narvesen og kastet denne ut vinduet fra 4-etasje.
08:21: Politiet rykket ut til Oslo Plaza etter melding om 18 år gammel mann fra Jæren som slo med en vaffel i hodet på 86 år gammel tysk turist i frokostsalen og skrek «LUFTVAFFEL!». Gutt tatt med til arrest.
09:02: Arrestene på hele Østlandet er fullt opp av Rogalendinger. Kjelleren på slottet tas i bruk.
09:22: Kongeparet og regjeringen vurderes evakuert fra Oslo.
10:34: To menn, begge 65 år fra Stavanger, stjal politihest og red på denne til Strømstad. Utvist fra Oslo.
12:34: 45 menn fra Kopervik på Karmøy, alle i 50-årsalderen, mistenkt for å ha veltet et rutetog på Oslo S. All togtrafikk stoppet til søndag.
15:38: Fire unge menn fra Haugesund stoppet da de var i ferd med å kjøre stjålet møkkaspreder inn på Vikingskiphuset. Utvist fra Østlandet. Sak opprettet.
18:14: To svært berusede damer fra Stavanger tatt for å ha stjålet mannlig stortingsrepresentant og bundet representanten fast til tilhengerfeste på pizzabil. Sak opprettet.
19:53: Mann 83 år fra Haugesund knuste alle vinduene på Theatercaféen mens han skrek og sang: «Me kan knusa heila Oslo om me vil!!!». Mann satt i arrest.
20:54: Politiet utførte utvidet alkotest på supporterfest på Rockefeller. 1 av 10 slapp inn.
21:49: 22 år gammel mann fra Varhaug satte fyr på det ikoniske Freia-skiltet på Karl Johan. Utvist fra Oslo. Sak opprettet.
23:13: 2 Politibiler kastet i sjøen utenfor Aker Brygge av ca 65 personer med Haugesundsdrakt. Politiet jakter gjerningsmennene i Oslo sentrum.
23:55: Politistyrker på ferie hentes hjem.
00:00: Svært beruset Stavanger-dame satt opp Viking-flagg på toppen av slottet. Ramlet deretter ned gjennom åpent loftsvindu. Dronning Sonja lettere skadet i skulderen. Kvinne satt i arrest.
00:17: 150 Viking-supportere ristet en trikk på Tøyen i over en time. Gravid jente fødte velskapt gutt i sjokk.
00:24: Deltastyrkene og millitæret beordret ut i Oslogatene.
00:45: To F16 overvåker luftrommet over Oslo.
01:30: Flere Vikingsupportere sprengte Tigeren på Jernbanetorget. Politiet jakter ukjente gjerningsmenn.
02:45: Viking-trener Bjarne Berntsen og Haugesund-trener Jostein Grindhaug går sammen med natteravnene for å skape ro i gatene.
03:50: Oslo Rådhus står i brann. Alle utrykningsstyrker ute.
04:33: Blendingspåbud i store deler av Oslo sentrum.
05:32: Statsminister Erna Solberg med direktesending og samsending mellom NRK og TV 2. Unntakstilstand erklæres i Oslo. Politiet sperrer av store deler av Oslo. Åtte tanks er utstasjonert i sentrale deler av sentrum.
06:22: Støtteerklæringer til den norske regjeringen fra Russlands president, Vladimir Putin og Tysklands rikskansler, Angela Merkel.
07:03: All flyfart inn og ut av Oslo innstilt.
07:30: Cupfinalen blir avlyst.
