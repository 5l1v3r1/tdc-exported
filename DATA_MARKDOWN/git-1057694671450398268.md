
# Απευθείας αεροπορική σύνδεση Αθήνα – Σανγκάη από το καλοκαίρι του 2020

Published at: **2019-11-02T15:23:36+00:00**

Author: ****

Original: [News.gr](https://www.news.gr/travel/article/2016947/apefthias-aeroporiki-sindesi-athina-sangkai-apo-to-kalokeri-tou-2020.html)

Απευθείας αεροπορική σύνδεση με τη Σανγκάη θα αποκτήσει η Αθήνα. Τα δρομολόγια θα ξεκινήσουν απο τον Ιούλιο του 2020 μετα το έντονο σχετικό ενδιαφέρον της κινεζικής αεροπορικής εταιρείας Juneyao Air.
Σήμερα στην Σανγκάη πραγματοποιήθηκε συνάντηση του προέδρου της εταιρείας Zeal Hong Laing με τον γγ Τουρισμού Κωνσταντίνο Λούλη και τον γενικός πρόξενο Βασίλη Κονιάκο.
Η συμφωνία θεωρείται πολύ σημαντική, που θα επιφέρει θετικά αποτελέσματα για τη χώρα μας κυρίως στους τομείς του τουρισμού και του εμπορίου.
Ήδη η Juneyao Air έχει έρθει σε επαφή με το αεροδρόμιο «Ελευθέριος Βενιζέλος», ενώ να σημειωθεί ότι ήδη υπάρχει με πολύ μεγάλη επιτυχία αεροπορική σύνδεση της Αθήνας με το Πεκίνο με τρία δρομολόγια την εβδομάδα.
Η συνάντηση των δυο πλευρών έγινε σχεδόν ταυτόχρονα με την άφιξη του πρωθυπουργού Κυριάκου Μητσοτάκη στην Κίνα.
Το πρόγραμμα του πρωθυπουργού για όλες τις ημέρες της παραμονής του στην Κίνα είναι εξαιρετικά γεμάτο. Αύριο ξεχωρίζουν η συνάντησή του με τον γγ Σανγκάης του ΚΚ της Κίνας Li Qiang ενώ θα παραστεί στα εγκαίνια των εγκαταστάσεων στην ασιατική πόλη της ελληνικής εταιρείας Kleeman που κατασκευάζει ασανσέρ.
