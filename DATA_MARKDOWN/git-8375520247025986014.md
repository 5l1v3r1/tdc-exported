
# Членів виборчої комісії на Донеччині засудили за підробку підписів 57 виборців

Published at: **2019-11-04T18:39:11+00:00**

Author: ****

Original: [ГЛАВКОМ](https://glavcom.ua/news/chleniv-viborchoji-komisiji-na-donechchini-zasudili-za-pidrobku-pidpisiv-57-viborciv-637649.html)

Двом членам виборчої комісії окружного виборчого округу №59, які під час виборів президента України підробили підписи 57 осіб, скоївши кримінальне правопорушення, передбачене ч. 2 ст. 158 КК України, оголошено обвинувальні вироки.
Про це 4 листопада повідомляє пресслужба прокуратури Донецької області.
«Суд встановив, що 21 квітня 2019 року, у ході проведення другого туру виборів на пост президента України, о 20:20, після закриття виборчих дільниць, перебуваючи за місцем розташування зазначеної виборчої комісії, 57-річна та 56-річна жінки, маючи доступ до списків виборців і достовірно знаючи, що 57 осіб не скористались своїм виборчим правом та не взяли участь у голосуванні, підробили у графі контрольного талона їх підписи про нібито отримання виборчих бюлетенів. У подальшому вказані підроблені бюлетені використано під час підрахунку голосів на користь одного з кандидатів», - заявили в прокуратурі.
Зазначається, що під час судового слухання обвинувачені свою провину в скоєнні злочині визнали повністю та розкаялись.
«Прийнявши до уваги усі обставини та доводи сторін суд ухвалив рішення про призначення обом засудженим покарання у вигляді 3 років позбавлення волі з позбавленням права обіймати певні посади або займатися певною діяльністю строком на 2 роки та з іспитовим строком 2 роки», - повідомили в прокуратурі.
До слова, 29 жовтня стало відомо, що Центральна виборча комісія завершила повторний підрахунок голосів виборців на 21 виборчій дільниці 198 округу в Черкаській області.
Нагадаємо, раніше ЦВК зареєструвала Сергія Рудика народним депутатом, обраним в ОВО № 198 на позачергових парламентських виборах 21 липня.
Проте 28 серпня це рішення було скасовано у суді.
