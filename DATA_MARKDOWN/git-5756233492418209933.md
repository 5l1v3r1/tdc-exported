
# صحبت‌های سینماگران ایرانی پس از درخشش در توکیو

Published at: **2019-11-05T13:05:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620026/%D8%B5%D8%AD%D8%A8%D8%AA%E2%80%8C%D9%87%D8%A7%DB%8C-%D8%B3%DB%8C%D9%86%D9%85%D8%A7%DA%AF%D8%B1%D8%A7%D9%86-%D8%A7%DB%8C%D8%B1%D8%A7%D9%86%DB%8C-%D9%BE%D8%B3-%D8%A7%D8%B2-%D8%AF%D8%B1%D8%AE%D8%B4%D8%B4-%D8%AF%D8%B1-%D8%AA%D9%88%DA%A9%DB%8C%D9%88)


        سی و دومین جشنواره بین‌المللی فیلم توکیو در کشور ژاپن با اعطای سه جایزه به سینمای ایران به کار خود پایان داد.
      

        آفتاب‌‌نیوز :
      
رضا جمالی که با فیلم «پیرمردها نمی‌میرند» در بخش «آینده آسیا»ی جشنواره توکیو حاضر بود و توانست جایزه «روح آسیا» را در این بخش کسب کند، پس از کسب جایزه و تقدیم آن به همسرش که گفت در مسیر سخت ساخت فیلم «پیرمردها نمی‌میرند» با او همراهی کرده است در سخنانی اظهار کرد: بسیار خوشحالم که فیلمم در اولین حضور جهانی خود از جشنواره فیلم توکیو جایزه دریافت می‌کند و بسیار خوشحالم که این جایزه را از کشور ژاپن دریافت می‌کنم. در این چند روز اخیر به دلیل فاصله زمانی نتوانسته‌ام بخوابم اما با دریافت این جایزه آن‌قدر هیجان‌زده هستم که می‌توانم ۲۴ ساعت دیگر هم نخوابم.
امیر نادری سینماگر سرشناس ایرانی که در ژاپن زندگی می‌کند و امسال برگزارکننده مسترکلاس فیلمسازی در جشنواره توکیو بود نیز در سالن مراسم پایانی جشنواره حضور داشت.
همچنین نوید محمدزاده با اظهار خرسندی از دریافت جایزه بهترین بازیگر مرد جشنواره توکیو برای فیلم «متری شیش و نیم»، این جایزه را متعلق به سعید روستایی دانست که در واقع این نقش را خلق کرده است. او همچنین گفت: آن‌چه خوشحالی من را دوچندان می‌کند حضور یکی از مهم‌ترین کارگردانان تاریخ سینمای ایران در سالن است، کسی که من و نسل من با دیدن فیلم‌هایش مثل «تنگنا»، «سازدهنی» و «دونده» عاشق سینما شدیم. امیر خان نادری دوستت داریم.
سعید روستایی هم پس از کسب جایزه بهترین کارگردانی این رویداد سینمایی برای فیلم «متری شیش و نیم» با تشکر از جشنواره فیلم توکیو و هیات داوران بخش رقابتی برای توجه به فیلمش گفت: بسیار خوشحالم از سرزمینی می‌آیم که بزرگانی چون عباس کیارستمی و امیر نادری را به خود دیده است و خوشحالم از سرزمینی برای فیلمم جایزه می‌گیرم که «آکی‌را کوروساوا» در آن فیلمساز بوده است.
در مراسم پایانی جشنواره فیلم توکیو که با حضور محسن تنابنده، دیگر سینماگر ایرانی با فیلم «قسم» در این جشنواره همراه بود، شهره گلپریان مسئولیت ترجمه صحبت‌های سینماگران ایرانی را برعهده داشت.
سی و دومین دوره جشنواره بین‌المللی فیلم توکیو از ۲۸ اکتبر تا ۵ نوامبر (۶ تا ۱۴ آبان‌ماه) در ژاپن برگزار شد.
