
# Χιλή: Οι διαδηλώσεις επεκτάθηκαν στα πλούσια προάστια του Σαντιάγο

Published at: **2019-11-07T10:56:00+00:00**

Author: **SigmaLive**

Original: [SIGMALIVE](https://www.sigmalive.com/news/international/596149/xili-oi-diadiloseis-epektathikan-sta-plousia-proastia-tou-santiago)

Οι αντικυβερνητικές διαδηλώσεις που διαρκούν εδώ και τρεις εβδομάδες στη Χιλή επεκτάθηκαν χθες Τετάρτη στα πιο πλούσια προάστια του Σαντιάγο.
Εκατοντάδες άνθρωποι, στην πλειονότητά τους νέοι, συγκεντρώθηκαν έξω από το εμπορικό κέντρο Costanera Center, το μεγαλύτερο της Λατινικής Αμερικής, για να διαμαρτυρηθούν για τις κοινωνικές μεταρρυθμίσεις της κυβέρνησης του προέδρου Σεμπαστιάν Πινιέρα.
Αφού τους απώθησαν οι δυνάμεις ασφαλείας, οι διαδηλωτές κατευθύνθηκαν σε διάφορα σημεία της συνοικίας Προβιντένσια, μεταξύ του οικονομικού κέντρου του Σαντιάγο και των πιο πλούσιων προαστίων.
Σημειώθηκαν συγκρούσεις με την αστυνομία και λεηλατήθηκαν ένα φαρμακείο και δύο υποκαταστήματα τραπεζών, ενώ ζημιές υπέστη ένα κατάστημα.
«Αντιμετωπίζουμε ένα επίπεδο βίας και καταστροφής που δεν έχουμε ξαναδεί στο παρελθόν» στο κέντρο της πρωτεύουσας, δήλωσε η δήμαρχος της Προβιντένσια Έβελιν Ματέι.
Με ανώνυμες αναρτήσεις σε ιστότοπους κοινωνικής δικτύωσης ακτιβιστές ζητούσαν χθες τη διεξαγωγή διαδηλώσεων στις πλούσιες συνοικίες του Σαντιάγο.
Χιλιάδες άνθρωποι συγκεντρώθηκαν λίγες ώρες αργότερα στην πλατεία Ιταλίας, βασικό επίκεντρο των κινητοποιήσεων που ξεκίνησαν στις 18 Οκτωβρίου, όπου ξέσπασαν μεμονωμένα επεισόδια.

        Αστυνομικό τμήμα στόχος επίθεσης
      
Εξάλλου, στην περιοχή Ρένκα, ένα δημοφιλές προάστιο στο βόρειο Σαντιάγο, περίπου 20 άνθρωποι επιτέθηκαν εναντίον αστυνομικού τμήματος, με αποτέλεσμα να τραυματιστούν πέντε αστυνομικοί, ενώ οδηγοί φορτηγών και ιδιωτικών οχημάτων έκλεισαν δρόμους.
Παράλληλα με τις διαδηλώσεις, που τις τελευταίες ημέρες έχουν μεν μειωθεί σε έκταση, όμως έχει αυξηθεί το επίπεδο βίας, πολλαπλασιάζονται και οι καταγγελίες για παραβιάσεις των ανθρωπίνων δικαιωμάτων από τις δυνάμεις ασφαλείας.
Την Τρίτη δύο μαθήτριες λυκείου τραυματίστηκαν από σκάγια που έριξαν εναντίον τους αστυνομικοί. Ένας εξ αυτών συνελήφθη και αναμένεται να προσαχθεί στη δικαιοσύνη.
Η εισαγγελία της Χιλής ανακοίνωσε χθες την απαγγελία κατηγοριών εναντίον 14 αστυνομικών για βασανιστήρια εναντίον δύο ανθρώπων, ανάμεσά τους και ένας ανήλικος, στη διάρκεια της κατάστασης έκτακτης ανάγκης που επιβλήθηκε τις πρώτες εννέα ημέρες του κινήματος διαμαρτυρίας.
«Σε δύο περιπτώσεις διαθέτουμε βίντεο που επιβεβαιώνουν την εκδοχή των θυμάτων», δήλωσε στους δημοσιογράφους ο περιφερειακός εισαγγελέας Μανουέλ Γκερέρα.
Το εθνικό Ινστιτούτο Ανθρωπίνων Δικαιωμάτων (INDH), ένας ανεξάρτητος κρατικός οργανισμός, έχει αναλάβει 181 προσφυγές για ανθρωποκτονία, βασανιστήρια και σεξουαλική βία που φέρονται να έχουν διαπράξει οι δυνάμεις ασφαλείας.
Από τα επεισόδια που ξέσπασαν στο περιθώριο των διαδηλώσεων έχουν σκοτωθεί 20 άνθρωποι, με πέντε θανάτους τουλάχιστον να αποδίδονται στις δυνάμεις ασφαλείας και να ερευνώνται δικαστικά.

        «Τίποτα να κρύψουμε»
      
Ο πρόεδρος Πινιέρα διαβεβαίωσε χθες ότι η κυβέρνηση θα ερευνήσει όλες τις υποθέσεις παραβίασης των ανθρωπίνων δικαιωμάτων από τις δυνάμεις ασφαλείας.
«Έχουμε υιοθετήσει απόλυτη διαφάνεια στους αριθμούς διότι δεν έχουμε τίποτα να κρύψουμε», τόνισε ο Χιλιανός πρόεδρος.
Με τον ίδιο τρόπο που θα τιμωρηθούν οι διαδηλωτές που ευθύνονται για τις λεηλασίες και βανδαλισμούς σε περισσότερους από 70 σταθμούς του μετρό, «κάθε παραβίαση που διαπράχθηκε, κάθε απόκλιση από το πρωτόκολλο χρήσης βίας» θα τιμωρηθεί, επεσήμανε ο Πινιέρα.
Παράλληλα όμως επανέλαβε τη στήριξή τους στους αστυνομικούς και τους στρατιώτες που περιπολούσαν τους δρόμους τις πρώτες εννέα ημέρες της κρίσης στο πλαίσιο της κατάστασης έκτακτης ανάγκης που είχε κηρύξει ο Πινιέρα.
Δικαστήριο του Σαντιάγο δέχθηκε την προσφυγή που υποβλήθηκε εναντίον του Χιλιανού προέδρου για την ευθύνη του στη διάπραξη εγκλημάτων κατά της ανθρωπότητας από τους αστυνομικούς και στρατιωτικούς.
ΑΠΕ - ΜΠΕ
