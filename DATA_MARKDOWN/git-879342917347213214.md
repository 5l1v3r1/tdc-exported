
# У районі Чермалика бойовики обстріляли безпілотник ОБСЄ

Published at: **2019-11-04T16:30:01+00:00**

Author: ****

Original: [Слово і Діло](https://www.slovoidilo.ua/2019/11/04/novyna/bezpeka/rajoni-chermalyka-bojovyky-obstrilyaly-bezpilotnyk-obsye)


        У Донецькій області в районі населеного пункту Чермалик бойовики обстріляли безпілотний літальний апарат спеціальної моніторингової місії ОБСЄ.
      
Про це повідомляє в понеділок, 4 листопада, у Facebook командування Об'єднаних сил.
«Сьогодні представники місії за допомогою БПЛА типу «Квадро» спостерігали за ситуацією в районі населеного пункту Чермалик Донецької області. Коли літальний апарат перетнув лінію розмежування і виконував свої функції на тимчасово окупованій території, о 12:09 противник поцілив в його напрямку вісім черг зі стрілецької зброї, а через сім хвилин - ще 5 черг», - йдеться в повідомленні.
Відзначається, що представники СММ ОБСЄ, аби запобігти втраті безпілотного літального апарату, змушені були його посадити на місці зльоту, в районі Чермалика.
Раніше українським військовим дали дозвіл використання безпілотників.
Також нагадаємо, безпілотник ОБСЄ знову зафіксував «Гради» і гаубиці на окупованому Донбасі.
Хочете обговорити цю новину? Долучайтеся до телеграм-чату CHORNA RADA
