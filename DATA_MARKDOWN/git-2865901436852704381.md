
# Roni suze (ne) roni

Published at: **2019-11-04T00:00:00+00:00**

Author: ****

Original: [MozzartSport](https://mozzartsport.com/ostali-sportovi/vesti/roni-suze-ne-roni/341577)

Biti šampion je velika stvar. Biti veliki šampion ogromna, ali snukerašima to nije dovoljno pa su osmislili takmičenje pod nazivom Prvenstvo šampiona, poznatom i kao Šampion šampiona.
Na nerangiranom takmičenju koje je prva dva izdanja imalo 1978. i dve godine kasnije, a obnovljeno je 2013. godine, učestvuje 16 najuspešnijih igrača u poslednjih godinu dana.
Koventri, grad domaćin ovog nadmetanja, žestoko je tučen od strane nacističkih projektila tokom Drugog svetskog rata, a da po 4. put razori svoje rivale na ovom turniru sprema se najveći igrač svih vremena - Roni O’Saliven zvani Raketa.
Trenutno drugoplasirani na svetskoj rang listi, branilac titule iz 2018, kao da patentira ubojitost svog taka baš za ovu smotru, nikad nije ispadao pre finala, trijumfovao je tri puta, dvaput je pružio ruku protivnicima u završnoj predstavi i sasvim zasluženo mu pripada status prvog favorita.
Ove sezone je njegov brod doplovio do trofeja na mastersu u Šangaju, dok se kod kuće, na Engleskom openu, nasukao u 4. kolu, pa će mu ovo biti odlična prilika da popravi utisak pred zemljacima.
Da bi krenuo ka cilju, u startnom kolu mora da porazi sunarodnika Džimija Vajta, nekada drugog igrača planete, sada 120 pozicija niže rangiranog. Ukoliko preskoči početnu prepreku, u narednoj rundi bismo mogli gledati reprizu prošlogodišnjeg susreta, s tim što i Čarobnjak iz Višoua Džon Higins mora da začara Stjuarta Bingama na početku takmičenja.
Englez je bio uspešniji u 2. kolu prošle sezone, dok je Škot nazdravio viskijem po završetku finalnog obračuna pre tri godine.
Prvi tak sveta, aktuelni planetarni šampion Džad Tramp nosi nadimak Frizura, ali mu je mnogo bitnije što i tokom tekuće sezone ‘’zalizuje’’ kugle na prava mesta, isto je učinio i jutros pobedivši u finalu Svetskog opena, to mu je drugi pehar ove sezone posle onog sa Međunarodnog šampionata, što znači da ‘’ne šiša’’ nikog, a to donosi rezultate.
Pre pet godina je plasmanom u finale zabeležio svoj najbolji plasman u Koventriju, minule godine je zaustavljen u 2. rundi, sad bi pobedom nad Stivenom Megvajerom iz Škotske mogao dobiti šansu da se revanšira Kirenu Vilsonu za poraz u prethodnom izdanju prvenstva.
Još na trećem, prvom posle obnavljanja, Prvenstvu šampiona je predstavnik domaćina Mark Selbi dogurao do polufinala, međutim, od tog trenutka pa do danas uglavnom nisu imale prođu šale lesterskog Šaljivdžije, a kulminacija je bila poraz u premijernom duelu prošle godine, bolji je bio Nil Robertson iz Australije.
Prijatno se osećao ove sezone na domaćem tlu, zgrabio je trofej na Engleskom openu, upisao je još dva polufinala na kineskim bojištima, dok je pre nekoliko dana Svetski open okončao u osmini finala.
Rival u prvom kolu biće mu Kinez Bingtao Jan.
Osim tenisa, u Melburnu se igra i odličan snuker, a dokaz za to je i adut Kengura Nil Robertson, četvrti nosilac, 5. igrač na svetskoj rejting listi. Šampion među šampionima 2015. godine, jedini nebritanac sa zvanjem pobednika pandana teniskom ATP finalu, u 7. izdanje (deveto u novoj eri) turnira ulazi sa skromnim ostvarenjima u tekućoj sezoni. Jedno polufinale (Šangaj) i dva plasmana u 3. kolo su žetoni koje je ubacio u turnirske mašine, a da li će mu se oni ovom prilikom vratiti na pobedničku rupu- ostaje da se vidi. Drugi krug, odnosno četvrtfinale, bio je njegov maksimum na Prvenstvu šampiona protekle godine, a žreb mu je za prvog protivnika podario Martina Gulda iz Engleske.
Sem slasti pobede, onaj ko upiše svoje ime na listu pobednika osetiće i slatki ukus novac, jer će najuspešnijem takmičaru pripasti nagrada u vrednosti od oko 175.000 evra. Da bi se dobilo na atraktivnosti, u 1. rundi će za trijumf biti potrebne četiri dobijene partije (frejma), u četvrtfinalu i polufinalu dve više, a u najvažnijem duelu potrebno je 10 puta biti spretniji i srećniji od takmaca.
Ponovo će u Koventriju biti bombardovanja. Na svu sreću trešće se samo snukeraški stolovi.

        PRVENSTVO ŠAMPIONA - OSMINA FINALA:
      

        Ponedeljak
      

        
          14.00: (1,30) Robertson - Guld (3,20)
          
          15.00: (1,01) Marfi - Evans (10,90)
        
      

        Utorak
      
14.00: Selbi - Jan16.00: Alen - Selt

        Sreda
      
14.00: Tramp - Megvajer16.00: Vilson - Un Nuh

        Četvrtak
      
14.00: O'Saliven - Vajt16.00: Higins - Bingam
NAPOMENA: Kvote su podložne promenama
Piše: Dragan STOJIĆFoto: Reuters, Shutterstock
