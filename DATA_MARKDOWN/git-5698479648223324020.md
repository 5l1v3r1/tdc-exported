
# لاوروف: به خوبی می‌دانیم چرا تهران از تعهدات برجامی خود عقب نشست

Published at: **2019-11-07T17:03:01+00:00**

Author: **یورونیوز فارسی **

Original: [euronews](https://farsi.euronews.com/2019/11/07/russia-urges-iran-to-fulfill-commitments-under-nuclear-deal)

سرگئی لاوروف، وزیر خارجه روسیه روز چهارشنبه ۶ نوامبر در واکنش به تصمیم‌های هسته‌ای جدید ایران در قبال برجام اعلام کرد: «ما به خوبی می‌دانیم چرا تهران از تعهدات برجامی خود عقب نشسته است.»
آقای لاوروف افزود: « موضع ما رعایت تعهدات برجامی از سوی همه طرفین است و ما همچنان به تعهدات برجامی خود عمل می‌کنیم و این خواسته را از ایران نیز داریم.»
به گفته وزیر امور خارجه روسیه «ما بسیار نگران هستیم و هشدار داده‌ایم، هشدار ما مربوط به امروز و دیروز نیست، ما از ماه مه سال گذشته وقتی ایالات متحده خروج از برجام را اعلام کرد، هشدار داده بودیم.»
او همچنین تاکید کرد: «ایالات متحده نه تنها با نقض قوانین بین‌المللی تعهدات خود را نقض کرد بلکه مغرورانه با تهدیدهای تنبیهی از جمله اعمال تحریم‌ها دیگر کشورها را نیز از اجرای برجام منع کرد.»
خروج ایالات متحده از برجام با وضع تحریم‌های تازه علیه ایران همراه بود. ایران این تحریم‌ها را «تروریسم اقتصادی» می‌داند که بر زندگی مردم این کشور تاثیر منفی گذاشته است. مقام‌های آمریکایی اما می‌گویند تحریم‌ها افراد عادی را تحت تاثیر قرار نداده است.
گام‌ تازه برداشته شده از سوی ایران با کاهش تعهدات برجامی همراه بوده و نگرانی‌هایی در میان کشورهایی مختلف پدید آورده است.
