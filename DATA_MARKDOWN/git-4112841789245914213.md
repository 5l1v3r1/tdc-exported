
# Rusko zaviedlo vlastný „suverénny“ internet: Vznikne tak akási digitálna železná opona, ktorá má údajne chrániť občanov

Published at: **2019-11-02T13:28:00+00:00**

Author: **Timea Krauszová**

Original: [REFRESHER](https://refresher.sk/76136-Rusko-zaviedlo-vlastny-suverenny-internet-Vznikne-tak-akasi-digitalna-zelezna-opona-ktora-ma-udajne-chranit-obcanov)


        Ako však budú vedieť, že ich chránia, keď nebudú mať prístup k informáciám?
      
Ruská vláda schválila nový zákon o kontrole obsahu na internete už dávnejšie, teraz vstupuje do platnosti v plnom rozsahu. Experti sa obávajú, že je to spôsob, akým chce Kremlin umlčať svojich odporcov. Proti tomuto zákonu v marci 2019 pochodovali tisícky Rusov.
Tzv. suverénna, alebo samostatná, internetová sieť, umožňuje obmedziť obsah, ktorý je na internete pre Rusov dostupný. Podľa vlády ide o krok, ktorý pomôže ochrániť ruský kyberpriestor a používatelia si nevšimnú žiadnu zmenu. Nebudú vedieť, aký obsah je blokovaný a ani to, prečo. Podľa BBC sa niektorí kritici obávajú, že týmto sa Rusko pokúša vytvoriť firewall ako ten, ktorý má dnes Čína. Hovorca vlády sa pre BBC vyjadril, že sa nechystajú „odstrihnúť prístup k internetu.“
Prezident Putin podpísal tento zákon pred niekoľkými mesiacmi. Vytvára sa teda samostatná sieť, cieľom je úplne sa oslobodiť od zahraničných serverov a byť samostatní v prípade „ohrozenia“. Zákon umožňuje ruskej telekomunikačnej agentúre Roskomnadzor úplne odstrihnúť externé zdroje a vytvoriť tak čisto ruskú sieť. To, čo sa dá považovať za riziko a aké kroky sa podniknú, určuje vláda.
V praxi musel každý poskytovateľ internetu inštalovať špeciálny hardvér, ktorý sa do hĺbky pozerá na obsah a jeho zdroj. Umožňuje to využívanie tzv. Deep Packet Inspection, ktorý používa napríklad aj spomínaná Čína.
Podľa CNN tento krok znamená, že Rusko vytvára priestor pre cenzúru a kontrolu. „Tento krok ohrozuje právo ľudí na slobodu slova a na slobodu informácií online,“ povedala pre CNN  Rachel Denber, zástupkyňa riaditeľa organizácie Human Rights Watch, ktorá sa špecializuje najmä na krajiny bývalého Sovietskeho zväzu. 
