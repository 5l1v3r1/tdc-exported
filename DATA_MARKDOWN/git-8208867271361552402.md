
# Lufthansa: Alitalia ok se ristrutturata. La scadenza del 21 novembre non è realistica

Published at: **2019-11-07T10:34:00+00:00**

Author: **LUCIO CILLIS**

Original: [Repubblica.it](https://www.repubblica.it/economia/2019/11/07/news/lufthansa_avanti_su_alitalia_trattativa_sempre_aperta-240475098/)

ROMA - Lufthansa e il suo numero uno Carsten Spohr, non scoprono le carte su Alitalia. Ma un passaggio affrontato nella conferenza stampa ha chiarito che il vettore tedesco è sempre in partita: la scadenza del 21 novembre viene considerata dai vertici dei Lufthansa come "non realistica". Quindi i tempi potrebbero allungarsi come confermato ieri dai commissari straordinari di Alitalia.Il cda nelle ultime ore oltre ad approvare i conti trimestrali ha anche affrontato il dossier della linea aerea italiana in amministrazione straordinaria. "La nostra posizione su Alitalia non è cambiata. Siamo interessati a una compagnia nuova e ristrutturata per l'importanza del mercato italiano. Ma non siamo interessati all'Alitalia attuale" ha ribadito Spohr, durante la conference call con gli analisti a proposito dell'interesse per il gruppo italiano."Prima di investire c'è bisogno di una newco Alitalia perché ci sia il nostro interesse a investire". Inoltre, ha aggiunto Spohr, devono essere presenti alcuni "elementi di ristrutturazione. Per noi è un requisito". Per il ceo di Lufthansa Carsten Spohr basta, dunque, un accordo commerciale: "Crediamo che la sovrapposizione del mercato di Alitalia renda più interessante avere accordi commerciali". L'expertise Lufthansa permetterà "una ristrutturazione che tenga fuori alcune problematiche". E quindi, prima di un impegno, c'è bisogno di una nuova società".Intanto cresce l'utile netto di Lufthansa nell'ultimo trimestre, nonostante il "rallentamento" dell'economia e i maggiori costi del carburante: 1,15 miliardi nel periodo luglio-settembre 2019, +4% rispetto a 1,10 miliardi dello stesso periodo del 2018. E' quanto reso noto dalla società di Francoforte in un comunicato. Il reddito operativo rettificato (ebit adjusted) è invece di 1,3 miliardi di euro, "leggermente" inferiore ai 1,4 miliardi registrati nello stesso periodo del 2018. I ricavi del gruppo sono aumentati del 2% attestandosi a 10,2 miliardi.A pesare soprattutto il rallentamento delle compagnie satelliti Austrian e Brussels, oltre alla doverosa messa a punto del settore cargo la cui flotta verrà rivista e resa "omogenea".Intanto lo sciopero di due giorni dichiarato dai sindacati del gruppo ha portato alla cancellazione di 1.300 voli e 180 mila persone coinvolte nella protesta.
