
# Μέρκελ: Την νύχτα που έπεσε το τείχος ετοιμαζόμουν να πάω σε σάουνα

Published at: **2019-11-07T18:44:00+00:00**

Author: **SigmaLive**

Original: [SIGMALIVE](https://www.sigmalive.com/news/international/596266/merkel-tin-nyxta-pou-epese-to-teixos-etoimazomoun-na-pao-se-saouna)

Όπως κάθε βράδυ της Πέμπτης, έτσι και εκείνη τη νύχτα της 9ης Νοεμβρίου του 1989, η Άνγκελα Μέρκελ ξεκουραζόταν σε σάουνα. Ήταν 35 ετών όταν έπεσε το Τείχος του Βερολίνου, με το γεγονός αυτό να αλλάζει ριζικά την ζωή της. Επιθυμία της Μέρκελ ήταν να γευτεί... στρείδια στη Δύση. «Κάθε Πέμπτη πήγαινα σε σάουνα με μια φίλη μου», αποκάλυψε η Μέρκελ, που βρίσκεται στην εξουσία από το 2005, σε διήγησή της σε μαθητές του Βερολίνου πριν από μερικά χρόνια, σύμφωνα με το Γαλλικό Πρακτορείο Ειδήσεων. Την εποχή εκείνη η νεαρή Άνγκελα εργαζόταν ως φυσικός στην Ακαδημία Επιστημών του ανατολικού Βερολίνου. Είχε ήδη πάρει διαζύγιο από τον πρώτο σύζυγό της, το επίθετο του οποίου χρησιμοποιεί ακόμη. Τότε ζούσε σε ένα δυάρι διαμέρισμα σε συνοικία του Βερολίνου, που ήταν διάσημη ως περιοχή όπου έμεναν νεαροί επαγγελματίες. Την 9η Νοεμβρίου, προτού η Μέρκελ ακολουθήσει το καθιερωμένο της πρόγραμμα και πάει στην σάουνα, πήρε τηλέφωνο την μητέρα της Χέριλντ Κάσνερ, που έμενε περίπου 80 χιλιόμετρα βόρεια του Βερολίνου. Στα αυτιά της Άνγκελα ήχησαν τα ευχάριστα: Οι πολίτες της ανατολικής Γερμανίας θα ήταν ελεύθεροι να περάσουν τα σύνορα. Πέρασαν, ωστόσο, λίγες ώρες για να συνειδητοποιήσει ο κόσμος τι ακριβώς συνέβαινε. «Δεν καταλάβαινα ακριβώς τι άκουγα», δήλωσε η Μέρκελ. Δεν ξεχνά ποτέ, πάντως, το αστείο που έλεγαν στην οικογένειά της... να επισκεφθεί η Άνγκελα με την μητέρα της το πολυτελές ξενοδοχείο Κεμπίνσκι, στο Μόναχο, για να φάνε στρείδια. Πηγή: ΑΠΕ-ΜΠΕ 
