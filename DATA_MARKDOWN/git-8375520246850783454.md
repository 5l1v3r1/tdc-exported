
# Пропагандист Вишинський знову не прибув до Києва на суд

Published at: **2019-11-06T14:32:43+00:00**

Author: ****

Original: [ГЛАВКОМ](https://glavcom.ua/news/propagandist-vishinskiy-znovu-ne-pribuv-do-kijeva-na-sud--638143.html)

Подільський районний суд Києва переніс слухання справи за підозрою керівника «РИА Новости-Украина» Кирила Вишинського у державній зраді на 14 січня 2020 року.
Про це повідомили у пресслужбі прокуратури АР Крим.
За інформацією прокуратури, 6 листопада Вишинський вкотре не з'явився на судове засідання.
«За словами сторони захисту, неявка пов'язана з перебуванням на лікуванні», - заявили у прокуратурі.
У зв'язку з цим Подільський районний суд міста Києва переніс судове засідання на 14 січня 2020 року.
Нагадаємо, у вересні Вишинський заявив, що його нібито госпіталізували, коли 16 вересня він повинен був з'явитися до Києва на засідання суду.
Як відомо, 28 серпня Київський апеляційний суд ухвалив рішення відпустити з-під варти Вишинського.
Вишинського зобов'язали з'являтися до суду на першу вимогу, повідомляти про зміну місця проживання й утриматися від спілкування зі свідками у своїй справі.  
Вишинського було затримано в Києві 15 травня 2018 року. Йому оголосили про підозру у кримінальному провадженні, відкритому за частиною 1 статті 111 (держзрада) Кримінального кодексу України.
Як відомо, Вишинський після повернення в Росію став виконавчим директором пропагандистського медіахолдингу «Росія Сегодня».
