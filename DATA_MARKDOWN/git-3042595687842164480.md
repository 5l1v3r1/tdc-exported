
# - Forventer at alt er over snart

Published at: **2019-11-06T10:14:54+00:00**

Author: **Jesper Nordahl Finsveen**

Original: [Dagbladet.no](https://www.dagbladet.no/nyheter/forventer-at-alt-er-over-snart/71788782)

Presidentadministrasjonen i Russland har mottatt Frode Bergs (64) formelle søknad om benådning.
Det bekrefter Dmitrij Peskov, Putins talsmann, overfor det russiske nyhetsbyrået RIA Novosti.
Han forteller at søknaden nå skal behandles før den endelige avgjørelsen tas av president Putin.
Bergs norske og russiske advokater tolker nyheten som ytterligere et godt tegn, forteller de til Dagbladet.
- Jeg forventer at alt dette snart er over, sier Bergs russiske advokat Ilja Novikov.
- Dette er enda en bekreftelse på at vi nærmer oss målstreken. Jeg er glad for alle bekreftelser som peker i retning av det, sier 64-åringens norske advokat Brynjulf Risnes.
Tidligere i høst ble det klart Frode Berg vil være en del av en spionutveksling mellom Litauen og Russland.
To spiondømte russere i Litauen byttes mot to spiondømte litauere i Russland, samt Frode Berg.
Torsdag denne uka skal det litauiske parlamentet skal torsdag behandle et lovforslag som, hvis det blir vedtatt, kan gjøre det enklere for landet å utlevere russere.
Det vil i så fall være enda et skritt i riktig retning for spiondømte Berg fra Kirkenes.
Ordfører i Sør-Varanger kommune Rune Rafaelsen (Ap) mottar de siste nyhetene fra Moskva med glede, forteller han til Dagbladet.
- Jeg er glad for at det nå ser ut til at Frode Berg-saken snart er over, og at han snart er hjemme i Kirkenes. Det er viktig for Frode Berg og for hans familie, sier Rafaelsen, og legger til:
- Jeg er helt sikker på at norske myndigheter har gjort det de kan i denne saken, i samspill med Bergs forsvarerer og russiske myndigheter.
Under 75-årsmarkeringen av frigjøringen av Finnmark i slutten av oktober, var Russlands utenriksminister Sergej Lavrov på besøk i Kirkenes.
På spørsmål fra pressen om når Berg kan komme tilbake til Kirkenes og Norge, svarte utenriksministeren:
- Når som helst.
Det var i våres at Frode Berg ble dømt til 14 års fengselsstraff i en såkalt «streng fangekoloni» i Moskva byrett.
Han har aldri blitt overført til et slikt fengsel, og sitter ennå i det gamle KGB-fengselet Lefortovo i Moskva.
Berg ble pågrepet av FSB 5. desember i 2017, og har siden da vært fengslet i Lefrotovo.
