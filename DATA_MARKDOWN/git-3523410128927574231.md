
# 
        سمند سورن ۳ ستاره ‌شد
      

Published at: **2019-11-03T17:49:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637877/%D8%B3%D9%85%D9%86%D8%AF-%D8%B3%D9%88%D8%B1%D9%86-%DB%B3-%D8%B3%D8%AA%D8%A7%D8%B1%D9%87-%E2%80%8C%D8%B4%D8%AF)

به گزارش بولتن نیوز، حمید حاجی‌زاد منصور در گفت‌وگو با خبرنگاران با اشاره به اینکه ایران خودرو تبریز از ارتقای سطح کیفی خودروی سمند سورن تولیدی تبریز و کسب ستاره سوم کیفیت از سوی شرکت بازرسی کیفیت و استاندارد ایران خبر داد و اظهار داشت: این دستاورد به دلیل بهبود مستمر کیفیت تعریف شده در سطح گروه صنعتی ایران خودرو است.
وی با بیان اینکه تمامی محصولات گروه صنعتی ایران خودرو دارای دو ستاره کیفیت و بالاتر از آن هستند، افزود: محصول تک ستاره در سبد محصولات ایران خودرو وجود ندارد.
مدیرعامل ایران خودرو تبریز، همه محصولات تولیدی این شرکت در تبریز را در سال های اخیر دارای دوستاره کیفیت عنوان کرد و گفت: سومین ستاره کیفی سمند سورن افتخاری برای قطب صنعتی شمالغرب کشور است.
حاجی‌زاد با اشاره به اینکه ایران خودرو تبریز تنها مجموعه صنعتی ایران خودرو در تولید سمند در کشور است، ابراز داشت: سمند معمولی ایران خودرو تبریز هم دارای دو ستاره کیفی است که تلاش می کنیم تا پایان سال جاری همانند سورن، سه ستاره کیفیت را کسب نماید.
وی با تاکید بر اینکه کیفیت، شالوده اصلی تولید پایدار در هر مجموعه صنعتی بالاخص صنعت خودروسازی کشور است تصریح کرد: رضایتمندی مشتریان مهمترین شاخصه آن به شمار می رود و تلاش می کنیم ستاره های کیفی محصولات خروجی از ایران خودرو تبریز به حداکثر کیفیت ممکن برسد.
انتهای پیام/
