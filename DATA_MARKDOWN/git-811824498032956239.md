
# WhatsApp získal novú funkciu: Toto jednoznačne vyskúšajte, stojí to za to!

Published at: **2019-11-05T18:24:09+00:00**

Author: **Lukáš Zachar**

Original: [Android Portal](https://androidportal.zoznam.sk/2019/11/whatsapp-odtlacok-prsta/)


        Jedna z najpopulárnejších komunikačných aplikácií WhatsApp dostáva v týchto dňoch aktualizáciu, ktorá vylepšuje jej bezpečnosť. V nastaveniach aplikácie pribudla možnosť odomknutia pomocou odtlačku prsta.
      
Ak je vám správa povedomá, nemýlite sa. Začiatkom tohto roka vývojári sprístupnili túto funkciu pre užívateľov iOS zariadení. Okrem Touch ID zohľadňuje aj FaceID, teda rozpoznávanie tváre. Verzia aplikácie pre Android prišla na rad až teraz.
Samostatné odomknutie aplikácie pomocou odtlačku prsta predstavuje malý krok navyše, ktorý musí užívateľ absolvovať predtým, ako sa dostane k svojim konverzáciám. Z hľadiska bezpečnosti a ochrany súkromia je však dobré toto nastavenie používať.
Aktivujete ho jednoducho – v menu aplikácie. Stačí ťuknúť na kontextové menu – tri bodky v pravom hornom rohu užívateľského prostredia. V ňom zvolíte položku Nastavenia, následne Účet a Súkromie. Odomknutie odtlačkom prsta sa nachádza v zozname funkcií ako posledná položka.
Nastaviť si tiež môžete automatické uzamknutie aplikácie, ktoré prebehne okamžite, po jednej minúte alebo až po pol hodine po tom, ako aplikáciu opustíte. Vývojári aplikácie o dostupnosti novej funkcie informovali vo svojom blogu.
