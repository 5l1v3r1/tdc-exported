
# ABD'de Çin yapımı droneların uçuşu yasaklandı

Published at: **2019-11-01T15:15:52+00:00**

Author: **Hüseyin Koyuncu**

Original: [euronews](https://tr.euronews.com/2019/11/01/abd-de-cin-yapimi-dronelarin-ucusu-yasaklandi)

Amerika Birleşik Devletleri'de (ABD) İçişleri Bakanlığına ait Çin yapımı olan insansız hava aracı droneların kullanımı yasakladı.
Bakanlığın drone programını gözden geçirdiğini belirten ABD İçişleri Bakanı David Bernhardt, ulusal güvenlik riski taşıdığı gerekçesiyle Çin yapımı ve Çinli parçalarla üretilen droneların uçuşuna son verildiğini açıkladı.
Bakanlığın bu yasak kapsamına giren toplam 810 insansız aracı var. Bunların 786’sı Çin’de üretilirken, ABD'de üretilen 24 araçta ise Çin parçaları kullanıldı.
Bu yasaktan en çok etkilenen şirket dünya pazarının yüzde 70’ine sahip olan Çinli DJI firması.ABD pazarında lider konumdaki Çinli firmanın bir sözcüsü, yasağın şimdilik yangın söndürme, yardım operasyonları ve doğal afetlerde kullanılan cihazları kapsamadığını ileri sürdü.
Ancak Çinli üretici "Bu kararın kendileri için çok büyük bir hayal kırıklığı olduğunu" ifade etti.
Çin Dışişleri Bakanlığı Sözcüsü Geng Shuang, konuya ilişkin yaptığı açıklamada ABD'den 'Çin tehdidini abartmayı bırakması' çağrısında bulunarak, "Çin şirketleri için adil ve ayrımcı olmayan bir ortam sağlanmasını umuyoruz" dedi
Geçen eylül ayında ABD Başkanı Donald Trump Çin ile 15 aydır sürmekte olan ticaret savaşının tahmin edilenden çok daha yakın bir zamanda bitebileceğini söylemişti.
Trump, Twitter'dan yaptığı açıklamada, "Çin ve ABD, genel anlaşmanın yüzde 60'ını oluşturacak ticaret anlaşmalarından birinin imzalanması için yeni yerin belirlenmesi üzerinde çalışıyor. Cinping ve Trump imzayı atacak" ifadelerini kullanmıştı.
Ek kaynaklar • AFP
