
# Ο νέος μπασκετικός πυρήνας στον Αρχάγγελο δεσμεύει όσους εγγυήθηκαν

Published at: **2019-11-07T08:46:21+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425286/o-neos-mpasketikos-pyrhnas-ston-arxaggelo-desmeyei-osoys-eggyhthhkan)


        Ένας σημαντικός και καθόλου αμελητέος πυρήνας του μπάσκετ έχει δημιουργηθεί στον Αρχάγγελο, κάτι που αποδεικνύεται πια περίτρανα με το μεγάλο ενδιαφέρον από τους κατοίκους της συγκεκριμένης κοινότητας, αλλά και των γειτονικών, να εγγραφούν μέλη στον Αρχάγγελο ΑΣΚ.
      
Η προσήλωση στο καθαρά αναπτυξιακό πλάνο και οι κινήσεις για την ανέγερση του κλειστού στην περιοχή της Λειβάδας δεσμεύουν πια όσους ως εκπρόσωποι της τοπικής αυτοδιοίκησης εγγυήθηκαν να κάνουν ό, τι καλύτερο προς την κατεύθυνση αυτή.
Ο σύλλογος μάλιστα από τον Αρχάγγελο και με βάση όλα τα παραπάνω, εξέδωσε την ακόλουθη ανακοίνωση:«Η διοίκηση του Αρχάγγελος Α.Σ.Κ. ευχαριστεί από καρδιάς όλους εκείνους και εκείνες που ανταποκρίθηκαν με θέρμη στο κάλεσμά της και έσπευσαν να εγγραφούν στο μητρώο μελών του συλλόγου, μέσα στον ελάχιστο χρόνο που μεσολάβησε από την ημέρα που άρχισαν να λειτουργούν τα νέα γραφεία, στο παλαιό Δημοτικό Σχολείο της κοινότητας.
Ο ολοένα και μεγαλύτερος αριθμός των αθλητών και αθλητριών που συμμετέχουν στις δραστηριότητες των ακαδημιών και η έμπρακτη στήριξη της προσπάθειάς τους από την τοπική κοινωνία, πέραν του ότι συγκινεί, πολλαπλασιάζει το βάρος των απέναντί τους ευθυνών όχι μόνο για τη διοίκησή του συλλόγου, αλλά και για τους αρμόδιους φορείς, οι οποίοι δεσμεύτηκαν προεκλογικά, σε όλους τους τόνους, για την ανέγερση κλειστού γυμναστηρίου στην περιοχή της Λειβάδας. Στο πλαίσιο αυτό, είμαστε βέβαιοι πως η Περιφέρεια Νοτίου Αιγαίου θα επιβεβαιώσει την απόφασή της να χρηματοδοτήσει το έργο και ο Δήμος Ρόδου, στην επόμενη κιόλας συνεδρίαση των μελών του Δημοτικού Συμβουλίου του, θα θέσει το θέμα επί τάπητος και θα προχωρήσει στη λήψη απόφασης για τη σύναψη της απαραίτητης προγραμματικής σύμβασης με την Π.Ν.Α.
Υπενθυμίζουμε στους γονείς και στους φίλους του αθλητισμού από τον Αρχάγγελο και τις όμορες κοινότητες, πως τα γραφεία του Αρχάγγελος Α.Σ.Κ. είναι ανοιχτά καθημερινά, εκτός Σαββάτου και Κυριακής, από τις 18:00 έως τις 20:00. Η εγγραφή των μελών είναι δωρεάν.»
