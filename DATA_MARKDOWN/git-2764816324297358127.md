
# Klienti UniCredit Bank mohou ode dneška platit přes Google Pay

Published at: **2019-11-05T10:25:19+00:00**

Author: **Lukáš Václavík**

Original: [Cnews.cz](https://www.cnews.cz/unicredit-bank-google-pay)


        VŠECHNY FOTOGRAFIE
      
UniCredit Bank je 14. společností, která v Česku začala podporovat mobilní platební systém Google Pay. Od července již klientům nabízí také bezkontaktní řešení Apple Pay. V obou případech služby fungují jen s debetními kartami MasterCard.
„Mobilem dnes platí již téměř každý desátý Čech, většina mobilních zařízení přitom běží na operačním systému Android. Spuštění pohodlného a rychlého placení pomocí Google Pay tak je pro nás logickým krokem. Se službou bezkontaktně zaplatíte nejen v kamenných obchodech, ale i na tisícovkách e-shopů včetně těch nejznámějších,“ uvádí Tomáš Drábek, člen představenstva a ředitel retailového a privátního bankovnictví UniCredit Bank.
Google Pay vyžaduje mobil s Android 5.0 a novějším a čipem NFC. Do stejnojmenné aplikace je nutné nafotit platební kartu, případně opsat její údaje. Poté pomocí SMS dorazí registrační kód, který je nutné zadat do aplikace. Pak už lze platit na terminálech. U částek do 500 Kč je nutné pouze rozsvítit displej a přiložit telefon. U vyšších se musí telefon odemknout otiskem, PINem či jinou metodou.
TIP: Velký přehled českých bank podporujících bezkontaktní placení pomocí mobilu
Službu Google Pay dnes spustily také ČSOB a Poštovní spořitelna / Era a Air Bank. Do konce roku ji chce nabídnout také Twisto.
Zdroj: TZ UniCredit Bank

        VŠECHNY FOTOGRAFIE
      
