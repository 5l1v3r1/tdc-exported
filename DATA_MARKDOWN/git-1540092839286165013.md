
# Ολυμπιακός-Αναντολού Εφές 67-86: Συνεχίζεται ο κατήφορος

Published at: ****

Author: ****

Original: [CNN.gr](https://www.cnn.gr/news/sports/story/196639/olympiakos-anantoloy-efes-67-86-synexizetai-o-katiforos)

Newsroom, CNN Greece 22:49 , 07 November 2019 - 22:54
Τους Τσέρι, Σπανούλη, Πολ, Πρίντεζη και Μιλουτίνοβ παρέταξε ο Κεμζούρα στην έναρξη, αλλά ένα λεπτό μετά το τζάμπολ έριξε στο παρκέ τον Κόνιαρη αντί του Τσέρι. Ο νεαρός πόιντ γκαρντ είχε εντολή να μαρκάρει τον Σέρβο γκαρντ της Εφές, Βασίλιε Μίτσιτς.
Ο Ολυμπιακός ξέφυγε με 7-2, από 4 διαδοχικούς πόντους του Μιλουτίνοβ και τρίποντο του Πολ. Ο Μίτσιτς είχε μπει... αγριεμένος όμως μετά την... κατσάδα από τον Αταμάν για την κακή εμφάνισή του στο ΟΑΚΑ. Πέτυχε τους 8 επόμενους πόντους (με 2 τρίποντα) της Εφές που προσπέρασε για πρώτη φορά 9-10.
Ο Κεμζούρα έκανε τη μία αλλαγή μετά την άλλη, έστελνε βοήθειες στο μαρκάρισμα του Μίτσιτς και οι «ερυθρόλευκοι» διατηρούσαν μια διαφορά 4 πόντων. Όμως έκαναν πολλά λάθη, δεν έβρισκαν ο ένας τον άλλον στις πάσες και φαινόταν πως αν συνέχιζαν έτσι, ήταν θέμα χρόνου να οικοδομήσει διαφορά η Εφές (24-21 το σκορ του 1ου δεκαλέπτου). 
Ο Μίτσιτς που είχε πετύχει 10 πόντους στα δέκα πρώτα λεπτά, έφτασε τους 19 μέχρι το ημίχρονο! Όσους παίκτες κι αν του έστειλε ο Κεμζούρα (έβγαζε τους Μιλουτίνοβ και Πρίντεζη ψηλά για να του περιορίσουν την οπτική με τα κορμιά τους).
Ο ηγέτης της Εφές, Σέιν Λάρκιν πρόσθεσε 13, ενώ ο πρώην «ερυθρόλευκος» Μπράιαντ Ντάνστον έδωσε και κέρδισε μάχες στη ρακέτα, πετυχαίνοντας 8 πόντους. Ο Μιλουτίνοβ πάλευε σαν «θηρίο» να σταματήσει τους αθλητικούς ψηλούς της αντιπάλου (6π., 5ρ.), αλλά στο σύνολό της η άμυνα του Ολυμπιακού δεν λειτούργησε στη 2η περίοδο, ούτε και η επίθεσή του, όπως φαίνεται από το επιμέρους σκορ 11-32. Μετά το 28-29 από τρίποντο του Πάντερ, η ομάδα της Κωνσταντινούπολης πάτησε «γκάζι» και με 7-24 πήγε στα αποδυτήρια στο +18, 35-53.
Η ομάδα του Πειραιά μετρούσε 11 λάθη έναντι 4 της Εφές. Ο Ολυμπιακός έδειχνε διάθεση να διεκδικήσει το παιχνίδι στην 3η περίοδο, αλλά τα τρίποντα των φιλοξενούμενων (Λάρκιν, Μπομπουά) συντηρούσαν τη διψήφια διαφορά. Οι «ερυθρόλευκοι» πάντως μείωσαν, 49-61 και 53-64, όταν ο Πάντερ ανέλαβε... προσωπικά το σκοράρισμα. Ο Σπανούλης επέστρεψε στο παρκέ για το τελευταίο λεπτό της 3ης περιόδου δίπλα στον Πάντερ και η ομάδα του Πειραιά πέτυχε 5 πόντους!
Συγκεκριμένα, ο Ουίλι Ριντ σημείωσε γκολ φάουλ για το 55-67 (άστοχος στη βολή) για να βγάλει ασίστ ο Σπανούλης στον Μπράντον Πολ έξω από τη γραμμή του τριπόντου στην κορυφή της ρακέτας, με τον Αμερικανό να πετυχαίνει buzzer beater, 58-67 (30ο λεπτό). Με τρίποντο του Πολ, ξανά, ξεκίνησε η 4η περίοδος και ο Ολυμπιακός είχε πλησιάσει στο -6, 61-67. Λάρκιν και Μίτσιτς φρόντισαν για το +10, 61-71, και 63-73 με 7 λεπτά εναπομείναντα χρόνο.
Σε εκείνο το σημείο κι ενώ ο ένας παίκτης της Εφές μετά τον άλλον, έβρισκαν σίδερο έξω από τα 6.75, ο Ολυμπιακός δεν το εκμεταλλεύτηκε. Δεν τέλειωσε τις φάσεις που δημιούργησε, έκανε παιδαριώδη λάθη, με τον Μίτσιτς να ευστοχεί σε ένα τρελό τρίποντο από τα οκτώ μέτρα, 63-76... σαν σε προπόνηση!
Ο Ολυμπιακός δεν μπορούσε να ακολουθήσει και όταν ακούστηκε η κόρνα της λήξης, ο ηλεκτρονικός πίνακας έδειχνε σκορ 67-86.

        Τα δεκάλεπτα: 24-21, 35-53, 58-67, 67-86
      

        Διαβάστε επίσης
      
