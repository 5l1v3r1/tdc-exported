
# Nemcsak az ajándékok, a hitelek piaca is felpörög karácsonyig

Published at: **2019-11-07T15:51:00+00:00**

Author: **InfoRádió**

Original: [infostart](https://infostart.hu/gazdasag/2019/11/07/nemcsak-az-ajandekok-a-hitelek-piaca-is-felporog-karacsonyig)

Az utolsó negyedév mindig intenzív a személyi kölcsönök, áruhitelek piacán, hiszen ilyenkor már koncentrálnak a karácsonyi szezonra a vásárlók. Novembertől aktív az érdeklődés ezek a hitelek iránt, az év hátralévő részében jelentős hitelkihelyezésre lehet számítani - jósolta Trencsán Erika.
A money.hu vezető pénzpiaci szakértője beszélt arról is, hogy a fedezetlen hiteleknél 20-30 százalékos növekedés volt évről évre, ez a tendencia idén is jellemző. Az év utolsó két-három hónapjába az éves teljesítmény egyharmada koncentrálódik, ez a legerősebb időszak. Az esztendő egészét nézve a személyi kölcsönök térnyerése látható, de a karácsony előtti időszakban megugrik az áruhitelek igénylése, mert sokan az üzletben döntenek, és vesznek fel kölcsönt.
"A karácsony előtti napokig tart a dömping, de még a két ünnep között is erős a forgalom, hiszen sokan pénzt vagy vásárlási utalványt kapnak ajándékba. Még a január is intenzív, mert a cserék, levásárlások jönnek" - mondta Trencsán Erika, és arra figyelmeztetett, hogy a karácsony előtti napig nagyon erős lesz a forgalom nemcsak az üzletekben, hanem a pénzintézetekben is, ezért érdemes előre tájékozódni, szétnézni a piacon, mert nagyok a különbségek az ajánlatokban.

        Nyitókép: MTVA/Bizományosi: Nagy Zoltán
      

        Kapcsolódó hang
      
Trencsán Erika, money.hu - karácsonyi hitelek
 
