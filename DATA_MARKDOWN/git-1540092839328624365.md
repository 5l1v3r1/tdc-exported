
# Αιματηρά επεισόδια στο Χονγκ Κονγκ: Σε κρίσιμη κατάσταση τρεις τραυματίες

Published at: ****

Author: ****

Original: [CNN.gr](https://www.cnn.gr/news/kosmos/story/196141/aimatira-epeisodia-sto-xongk-kongk-se-krisimi-katastasi-treis-traymaties)

Newsroom, CNN Greece 10:12 , 04 November 2019
Μονάδες αντιμετώπισης ταραχών της αστυνομίας εισέβαλαν σε πολλά εμπορικά κέντρα γεμάτα με οικογένειες και παιδιά στο ανατολικό προάστιο Ταϊκού Σιονγκ την Κυριακή, ανάμεσά τους και το City Plaza.
Αρχικά οι διαδηλωτές εκεί σχημάτισαν ανθρώπινη αλυσίδα για να απωθήσουν τις δυνάμεις ασφαλείας, προτού ξεσπάσουν ταραχές με την αστυνομία στις κυλιόμενες σκάλες, με κάποιους να κάνουν γκραφίτι σε ένα εστιατόριο.
Ένας άνδρας με μαχαίρι επιτέθηκε εναντίον αρκετών ανθρώπων, προκαλώντας τον τραυματισμό πέντε εξ’ αυτών, ενώ δάγκωσε και ένα μέρος του αφτιού ενός ακτιβιστή υπέρ της δημοκρατίας. Μεταξύ των τραυματιών πιστεύεται ότι είναι και ο δράστης του περιστατικού, τον οποίο διαδηλωτές χτύπησαν με ξύλα.
Τηλεοπτικά δίκτυα μετέδωσαν εικόνες από τον Άντριου Τσίου, βασική προσωπικότητα του φιλοδημοκρατικού κινήματος, με το αφτί του σχεδόν εντελώς κομμένο. Ένα άλλο θύμα του άνδρα με το μαχαίρι κειτόταν αναίσθητο σε μια λίμνη από αίμα.
Το νοσοκομείο στο οποίο νοσηλεύονται ανακοίνωσε ότι τρεις άνθρωποι είναι σε κρίσιμη κατάσταση και ένας ακόμη σε σοβαρή μεταξύ των 30 τραυματιών που διακομίστηκαν εκεί την Κυριακή.
Εξάλλου, ακραίοι διαδηλωτές επιτέθηκαν στο γραφείο στο Χονγκ Κονγκ του κινεζικού πρακτορείου Xinhua, του οποίου έσπασαν τα τζάμια.
Η επίθεση αυτή ώθησε σήμερα τα κινεζικά μέσα να ταχθούν υπέρ μιας «πιο σκληρής γραμμής» εναντίον των φιλοδημοκρατικών διαδηλωτών στο Χονγκ Κονγκ.
Οι διαδηλωτές «επιζητούν την επιείκεια που τους προσφέρουν τα τοπικά και τα δυτικά μέσα, προσπαθώντας παράλληλα να φιμώσουν όσους προσπαθούν να παρουσιάσουν τις διαδηλώσεις υπό το πρίσμα της αλήθειας», τονίζει η εφημερίδα.
Την Κυριακή στο κεντρικό της άρθρο η ίδια εφημερίδα είχε ζητήσει «από τις δυνάμεις της τάξης του Χονγκ Κονγκ να προσάγουν στη δικαιοσύνη το συντομότερο δυνατό» τους δράστες της λεηλασίας του Xinhua.

        Διαβάστε επίσης
      
