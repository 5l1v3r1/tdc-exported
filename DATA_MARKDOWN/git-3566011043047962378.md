
# لزوم دریافت مجوز گروه‌های سیاسی که در قالب جبهه وارد انتخابات می‌شوند/ هرگز وارد حاشیه و سیاسی‌کاری نخواهیم شد

Published at: **2019-11-02T14:28:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544171.html/%D9%84%D8%B2%D9%88%D9%85-%D8%AF%D8%B1%DB%8C%D8%A7%D9%81%D8%AA-%D9%85%D8%AC%D9%88%D8%B2-%DA%AF%D8%B1%D9%88%D9%87-%D9%87%D8%A7%DB%8C-%D8%B3%DB%8C%D8%A7%D8%B3%DB%8C-%DA%A9%D9%87-%D8%AF%D8%B1-%D9%82%D8%A7%D9%84%D8%A8-%D8%AC%D8%A8%D9%87%D9%87-%D9%88%D8%A7%D8%B1%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%DB%8C-%D8%B4%D9%88%D9%86%D8%AF--%D9%87%D8%B1%DA%AF%D8%B2-%D9%88%D8%A7%D8%B1%D8%AF-%D8%AD%D8%A7%D8%B4%DB%8C%D9%87-%D9%88-%D8%B3%DB%8C%D8%A7%D8%B3%DB%8C-%DA%A9%D8%A7%D8%B1%DB%8C-%D9%86%D8%AE%D9%88%D8%A7%D9%87%DB%8C%D9%85-%D8%B4%D8%AF)

فرماندار شهرستان زنجان‏ بر لزوم دریافت مجوز گروه‌های سیاسی که در قالب جبهه وارد انتخابات می‌شوند، تاکید کرد.
به گزارش شبکه اطلاع رسانی راه دانا؛ رضا عسگری در گفت‌وگو با خبرنگار موج رسا; با اشاره به اینکه احزاب مراحل ثبت شهرستانی خود را انجام دهند، اظهار کرد: ما شرایطی را فراهم خواهیم کرد که احزاب فعالیتهایشان را در چارچوب قانون پیگیری کنند.
وی افزود: پیشنهادمان به گروهای سیاسی که قرار است در قالب جبهه وارد انتخابات شوند این است که نسبت به اخذ پروانه تشکیل جبهه خود اقدام کنند تا بتوانیم در موعد قانونی شرایطی را فراهم کنیم که آنها نیز بتوانند فعالیت های انتخاباتی خود را پیگیری کنند.
فرماندار شهرستان زنجان با بیان اینکه تا زمان تبلیغات رسمی انتخابات همکاران ما این آمادگی را دارند که مجوزهای احزاب و تشکلهای مختلف را به روز رسانی کنند، ابراز کرد: ما سعی می‌کنیم در کوتاهترین زمان مجوز شهرستانی این تشکلها را صادر کنیم.
وی با بیان اینکه شهرستان زنجان کانون برخی از فعالیت های سیاسی است، خاطرنشان کرد: در کنار این موضوع ما گاهی شاهد برخی منازعات سیاسی نیز در زنجان هستیم اما تلاش ما این است که به جای منازعات سیاسی یک مسیری را تعریف کنیم که این منازعات تبدیل به یک رقابت سالم شود.
عسگری با اشاره به اینکه مردم باید در یک فضای آرام انتخاب درستی داشته باشند، گفت: به طور یقین هرچه منازعات کاهش یابد، حضور حداکثری مردم و انتخابات باشکوه را شاهد خواهیم بود.
وی با بیان اینکه یکی از اولویت‌های اصلی نظام حضور حداکثری مردم و برگزاری انتخابات باشکوه است، عنوان کرد: در این شرایط امروز منطقه نیاز به یک انتخابات باشکوه داریم.
فرماندار شهرستان زنجان با اشاره به اینکه خود را درگیر مسائل حاشیه‌ای و سیاسی نخواهیم کرد، اظهار کرد: ما به دنبال برگزاری انتخابات سالم و قانون مند هستیم و همکاری نزدیکی نیز با اعضای هیئت نظارت شهرستان و استان خواهیم داشت.
انتهای پیام/
