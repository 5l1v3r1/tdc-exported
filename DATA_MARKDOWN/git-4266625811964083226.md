
# На Житомирщині виявили незаконний кар'єр із видобутку бурштину на сільгоспземлях

Published at: **2019-11-01T21:17:00+00:00**

Author: ****

Original: [ZIK.UA](https://zik.ua/news/2019/11/01/na_zhytomyrshchyni_vyyavyly_nezakonnyy_karier_iz_vydobutku_burshtynu_na_1681967)


        В Олевському районі Житомирської області викрито діяльність підприємства, що на майже 30 га землі сільськогосподарського призначення незаконно облаштувало кар'єр та видобувало бурштин.
      
Про це повідомляє пресслужба прокуратури Житомирської області. 
Згідно з повідомленням, товариство з обмеженою відповідальністю на землях із цільовим призначенням для ведення товарного сільськогосподарського виробництва, що поблизу села Замисловичі Олевського району, розробило кар’єр глибиною щонайменше 10 метрів, облаштувало його огорожею та здійснювало незаконне видобування бурштину.
Як зазначається, було здійснено обшуки  36 ділянок земель сільськогосподарського призначення загальною площею майже 30 га поблизу села Замисловичі.
За результатами обшуку, у місцях здійснення діяльності приватним товариством виявлено та вилучено 20 мішків незаконно видобутого бурштину-сирцю (на мішках зазначено дату видобування 30-31 жовтня 2019 р), чорнову та фінансово-господарську документацію, 5 мотопомп, 35 пожежних рукавів, шланги, 6 одиниць спецтехніки, зокрема 4 екскаватори. 
Наразі триває досудове розслідування у кримінальному провадженні за ч.2 ст.15 (замах на злочин), ч.2 ст.240 (порушення встановлених правил використання надр, що створило небезпеку довкіллю, а також незаконне видобування корисних копалин загальнодержавного значення) Кримінального кодексу.
Нагадаємо, Кабінет Міністрів України розробив декілька законопроєктів щодо урегулювання питання видобутку бурштину. Цими документами пропонується внести зміни в чинні закони та кодекси, які стосуються надання дозволу на видобуток, правила відводу земель та санкції у разі порушення встановлених правил. 
