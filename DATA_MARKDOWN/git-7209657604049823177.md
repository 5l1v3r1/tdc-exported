
# Laura Pausini, visita a sorpresa ai bimbi dell'ospedale Bellaria di Bologna / FOTO

Published at: **2019-11-05T12:11:19+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/bologna/cronaca/laura-pausini-1.4870582)

Bologna, 5 novembre 2019 - Laura Pausini in visita all’Ospedale Bellaria di Bologna (foto). 'Bimbo Tu' ha invitato la cantante romagnola, amica di lunga data dell’associazione e sostenitrice delle attività a sostegno dei piccoli pazienti dell’Area pediatrica dell'ISNB, Istituto delle Scienze Neurologiche di Bologna.
"Oggi sono stata in un posto molto speciale all'ospedale Bellaria di Bologna a trovare i bimbi e i ragazzi che sono in ospedale per ricevere le cure di grandissimi dottori e l'affetto di tanti volontari dell’associazione Bimbo Tu - dice la Pausini -. Quando si entra in un ospedale che ospita i bambini ti senti sempre nervoso e preoccupato. Vuoi solo portare un sorriso e a volte, invece, ti scendono le lacrime. Questi bambini oggi mi hanno fatta divertire accogliendomi come una vera amica e l’atmosfera che abbiamo creato con i bimbi, i ragazzi, i genitori, i dottori e volontari è stata bellissima. Un modo per stare vicini alle famiglie che vivono questi momenti complessi e difficili della loro vita".
E’ stata una visita inaspettata per i piccoli pazienti ricoverati e le loro famiglie, ma anche per i volontari di Bimbo Tu in turno in reparto e per lo staff medico e infermieristico presente. “E’ stato un momento speciale, una sorpresa e un emozione grandissima per i nostri bimbi, conoscere Laura e avere la fortuna di ricevere un suo abbraccio in un momento così difficile come quello che stanno affrontando in ospedale”, dice Alessandro Arcidiacono presidente Bimbo Tu.
Bimbo Tu porta quotidianità e allegria in ospedale ma anche momenti di grande emozione e coinvolgimento come la visita a sorpresa della grande star internazionale Laura Pausini. “Questo è l’ospedale dove ha vissuto anche la mia nipotina Francesca, alla quale ho dedicato la canzone ‘Francesca – Piccola aliena’. Aiutare Bimbo Tu è un modo vero e concreto per stare vicini alle famiglie che vivono momenti complessi e difficili insieme ai loro bambini. È una onlus molto seria, che seguo da anni e mi sento molto privilegiata a sostenere i loro progetti!”.
Iscriviti alla newsletterRimani sempre aggiornato sulle notizie nazionaliAccedi per Iscriverti
