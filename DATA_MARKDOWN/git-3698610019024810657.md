
# Фінляндія виділить 600 тисяч євро для розмінування Донбасу

Published at: **2019-11-01T01:45:00+00:00**

Author: ****

Original: [DT.ua](https://dt.ua/POLITICS/finlyandiya-vidilit-600-tisyach-yevro-dlya-rozminuvannya-donbasu-328072_.html)

Фінляндія напередодні офіційного візиту міністра закордонних справ України, який розпочався 31 жовтня, повідомила про додатковий пакет допомоги в питаннях розмінування Донбасу.
Міністр закордонних справ Фінляндії Пекка Хаавісто, окрім запланованих зустрічей у столиці, відвідає також лінію розмежування на Донбасі, повідомив МЗС Фінляндії.
Згідно з повідомленням на сайті зовнішньополітичного відомства Фінляндії у четвер, глава фінської дипломатії зустрінеться зі своїм колегою Вадимом Пристайком, експертами, котрі консультують Україну з питань реформ, а також із представниками Спеціальної моніторингової місії ОБСЄ в Україні (СММ).
Глави МЗС на зустрічі обговорять питання двосторонніх відносин, ситуацію на сході України, європейські справи та процес реформ в Україні.
"Гаавісто також відвідає лінію розмежування на сході України разом із заступником міністра закордонних справ Єгором Божком", - розповіли дипломати.
Глава МЗС Фінляндії повідомив, що Гельсінкі готують додатковий пакет допомоги в питаннях розмінування Донбасу.
"Східна Україна є однією з найбільш сильно забруднених мінами зон конфліктів у світі. Ми готуємо додатковий пакет на EUR 600 тис. для розмінування", - наведено в прес-службі слова міністра.
Раніше Україна та Фінляндія домовилися активізувати економічну співпрацю, особливо в інвестиційній сфері. Про це повідомив голова держави Володимир Зеленський на пресконференції за результатами першої особистої зустрічі із президентом Фінляндії Саулі Нііністьо, інформує пресслужба гаранта.
"З нашого боку – прозорі правила гри та захист інвесторів, з вашого, сподіваємось, – приріст інвестицій. Нам дуже цікавий досвід Фінляндії у сфері енергоефективності, поводження зі сміттям, ефективного використання та відновлення лісів, здійснення земельної реформи", – наголосив Зеленський.
Крім того, він зауважив, що надзвичайно важливим для України є розширення співпраці в енергетичній сфері.
"Привернув увагу президента Фінляндії до питання "Північного потоку – 2". Наголосив, що цей проект є загрозою для всієї Європи і його оцінка як суто комерційного може дорого коштувати нашим європейським партнерам у майбутньому", – додав глава України.
