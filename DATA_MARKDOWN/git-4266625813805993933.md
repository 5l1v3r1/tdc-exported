
# На Донеччині спіймали іноземця, який організував міжнародний канал торгівлі людьми

Published at: **2019-11-01T18:27:00+00:00**

Author: ****

Original: [ZIK.UA](https://zik.ua/news/2019/11/01/na_donechchyni_spiymaly_inozemtsya_yakyy_organizuvav_mizhnarodnyy_kanal_torgivli_1681845)


        У місті Маріуполь Донецької області правоохоронці спіймали іноземця, який вербував та відправляв жінок для сексуальної експлуатації до Швейцарії.
      
Про це повідомляє пресслужба поліції регіону.
Згідно з повідомленням, за допомогою месенджерів громадянин Туреччини вербував дівчат, обіцяючи високий заробіток – до 1000 євро на тиждень, та гідні умови проживання. 
Також за рахунок майбутньої зарплатні він оформлював їм документи для виїзду. Спільником зловмисника став мешканець Німеччини, який погодився відвести та супроводжувати маріупольчанок в якості повій до Швейцарії.
Як зазначається, відрядження жінок "на заробіток" діяло за налагодженою схемою. Умовивши одну з них  на сексуальну експлуатацію, чоловік пообіцяв їй додаткові 20% від суми з кожної дівчини, яку вона підшукає та передасть йому для вербування. Після згоди двох "працівниць" зловмисник планував вивезти їх за межі України, проте при виїзді з Маріуполя вони були затримані поліцейськими. 
Наразі громадянина Туреччини затримали, вирішується питання щодо повідомлення про підозру за ч. 2 ст. 149 (Торгівля людьми) Кримінального кодексу.
Нагадаємо, кримські поліцейські та прикордонники викрили схему вербування громадян України для переправлення мігрантів до країн ЄС. 
