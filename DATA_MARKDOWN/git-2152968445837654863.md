
# 30-години след промените: Източна Европа е притеснена за демокрацията

Published at: **2019-11-04T20:15:00+00:00**

Author: **Нели Христова**

Original: [Dnes.bg](https://www.dnes.bg/world/2019/11/04/30-godini-sled-promenite-iztochna-evropa-e-pritesnena-za-demokraciiata.428511)

30 години след падането на Берлинската стена, хората от Източна Европа се страхуват за бъдещето на демокрацията си, пишe The Guardian.
Според ново изследване те са скептични относно правителството и управляващите партии. Хората не  вярват и на медиите.
Проучването показва „алармиращи нива“ на безверие в демократичните системи, но все пак според неговите автори, много от хората все още вярват, че могат да повлияят на политиците и да подобрят обществото.Младите хора, най-вече жените, пък се занимават с повече социални дейности и са оптимистични в постигането на позитивна промяна.
В проучването на YouGov, публикувано от Open Societies Foundations, участват 12 500 души от България, Чехия, Германия, Унгария, Полша, Румъния и Словакия.
Според данните от него между 51% и 61% в шест държави, включително Германия, чувстват заплаха за демокрацията си.
Три четвърти от анкетираните в България, половината от тези, анкетирани в Унгария и Румъния, една трета от поляците и една пета от германците смятат, че изборите в държавите им нито са свободни, нито са честни. Във всички 7 държави по-малко от една четвърт от анкетираните над 40 години вярват, че светът е по-безопасен след 1979 година.
Доверието в информацията, разпространявана както от правителството, така и от мейнстрийм медиите, също е ниско.
В повечето държави хората чувстват, че свободата на словото, правото на протест и законодателството са компрометирани. Повечето от унгарците, българите, румънците, словаците и поляците вярват, че ще има последствия за тях, ако критикуват правителството си.
Малко под 60% от анкетираните във всички държави са убедени, че справедливостта е под заплаха.Според по-голямата част от анкетираните в България, Румъния, Унгария и част от анкетираните в Словакия, Полша, Германия и Чехия е трудно да живееш живота, който искаш, независимо от миналото, етническата и  сексуалната ти принадлежност.
Но въпреки негативните данни, проучването посочва, че има огромно желание у хората да се изправят срещу тези предизвикателства.
Все повече младежи между 18 и 22 години започват да се ангажират със социални дейности. Тези между 23 и 37 година са оптимистични, че могат да променят нещата към по-добро.
Във всички държави анкетираните са категорични, че искат да видят повече работа от страна на правителствата си в подкрепа на жените, младите и възрастните, хората с увреждания и тези с по-ниски доходи. 
