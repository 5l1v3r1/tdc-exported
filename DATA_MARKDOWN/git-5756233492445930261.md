
# واکنش اروپا و آمریکا به اخراج یک بازرس آژانس از ایران

Published at: **2019-11-07T16:27:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620366/%D9%88%D8%A7%DA%A9%D9%86%D8%B4-%D8%A7%D8%B1%D9%88%D9%BE%D8%A7-%D9%88-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A7%D8%AE%D8%B1%D8%A7%D8%AC-%DB%8C%DA%A9-%D8%A8%D8%A7%D8%B2%D8%B1%D8%B3-%D8%A2%DA%98%D8%A7%D9%86%D8%B3-%D8%A7%D8%B2-%D8%A7%DB%8C%D8%B1%D8%A7%D9%86)


        مقامات ارشد آمریکایی و اروپایی به لغو پذیرش یک بازرس آژانس اتمی در ایران واکنش نشان دادند.
      

        آفتاب‌‌نیوز :
      
«ماریا کوچیانچیچ» سخنگوی مسئول سیاست خارجی اتحادیه اروپا امروز (پنجشنبه) با صدور بیانیه‌ای از لغو پذیرش یک بازرس آژانس بین‌المللی انرژی اتمی در ایران ابراز نگرانی کرد.
به نوشته خبرگزاری فرانسه، در بیانیه سخنگوی مسئول سیاست خارجی اتحادیه اروپا آمده است: «اتحادیه اروپا از اتفاقاتی که حول یک بازرس آژانس اتمی در ایران رخ داده، عمیقا نگران است».
از سوی دیگر، «جکی وولکات» نماینده آمریکا در سازمان‌های بین‌المللی و آژانس اتمی، مدعی شد بازداشت موقت یک بازرس آژانس در ایران، اقدام «تحریک‌آمیز ظالمانه‌ای» است.
به نوشته خبرگزاری رویترز، وولکات با ادعای اینکه اقدام ایران علیه یک بازرس آژانس، «ارعاب بی‌دلیل» ناظران بین‌المللی بوده، گفت: «زمان آن رسیده که ایران به سوالات آژانس درباره یافت شدن بقایای اورانیوم در یک تاسیسات توضیح دهد».
وی در بیانیه‌ای که در جلسه امروز شورای حکام آژانس اتمی خواند، ادعا کرد: «تمام اعضای شورای حکام باید تصریح کنند که چنین اقداماتی کاملا غیرقابل قبول بوده، تحمل نخواهد شد و عواقبی به دنبال آن خواهد بود».
سازمان انرژی اتمی ایران روز گذشته (چهارشنبه)‌ درباره ممانعت از ورود یکی از بازرسان آژانس به نطنز در هفته گذشته توضیح داد که در بدو ورود این فرد تجهیزات کنترلی علامت هشدار را نشان داده و به همین خاطر از ورودش جلوگیری و موضوع به آژانس اطلاع داده شده است.
