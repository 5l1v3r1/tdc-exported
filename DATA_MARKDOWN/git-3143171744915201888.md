
# Dalla Chiesa “eroe del nostro tempo”. Inaugurata la mostra a Messina. FOTO

Published at: **2019-11-04T16:24:36+00:00**

Author: **Redazione**

Original: [Tempostretto](https://www.tempostretto.it/news/dalla-chiesa-eroe-del-nostro-tempo-inaugurata-la-mostra-a-messina-foto.html)


        E' ospitata al Comando interregionale Culqualber
      
Il comandante interregionale dei carabinieri “Culqualber”, Luigi Robusto, ha inaugurato, la mostra dedicata al generale Carlo Alberto Dalla Chiesa.

        Madrina dell’evento, alla caserma Bonsignore, la prefetta di Messina, Maria Carmela Librizzi, mentre era presente anche il sottosegretario all’economia, Alessio Villarosa.
      
Il generale Robusto, al suo primo incarico, a 25 anni, era stato alle dipendenze di Dalla Chiesa “emblema del messaggio di coraggio e verità che egli ha saputo tramandare a tutte le generazioni di carabinieri”.
All’evento erano presenti giovani e studenti, in particolare quelli dell’Istituto Antonello di Messina, che hanno donato un quadro con un grafico dei loro studi su Dalla Chiesa.
La mostra inaugurata quest’oggi, attraverso un percorso espositivo con pannelli illustrativi ricchi di fotografie ed immagini dell’epoca, ripercorre i momenti salienti della sua vita professionale vissuti durante la lunga milizia nei carabinieri ma anche nel breve periodo in cui è stato prefetto di Palermo e tratteggia anche momenti di vita privata ed in particolare di vita familiare che risaltano i grandi principi morali del generale Dalla Chiesa.
La mostra, inoltre, è arricchita anche da una suggestiva esposizione di uniformi, cimeli e documenti dell’epoca. E’ esposta una riproduzione dell’uniforme indossata da Dalla Chiesa, durante il periodo in cui ha ricoperto l’incarico di vice comandante generale dei carabinieri (10.12.1981 – 05.05.1982) ma anche documenti originali a sua firma che richiamano gli interventi di etica morale e professionale durante i periodi di comando nell’Arma dei Carabinieri, nonché atti di Polizia Giudiziaria relativi alle indagini sull’agguato che portò al suo assassinio ed a quello della propria consorte il 3 settembre 1982 in via Isidoro Carini a Palermo.
La mostra sarà aperta al pubblico dal 4 al 22 novembre presso i saloni di rappresentanza del Comando Interregionale Carabinieri Culqualber – dal lunedì al venerdì dalle 9 alle 13 e dalle 15 alle 17.30 mentre il sabato dalle 9 alle 12.
