
# V atómovom bunkri objavili milión kanibalistických mravcov. Ich trápenie ukončili vedci

Published at: **2019-11-06T10:28:00+00:00**

Author: **TEMPLEWO/kc**

Original: [tvnoviny.sk](https://www.tvnoviny.sk/zaujimavosti/1981525_v-atomovom-bunkri-objavili-milion-kanibalistickych-mravcov-ich-trapenie-ukoncili-vedci)

Aj keď sa ocitli na nehostinnom mieste, našli spôsob ako prežiť. Mravce v bývalej raketovej základni v Poľsku vedcov prekvapili svojou prispôsobivosťou.
Betónový kolos, ktorý postavil Sovietsky zväz v lesoch pri dedine Templewo, dlhé roky chátral. Zvedavci ho začali navštevovať od roku 2010. Išlo najmä o prírodovedcov, ktorí sledovali miestnu kolóniu netopierov.
Popritom si však všimli niečo oveľa zaujímavejšie - kolóniu mravcov s veľmi atypickým správaním.
Mravce lesné (formica polyctena) sa v chladom hrdzavom bunkri bez svetla a potravy ocitli nešťastnou náhodou. Mravenisko si totiž postavili hneď vedľa vetracej šachty, do ktorej postupne popadali pri hľadaní potravy. Píše sa v štúdii.
Keď v roku 2013 nezvyčajnú kolóniu objavili, odhadli počet mravcov na milión jedincov. Mravce sa z bunkra nevedeli dostať na povrch, zostali tam uväznené bez kráľovnej a jediným zdrojom potravy boli mŕtve netopiere alebo myši.
Nedostatok jedla a neschopnosť sa rozmnožovať, však rast kolónie nezastavil, mravce sa totiž uchýlili ku kanibalizmu. Biológovia v okolí mraveniska našli pozostatky až troch miliónov mravcov. Drvivá väčšina z nich mala na telách stopy po mravčích hryzadlách.
Prírodovedci sa rozhodli mravcom pomôcť a v bunkri nainštalovali drevenú tyč, po ktorej sa mohli vyštverať na povrch. Po pár mesiacoch izolovaná kolónia zmizla - všetky mravce sa vrátili do lesa.
