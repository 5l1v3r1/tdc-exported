
# Odoardo Dall’Aglio morto, addio all'attore di Novecento

Published at: **2019-11-03T19:47:14+00:00**

Author: **ANTONIO LECCI**

Original: [il Resto del Carlino](https://www.ilrestodelcarlino.it/reggio-emilia/cronaca/odoardo-dall-aglio-morto-1.4868147)

Bagnolo (Reggio Emilia), 4 novembre 2019 - Nella metà degli anni Settanta aveva partecipato come comparsa al film «Novecento», recitando un piccolo, ma importante ruolo accanto a Stefania Sandrelli e Gerard Depardieu. In quella pellicola girata anche nel Reggiano e diventata celebre a livello internazionale, Odoardo Dall’Aglio aveva impersonato il ruolo di Oreste, il mezzadro che si ribellava al potere dei signori dell’epoca per tutelare i diritti dei contadini e dei lavoratori della terra.
Odoardo Dall’Aglio è deceduto l’altra sera nella sua abitazione di Pieve Rossa di Bagnolo, stroncato da un improvviso malore, probabilmente una crisi cardiaca. Aveva 90 anni. E’ stata la badante Zoia, che era in casa con lui, ad accorgersi dell’emergenza, dando l’allarme al 118. Ma l’intervento del personale di ambulanza e automedica è stato inutile. I funerali sono fissati per oggi pomeriggio alle 16, dalla camera mortuaria del Cimitero nuovo di Coviolo per la chiesa dello stesso cimitero, proseguendo per il vicino centro di cremazione. Le ceneri saranno poi tumulate nel cimitero di Mancasale, accanto alle tombe in cui riposano le spoglie dei genitori. Lascia le figlie Ambra e Maura, i generi, le nipoti Federica e Lara, i fratelli e altri parenti.
Odoardo Dall’Aglio aveva lavorato a lungo come agricoltore: prima a San Prospero Strinati, a Reggio, poi a Pieve Rossa, dove si era trasferito. Ricordava spesso la sua esperienza come comparsa nel celebre film di Bernardo Bertolucci, accanto ad attori che sarebbero diventati delle star internazionali, come Gerard Depardieu, Robert De Niro, Donald Sutherland… Odoardo era orgoglioso di aver impersonato il ruolo di Oreste, personaggio semplice, un agricoltore che sentiva molto vicino al suo mondo reale, che era quello della vita di campagna. Era inoltre appassionato di ballo liscio: in giro per l’Emilia, in coppia con la moglie Vanda Galimberti (deceduta quattro anni fa), aveva anche vinto diverse gare di ballo, portandosi a casa coppe e trofei. Era un personaggio dal carattere solare, estroverso, capace di farsi voler bene per il suo modo allegro di rapportarsi con gli altri, sempre con il sorriso e con grande rispetto.
Iscriviti alla newsletterRimani sempre aggiornato sulle notizie nazionaliAccedi per Iscriverti
