
# صادرات برق به عراق افزایش می‌یابد

Published at: **2019-11-03T11:21:00+00:00**

Author: ****

Original: [جامعه خبری تحلیلی الف](https://www.alef.ir/news/3980812080.html)

مدیرعامل شرکت برق منطقه‌ای خوزستان گفت: شبکه برق ایران و عراق از طریق شبکه برق خوزستان با موفقیت سنکرون و شبکه برق دو کشور همسان‌سازی شد.
به گزارش ایسنا، محمود دشت‌بزرگ اظهار کرد: سنکرون سازی به معنی وصل کردن دو شبکه کاملاً مجزا به هم است، به طریقی که هیچ نوع شدت جریان ضربه‌ای قابل ملاحظه‌ای ایجاد نکند و به نوعی همسان سازی و رویت پذیری در بین شبکه برق دو کشور رخ داده است.
وی افزود: روز ۱۰ آبان ماه با حضور استاندار خوزستان در دیسپاچینگ جنوب، وزیر نیرو و معاون وزیر انرژی عراق در تهران، این سنکرون سازی انجام و شبکه برق دو کشور به هم وصل شد.
مدیرعامل شرکت برق منطقه‌ای خوزستان تصریح کرد: این همسان و هم فازسازی کمک می‌کند تا تبادل برق به راحتی انجام و حجم انتقال برق افزایش پیدا کند و حتی در صورت نیاز از شبکه عراق، برق دریافت کنیم.
دشت‌بزرگ، سنکرون سازی شبکه برق ایران و عراق از طریق شبکه برق خوزستان را نشانی از قابلیت و ظرفیت منصوبه برق در خوزستان اعلام کرد.
وی تاکید کرد: سنکرون سازی به ما این فرصت را می‌دهد تا از طریق شبکه برق عراق به کشورهای همسایه آن نیز وصل شده و به قدرت‌های انرژی در منطقه تبدیل شویم.
دشت‌بزرگ تاکید کرد: در حال حاضر میزان صادرات برق ایران به کشور عراق در بالاترین میزان خود است و طبق برنامه‌ریزی‌هایی که انجام شده بنا است حجم صادرات و تبادل انرژی بین دو کشور افزایش یابد.
