
# מקדונלד'ס מציגה: לפטר בגדול

Published at: **2019-11-06T00:00:00+00:00**

Author: **עדי ברק**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773204,00.html)

מנכ"ל מקדונלד'ס העולמי סטיב איסטרבוק לא הטריד מינית אף אחד מעובדי החברה, רק ניהל מערכת יחסים בהסכמה. ובכל זאת דירקטוריון התאגיד הראה לו את הדרך החוצה, בטענה שקוד ההעסקה אוסר זאת. במבט ראשון ניתן לחשוב שמקדונלד'ס הציבו בכך רף גבוה במיוחד בכל הנוגע לשמירה על העובדים.
במבט שני, וכשנזכרים באלפי הפעמים שבהן החברה התעלמה מהפרה בוטה בהרבה של הנהלים, מבינים שמדובר בהדחת ראווה. עובדי ועובדות שכר המינימום ברשת המזון המהיר טוענים חדשות לבקרים כי ההטרדות המיניות חוגגות בסניפים, הרבה מהם פחדו להתלונן ואלה שעשו זאת שילמו את המחיר בפיטורים או התעמרות. במקרים רבים החברה אף התנערה מאחריות, בטענה שהמתלוננים עובדים בסניפי זכיינות, שמהווים 93% מסניפי התאגיד.
קברניטי מקדונלד'ס אולי קיבלו החלטה נבונה כשפיטרו את איסטרבוק, אך הם יצטרכו לעשות יותר כדי להוכיח לעובדים שלהם שהאחריות לשלומם אכן בראש מעייניהם.
