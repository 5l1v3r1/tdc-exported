
# Come attivare l'anno gratuito di Apple TV+ tramite iPhone, iPad o sito Apple

Published at: **2019-11-01T14:02:00+00:00**

Author: **Franco Aquini**

Original: [DDay.it](https://www.dday.it/redazione/32926/come-attivare-lanno-gratuito-di-apple-tv-tramite-iphone-ipad-o-sito-apple)

Apple TV+, il servizio di streaming antagonista di Netflix e Amazon Prima Video, apre ufficialmente i battenti oggi 1 Novembre. Uno dei valori aggiunti per gli utenti di dispositivi Apple è il fatto che, a patto di aver acquistato un dispositivo come iPhone, iPad, iPod touch o AppleTV a partire dal 10 Settembre, si potrà usufruire di un anno di abbonamento totalmente gratuito, anziché dover sborsare i 4,99 euro al mese richiesti per l'abbonamento al servizio.
Molti utenti di iPhone 11, tuttavia, stanno lamentando il fatto che non si riesca a trovare l'opzione per riscattare l'anno e in effetti abbiamo potuto testare in prima persona che spesso l'offerta non compare, pur utilizzando un dispositivo che risponde ai requisiti (in questo caso iPhone 11 acquistato a inizio Ottobre). Ecco quindi come trovare il tasto per riscattare l'anno gratuito.
Aprendo l'app per iPhone, apparentemente non c'è traccia del tasto dedicato alla promozione, nemmeno cliccando sull'icona che porta alla pagina dell'account, dove sono riassunti tutti gli abbonamenti attivi. 
Per trovare il tasto "Ottieni un anno gratis", bisogna invece cliccare sul tasto dedicato a TV+, che si trova scorrendo di poco la pagina verso il basso, appena sotto il titolo "Scopri di più sull'app Apple TV". 
Per tutti gli altri, si può riscattare l'anno gratuito anche dal sito ufficiale. Basterà andare su https://tv.apple.com/it e fare il login (col proprio account iCloud, o meglio quello associato al nuovo dispositivo acquistato) tramite il tasto in alto a destra. 
Una volta effettuato il login, verrà proposta l'attivazione dell'anno gratuito, al termine del quale scatterà l'abbonamento da 4,99 euro al mese. 
