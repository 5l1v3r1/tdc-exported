
# Ρώμη: Στους δρόμους οι αγρότες κατά... αγριογούρουνων με τη στήριξη Σαλβίνι

Published at: ****

Author: ****

Original: [CNN.gr](https://www.cnn.gr/news/kosmos/story/196628/romi-stoys-dromoys-oi-agrotes-kata-agriogoyroynon-me-ti-stirixi-salvini)

Newsroom, CNN Greece 21:18 , 07 November 2019 - 21:19
«Καλό αγριογούρουνο είναι αυτό που τρώγεται με πολέντα», «Αν αγαπάς τα αγριογούρουνα, να τα πάρεις στο σπίτι σου», έγραφαν τα πλακάτ που κρατούσαν οι συγκεντρωμένοι, οι οποίοι ανταποκρίθηκαν στο κάλεσμα της ένωσης αγροτών Coldiretti.
Η Coldiretti, είναι η μεγαλύτερη ομάδα αγροτικών συμφερόντων και λόμπι της Ιταλίας.
Άλλοι κρατούσαν φωτογραφίες που έδειχναν τα χωράφια τους γεμάτα με τρύπες ή αυτοκίνητα, κατεστραμμένα μετά από σύγκρουση με κάποιο ζώο.
Οι διαδηλωτές υποστηρίζουν ότι ο πληθυσμός των αγριογούρουνων δεν ελέγχεται επαρκώς και θα πρέπει να τροποποιηθεί η νομοθεσία σε ό,τι αφορά το κυνήγι τους.
Η Coldiretti εκτιμά ότι ο πληθυσμός των αγριογούρουνων ανέρχεται στα 2 εκατομμύρια στην Ιταλία. Μαζί με άλλα άγρια ζώα, όπως τα ελάφια, έχουν προκαλέσει τον θάνατο 13 ανθρώπων κατά τους πρώτους εννέα μήνες του έτους.
Τον Ιανουάριο, ένας άνθρωποις σκοτώθηκε και άλλοι δέκα τραυματίστηκαν κοντά στο Λόντι, στη βόρεια Ιταλία, σε καραμπόλα που προκλήθηκε όταν αγριογούρουνα βγήκαν στον κεντρικό οδικό άξονα βορρά-νότου.
Οικογένειες αγριογούρουνων θεάθησαν το καλοκαίρι στα βόρεια προάστια της Ρώμης, όπου τα προσελκύουν τα σκουπίδια.
Κατά τη διάρκεια της διαδήλωσης, οι συμμετέχοντες και οι περαστικοί είχαν τη δυνατότητα να δοκιμάσουν δωρεάν ραγού και λουκάνικα αγριογούρουνου.
Πολλοί πολιτικοί εξέφρασαν την υποστήριξή τους στους αγρότες, όπως η υπουργός και πρώην αγρεργάτρια Τερέζα Μπελανόβα και ο ηγέτης της ακροδεξιάς αντιπολίτευσης Ματέο Σαλβίνι.
Ένας από τους διαδηλωτές, ο Γκαετάνο Φραϊόλι, είπε ότι η κυβέρνηση δεν κάνει τίποτα για να ελέγξει τον πληθυσμό των αγριογούρουνων. Είπε ότι η κόρη του συγκρούστηκε με το αυτοκίνητό της με ένα από αυτά τα ζώα και ο ίδιος αναγκάστηκε να περιφράξει με ηλεκτροφόρα σύρματα τα χωράφια του επειδή «κατέστρεφαν τα πάντα στο πέρασμά τους».

        Διαβάστε επίσης
      
