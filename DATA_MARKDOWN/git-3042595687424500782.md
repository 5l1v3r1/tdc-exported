
# Over 40 migranter funnet i frysebil

Published at: **2019-11-04T13:03:05+00:00**

Author: **Jesper Nordahl Finsveen**

Original: [Dagbladet.no](https://www.dagbladet.no/nyheter/over-40-migranter-funnet-i-frysebil/71781381)

Over 40 migranter ble mandag funnet i en frysebil i Hellas. Migrantene var i live.
Det bekrefter gresk politi, ifølge nyhetsbyrået AFP.
Den aktuelle frysebilen ble stoppet i en politikontroll mellom Xanthi og Komotini øst i Hellas, og var på vei til Thessaloniki, ifølge den greske avisa Kathimerini.
Avisa skriver videre at det skal ha vært 41 migranter inne i lastebilen, og at de kan være fra Afghanistan.
Gresk politi har foreløpig ikke identifisert noen av migrantene.
En georgisk sjåfør er pågrepet og siktet for menneskehandel, skriver Kathimerini.
Hvor frysebilen kom fra, er ennå ukjent.
For to uker siden gjorde britisk politi et lignende funn i Essex. Da ble 39 migranter funnet døde om bord i en tilsvarende lastebil.
Det utløste den største drapsetterforskningen britisk politi har stått overfor på et tiår, og skapte voldsomme overskrifter verden rundt.
I etterforskningens innledning gikk britisk politi ut og sa at de avdøde trolig var fra Kina.
Etter hvert som tiden gikk kom det imidlertid mer og mer informasjon som tydet på at migrantene kan være fra Vietnam.
Fredag i forrige uke gikk politiet på nytt ut og sa at de tror alle de 39 omkomne var vietnamesere.
- Vi er for tiden i direkte kontakt med en rekke familier i Vietnam og i Storbritannia, og vi tror at vi har identifisert familiene til noen av ofrene hvis reise endte tragisk på vår kyst, heter det i en pressemelding fra politiet i Essex fredag kveld.
Vietnamesisk politi har pågrepet åtte personer i forbindelse med funnet av 39 døde mennesker i en lastebil nær London i slutten av oktober, melder Reuters.
- Basert på det vi har fått vite fra de mistenkte, iverksetter vi aktiv etterforskning for å bekjempe og utrydde disse menneskesmuglingsringene som frakter folk ulovlig til Storbritannia, sier Nghe An-provinsens politisjef Nguyen Huu Cau, ifølge det statlige vietnamesiske nyhetsbyrået VNA.
Det er uklart når de åtte ble pågrepet. Fredag opplyste politiet i Vietnam at to personer var pågrepet og flere andre kalt inn til avhør i forbindelse med lastebiltragedien.
Flere personer er pågrepet også i Storbritannia og Irland.

        Dagbladet oppdaterer saken.
      
