
# जापान में लॉन्च हुई टोयोटा राइज एसयूवी, इन कारों को दे सकती है टक्कर

Published at: **2019-11-06T14:09:56+00:00**

Author: **नई दिल्ली | लाइव हिन्दुस्तान टीम**

Original: [https://www.livehindustan.com](https://www.livehindustan.com/auto/story-toyota-raize-launch-in-japan-know-its-features-2835295.html)

टोयोटा ने जापान में चल रहे टोक्यो मोटर शो में अपनी ''राइज'' (Toyota Raize) नामक सब-कॉम्पैक्ट एसयूवी को पेश कर दिया है। यह टोयोटा की सहायक कंपनी 'दाइहात्सु' की 'रॉकी' एसयूवी पर बेस्ड है। इसे डीएनजीए प्लेटफार्म पर तैयार किया गया है।
cardekho.com के मुताबिक, साइज के मामले में टोयोटा राइज की लम्बाई विटारा ब्रेज़ा और वेन्यू के बराबर है। वहीं, बूटस्पेस और व्हीलबेस के मामले में राइज दोनों एसयूवी से आगे है। हालांकि, इसकी चौड़ाई और ऊंचाई ब्रेज़ा से क्रमशः 105 मिलीमीटर और 20 मिलीमीटर कम है।

        
          6 लाख रुपये तक सस्ती हुईं ऑडी की ये कारें, जानें इनकी सही कीमत
        
      
टोयोटा और सुजुकी ने अपनी साझेदारी के तहत बलेनो और कोरोला अल्टिस के अलावा विटारा ब्रेज़ा को भी एक-दूसरे के साथ साझा करने की बात कही थी। ऐसे में उम्मीद है कि टोयोटा, ब्रेज़ा के समान लम्बाई वाली इस एसयूवी को भारत में उतार सकती है। संभावना यह भी है कि राइज की जगह कंपनी विटारा ब्रेज़ा के समान डायमेंशन वाली कोई और एसयूवी या इसका क्रॉस-बैज वर्ज़न भारत में पेश कर सकती है। लेकिन ये जरूर तय है कि टोयोटा द्वारा लॉन्च की जाने वाली अपकमिंग सब-कॉम्पैक्ट एसयूवी को बेंगलुरु प्लांट में तैयार किया जाएगा।
जापान में, टोयोटा राइज को 1.0-लीटर टर्बोचार्ज्ड पेट्रोल इंजन के साथ पेश किया गया है, जिसे पावर ट्रांसमिशन के लिए सीवीटी ऑटोमैटिक गियरबॉक्स से जोड़ा गया है। यह इंजन 98पीएस की पावर और 140एनएम का टॉर्क जनरेट करता है। हालांकि, टोयोटा और मारुति सुजुकी द्वारा साझा की जाने वाली सब-4 मीटर एसयूवी में मारुति का पेट्रोल इंजन मैनुअल और ऑटोमैटिक ट्रांसमिशन के साथ दिया जाएगा। जापान में प्रदर्शित राइज में 4-व्हील ड्राइव (4डब्ल्यूडी) का ऑप्शन भी दिया गया है, जो भारत में लॉन्च होने वाली टोयोटा एसयूवी में शायद ही मिलेगा।
टोयोटा द्वारा भारत में लॉन्च की जाने वाली सब-4 मीटर एसयूवी का मुक़ाबला हुंडई वेन्यू, टाटा नेक्सन, महिंद्रा एक्सयूवी300 और किया मोटर्स की अपकमिंग क्यूएक्सआई (कोडनेम) से होगा। इसे 7 से 11 लाख रुपये की प्राइस रेंज में उतारा जा सकता है। 
