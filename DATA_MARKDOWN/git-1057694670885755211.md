
# Έφυγε από τη ζωή ο απόγονος πέμπτης γενιάς της οικογένειας Vuitton

Published at: **2019-11-07T22:05:53+00:00**

Author: ****

Original: [News.gr](https://www.news.gr/kosmos/article/2025686/efige-apo-ti-zoi-o-apogonos-pemptis-genias-tis-ikogenias-vuitton.html)

Ο Patrick-Louis Vuitton, επικεφαλής του τμήματος ειδικών παραγγελιών του γαλλικού οίκου πολυτελών ειδών Louis Vuitton και απόγονος πέμπτης γενιάς της οικογένειας Vuitton πέθανε στο Παρίσι σε ηλικία 68 ετών.
Η είδηση του θανάτου ανακοινώθηκε χθες στην ιστοσελίδα του οίκου, σύμφωνα με το Αθηναϊκό Πρακτορείο Ειδήσεων.
Ο Patrick-Louis Vuitton ακολούθησε την οικογενειακή παράδοση, προσχωρώντας στην επιχείρηση το 1973 ως τεχνίτης ξυλουργός.
Ήταν μία διστακτική είσοδος στην οικογενειακή επιχείρηση όπως είχε δηλώσει στο Vogue Arabia αποκαλύπτοντας ότι αρχικά ήθελε να γίνει κτηνίατρος. "Οι παππούδες μου επέμεναν να συνεχίσω στην οικογενειακή επιχείρηση. Πάντα έλεγα στον παππού μου: "Όχι" ανέφερε στην ίδια συνέντευξη.
Τελικά ενέδωσε μετά τον θάνατό του παππού του Gaston-Louis Vuitton το 1970 όταν του ζητήθηκε από τη σύζυγο του Gaston-Louis να βοηθήσει. Ξεκίνησε ως τεχνίτης αλλά σύντομα επέβλεπε περίπου 300 ειδικές παραγγελίες που λάμβανε κάθε χρόνο ο οίκος Louis Vuitton.
«Με την προσήλωσή του σε όλη του τη ζωή στην αριστεία και τη δημιουργικότητα, απέκτησε την τέλεια τεχνογνωσία του savoir-faire μας, εφηύρε και παρήγε εκατοντάδες μπαούλα που φέρουν την κληρονομιά μας στην τέχνη του ταξιδιού. Ήταν ένα πρωτοποριακό και σύγχρονο πνεύμα μαζί "με μία οξύθυμη προσωπικότητα από την Jura" μία αναφορά απολάμβανε να χρησιμοποιεί για να περιγράψει τον εαυτό του. Πάντα ήξερε πώς να φροντίσει την κληρονομιά του οίκου και να δώσει όραμα για το μέλλον. Το «Savoir-faire μπορεί να υπάρξει μόνο αν μεταδοθεί ...» ήταν μία από τις αγαπημένες του εκφράσεις. Ο Patrick-Louis θα μας λείψει πολύ, ειδικά στην Asni, στο ατελιέ των ειδικών παραγγελιών, όπου τα συναισθήματα των ομάδων με τις οποίες δούλευε είναι βαθιά αισθητά» αναφέρεται στην ανακοίνωση του οίκου.
Σε μήνυμά του ο διευθύνων σύμβουλος του οίκου, Michael Burke τονίζει ότι «ο Patrick-Louis ήταν μια εμβληματική φιγούρα της οικογένειας Vuitton και του οίκου μας. Οι σκέψεις μου είναι με τους φίλους και την οικογένειά του, ιδιαίτερα τους γιους του, Pierre-Louis και Beno-Louis, που εργάζονται δίπλα μας, καθώς και τα εγγόνια του. Εκ μέρους όλων των ομάδων, τους στέλνουμε τη συμπαράστασή μας».
