
# İngiltere asgari ücrete yüzde 28 zam yapacak, AB'de ücretler ne kadar?

Published at: **2019-11-04T12:46:36+00:00**

Author: **Euronews **

Original: [euronews](https://tr.euronews.com/2019/11/04/ingiltere-asgari-ucrete-yuzde-28-zam-yapacak-diger-ulkelerde-asgari-ucret-ne-kadar)

İngiliz hükümeti asgari ücreti yükseltmeyi planlıyor. Hükümetin planı 2024’e kadar asgari ücretin saatini 10,5 sterlin yapmak. 25 yaşından büyükler için asgari ücretin saati şu an 8,21 sterlin. Bu da önümüzdeki 5 yıl içinde asgari ücretin yüzde 28 artacağı anlamına geliyor.
Massachusetts Amherst Üniversitesi’nden ekonomi profesörü Arindrajit Dube’nin başkanlık ettiği bağımsız inceleme komitesi asgari ücretin 2024 yılı sonuna kadar 10,5 sterline yükseltilmesine destek verdi. İktidardaki Muhafazakar Partili Maliye Bakanı Sajid Javid eylül ayında yaptığı açıklamada 2024 yılı sonuna kadar Ulusal Yaşam Ücreti'nin (NLW) arttıma vaadinde bulunmuştu.
Muhalefetteki İşçi Partisi ise bu plana öfkeli. İşçi Partisi asgari ücretin saatinin 16 yaşından büyük herkes için 10 sterlin olmasını ve bunun hemen uygulamaya geçmesini talep ediyor. İşçi Partisi iktidara gelmesi halinde bunu hemen hayata geçireceği sözünü veriyor.
Asgari ücret ülkede son yıllarda kademeli olarak artıyor. 21 yaş üstü için asgari ücret 2012 yılında saatlik 6,19 sterlin idi.
İngiltere, Brexit’in üçüncü kez ertelenmesinin ardından 12 Aralık’ta seçime gidiyor.
Avrupa’da aylık asgari ücretin en yüksek olduğu ülke Lüksemburg. Bu ülkede brüt asgari ücret 2 bin 71 Euro. İkinci sırada bin 656 Euro ile İrlanda var. Bu ülkeleri Hollanda (1636), Belçika (1594), Almanya (1557), İngiltere (1525) ve Fransa (1521) takip ediyor.
En düşük asgari ücret ise 211 Euro ile Arnavutluk’ta. Bu ülkeyi, Bulgaristan (286), Sırbistan (308), ve Karadağ (331) izliyor. Türkiye bu ülkelerden sonra aylık 422 Euro ile sondan 5. sırada yer alıyor.
Danimarka, İtalya, Kıbrıs, Avusturya, Finlandiya ve İsveç'te asgari ücret bulunmuyor.
