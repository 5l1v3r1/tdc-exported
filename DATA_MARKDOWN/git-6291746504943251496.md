
# La Cina e gli Stati Uniti cancelleranno progressivamente i dazi commerciali che si erano imposti a vicenda

Published at: **2019-11-07T10:43:10+00:00**

Author: ****

Original: [Il Post](https://www.ilpost.it/2019/11/07/cina-stati-uniti-accordo-dazi/)

Il ministero del Commercio cinese ha detto che nelle ultime due settimane la Cina e gli Stati Uniti si sono messi d’accordo per cancellare i dazi che si erano imposti a vicenda durante la cosiddetta guerra commerciale degli ultimi anni. I dazi saranno rimossi progressivamente: il portavoce del ministero del Commercio cinese Gao Feng ha detto che nella fase iniziale i due paesi dovranno cancellarne una parte contemporaneamente. Quello sarà il punto di partenza per raggiungere un vero e proprio accordo sulla questione. Gao ha spiegato che i primi dazi a essere cancellati dovranno essere gli stessi, proporzionalmente, da entrambe le parti, ma non ha dato informazioni sulle tempistiche in cui avverrà il processo.
Secondo una fonte di Reuters, i negoziatori cinesi avrebbero chiesto agli Stati Uniti di eliminare i dazi del 15 per cento entrati in vigore il primo settembre e che vorrebbero la cancellazione anche di precedenti dazi del 25 per cento su molti prodotti, dai macchinari agli oggetti di arredamento.
