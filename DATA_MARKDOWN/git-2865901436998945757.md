
# Barsa i Kai Haverc - šta su pokazale dve godine kontinuiranog skautiranja?

Published at: **2019-11-07T00:00:00+00:00**

Author: ****

Original: [MozzartSport](https://mozzartsport.com/fudbal/vesti/barsa-i-kai-haverc-sta-su-pokazale-dve-godine-kontinuiranog-skautiranja/341860)

Barselonina rezultatska kriza uzela je maha, a posle “teških“ 0:0 protiv Slavije iz Praga pritisak koji na svojim leđima nose igrači i pogotovo Ernesto Valverde veći je nego ikada ranije.
Drastičnom padu kvaliteta doprinelo je više faktora. Ako je u srži problema činjenica da se ekipa previše oslanja na Lionela Mesija koji jednostavno ne uspeva da izvuče Barselonu iz svake situacije, onda je rame uz rame loš plan rada na transfer pijaci i nedostatak prave ideje kako što bezboljnije izvršiti smenu generacija. Barselona se poslednjih godina nekoliko puta strašno opekla posle astronomskih kupovina koje su se pokazale kao nedovoljno dobro. Filipe Kutinjo je samo jedan primer, Usman Dembele i dalje hoda na ivici provalije, a za njih dvojicu Barselona je platila preko 300.000.000 evra od momenta kada je Nejmar prešao u PSŽ za rekordnih 222.000.000 evra. Problemi sa odbranom, a pogotovo sa trošenjem previše novca za štopere od kojih se još traži kvalitet da naslede Đerara Pikea i Karlesa Pujola su priča za sebe. 
Suštinski, Barselona je povukla suviše pogrešnih poteza poslednjih godina i sada se oslikavaju rezultati takvog poslovanja. Zbog toga se u Barseloni intenzivno radi na tome da se višegodišnji kiksevi obrišu i naprave pametni potezi u kontinuitetu... U potrazi za adekvatnim kreativcima Barselonini skauti često su se zaustavljali kod imena Kaija Haverca. 
Nemački reprezentativac dugo je u Barsinom skauting sistemu, ali dosad su se uvek pronalazili razlozi zašto bi se njegovo ime izbegavalo kada dođe vreme kupovine u letnjem ili zimskom prelaznom roku.
Barselonini emisari, otkrivaju to katalonski mediji, Haverca prate na svakoj utakmici u poslednje dve godine! Toliko ozbiljno se pristupilo analizi igrača koji bi mogao da bude novi veliki zalog na fudbalskom tržištu. Sve je počelo još u decembru 2017. godine, kada je prepoznat njegov talenat, a pre svega osećaj za golove, dribling i asistenciju što je potvrdilo njegovu dobru viziju igre. Teoretski, Haverc je igrač koji bi se savršeno uklopio u Barselonin sistem, jer nesebičan fudbaler sposoban da izdrži veliki pritisak rivala i otvori igru u tranziciji.
Naravno, skauti su bili prisutni i na stadionu Bajera gde je Leverkuzen razbio madridski Atletiko s 2:1, a Kai Haverc imao je jednu od vodećih uloga. Ugledajući se na primer Frenkija de Jonga, Barselonina transfer politika mogla bi da doživi veliki zaokret i konačno ponovo bude u rangu klupskog renomea. Da povrati izgubljeni identitet pametne kupovine i dovođenja igrača koji zaista mogu da naprave razliku. To je, uostalom, ono što Barseloni sada nedostaje.
Prema informacijama iz Katalonije, Haverc je ostvario drastičan napredak u igri u odnosu na pre dve godine. Osim čistih tehničkih kvaliteta, Haverc je dosta poradio na tome da podjednako dobro pokrije levi i desni bok veznog reda. Uz izražene napadačke kvalitete sada više pažnje posvećuje odbrani i vršenju pritiska na protivničke veziste kako bi usporio razvoj akcija. To se u Kataoniji ozbiljno ceni.
Navodno, deo klupske uprave veruje da je naredno leto pravo vreme da se krene u potpunu ofanzivu na Haverca, a čak postoje i priče da je s njim uspostavljen neformalni kontakt i da mu je u lice saopšteno da ga žele na stadionu Kamp Nou sledećeg leta.
Ostaje samo da se razjasni pitanje njegove cene. U Bajeru su svesni da na Havercove igre motre ljudi iz Bajerna, Liverpula i Mančester junajteda, pa samim tim vrednost njihovog bisera raste. Trenutno je cena postavljena na 100.000.000 evra, ali niko ne može da garantuje da se to neće promeniti uskoro.
Ako Haverc bude nastavio da podiže ritam i gradi igre na temelju prošle sezone, Barseona neće imati drugi izbor nego da opet probije barijeru i upiše još jedan transfer s devet cifara...
Foto: Shutterstock
 
