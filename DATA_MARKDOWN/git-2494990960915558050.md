
# Fiorello fenomeno anche in pillole. Viva RaiPlay continua a volare

Published at: **2019-11-06T09:55:00+00:00**

Author: **Giada Oricchio**

Original: [Il Tempo](https://www.iltempo.it/cultura-spettacoli/2019/11/06/news/fenomeno-fiorello-viva-raiplay-boom-ascolti-tv-auditel-il-collegio-le-iene-mediaset-1235871/)

Non è un fuoco di paglia, Fiorello. La seconda delle cinque pillole di “Viva RaiPlay”, su RaiUno, ottiene ancora 6.310.000 telespettatori pari al 23.76%. Il mix di varietà e politica intriga il pubblico, a conferma che la tv generalista muore solo se fatta male.
In prima serata nuovo record per il docu-reality “Il Collegio” (iconico, divertente e sociologicamente interessante) che conquista 2.486.000 telespettatori per il 10,6% di share, meglio de “Le Iene” su Italia 1 seguite da 1.808.000 spettatori per l’11.2% di share. Su Rai1 il film “La Nostra Terra” è stato seguito  da 2.810.000 spettatori pari al 12.2% di share, mentre l’incredibile partita di Champions League Borussia Dortmund-Inter su Canale 5 ha raccolto 4.404.000 spettatori pari al 16,7% di share. Su Rai3 “Cartabianca” ha interessato  1.019.000 spettatori pari ad uno share del 4,6% e il competitor politico “DiMartedì” su La7 ha registrato 1.218.000 spettatori e uno share del 5,5%.
