
# Stebuklinga „Žalgirio“ minutė: pavyzdinis lyderis ir neapdainuotas herojus

Published at: **2019-11-02T08:44:00+00:00**

Author: **https://www.facebook.com/jmiklovas**

Original: [basketnews.lt](https://www.basketnews.lt/news-134232-stebuklinga-zalgirio-minute-pavyzdinis-lyderis-ir-neapdainuotas-herojus.html)

Nuotr.: Basketnews.lt/D.Lukšta Nuotr.: D.Lukšta Nuotr.: BasketNews.lt/D.Lukšta Nuotr.: D.Lukšta Nuotr.: D.Lukšta
Derrickas Williamsas su fejerverkais įkrovė į krepšį ir atrodė, kad viskas baigta. Pernelyg daug kartų šiose rungtynėse Stambulo „Fenerbahče“ pabėgdavo po sėkmingų Kauno „Žalgirio“ atkarpų ir šis dėjimas, atrodė, vainikavo ne tik dar vieną spurtą, bet ir visas rungtynes.
Iki ketvirtojo kėlinio sirenos buvo likę 106 sekundės ir „Fenerbahče“ pirmavo 76:69. Po to, kai kitoje atakoje Zachas LeDay sužingsniavo, į protokolą įrašydamas 19-ąją „Žalgirio“ klaidą tą vakarą, galimybės laimėti sumenko iki absoliutaus minimumo.
Buvo likusios 88 sekundės, švieslentė rodė minus 7 ir dar kamuolys priklausė „Fenerbahče“.
Po mačo net treneris Šarūnas Jasikevičius pripažino, kad tuomet nebetikėjo savo komandos šansais smogti.
Galbūt per anksti tuo patikėjo ir „Fenerbahče“, bet likusios 88 sekundės buvo įspūdingiausios „Žalgiriui“ šį sezoną.
Iš pradžių Stambulo klubo ataka baigėsi kvailiausiu įmanomu metimu – Jano Vesely tritaškiu, kai šis po susikeitimo liko prieš Thomasą Walkupą. Kiek tai kvaila? Šeštą sezoną „Fenerbahče“ komandoje žaidžiantis Vesely per šį laiką Eurolygoje yra metęs 14 tritaškių ir pataikęs 3. Žiemą Stambule dažniau pasninga nei Vesely pataiko iš toli.
Kai „Žalgiris“ pradėjo savo ataką, rungtynių laikmatis persisuko į paskutinę minutę. Vis dar minus septyni, o laiko jau – mažiau nei 60 sekundžių.
Zachas LeDay tuomet sužaidė handoffą ties tritaškio linija su Mariumi Grigoniu, Vesely suteikė lietuviui laisvės, ir „Žalgirio“ snaiperis smeigė tritaškį – 72:76, likus žaisti 50,9 sek.
Po minutės pertraukėlės Nando De Colo išsimetinėjo kamuolį iš už galinės linijos ir pagailėjo perdavimo Kostui Sloukui, kurį dengė Edgaras Ulanovas, ir vietoj to numetė jį kur kas blogesnėje padėtyje – aikštės kampe – buvusiam Luigi Datome. Italą užspaudė Grigonis ir Nigelas Hayesas, netrukus pribėgo dar ir Ulanovas, kuris pamušė kamuolį, kai Datome jį atleido pernelyg toli, Hayesas jį sugriebė ir pelnė du taškus su De Colo pražanga. Ši buvo tokia šiurkšti, kad visi „Žalgirio“ krepšininkai iš karto ėmė reikalauti nesportinės.
„Nežinau, kas įkišo ranką, Ule ar Marius, aš pagavau kamuolį ir pelniau taškus, – pasakojo Hayesas. – Manome, kad ten turėjo būti nesportinė pražanga ir turėjome išlaikyti kamuolį. Bet vis tiek laimėjome.“
