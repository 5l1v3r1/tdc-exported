
# 
        ترافیک سنگین در محورهای اصلی خراسان رضوی
      

Published at: **2019-11-06T15:49:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638478/%D8%AA%D8%B1%D8%A7%D9%81%DB%8C%DA%A9-%D8%B3%D9%86%DA%AF%DB%8C%D9%86-%D8%AF%D8%B1-%D9%85%D8%AD%D9%88%D8%B1%D9%87%D8%A7%DB%8C-%D8%A7%D8%B5%D9%84%DB%8C-%D8%AE%D8%B1%D8%A7%D8%B3%D8%A7%D9%86-%D8%B1%D8%B6%D9%88%DB%8C)

به گزارش بولتن نیوز، هادی امیدوار از حجم بالای بار ترافیکی در مسیرهای اصلی خراسان رضوی، به ویژه در ورودی و خروجی‌های شهر مشهد خبر داد و گفت: از صبح امروز شاهد ۶ فقره تصادف جرحی بودیم که خوشبختانه این تصادفات تلفات جانی در بر نداشت.
فرمانده پلیس راه خراسان رضوی ادامه داد: متاسفانه در یک مورد از این سوانح به علت واژگونی مینی‌بوس حامل کارگران کشاورزی در مسیر فرعی سرولایت به نیشابور ۱۰ نفر از سرنشینان آن مجروح و روانه مراکز درمانی شدند.
وی با بیان اینکه فعلا شرایط جوی در تمامی محورهای خراسان رضوی مساعد است و بارندگی و مه‌گرفتگی در هیچ‌کدام از این محورها گزارش نشده، اظهار کرد: ممکن است با توجه به پیش بینی سازمان هواشناسی طی ساعات پایانی روز، در محورهای کوهستانی پدیده مه گرفتگی وجود داشته باشد، بنابراین رانندگان نکات ایمنی را رعایت کنند.
