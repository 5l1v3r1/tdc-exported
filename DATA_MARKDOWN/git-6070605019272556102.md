
# L'1-O i l'atemptat del 17-A són el context de la novel·la 'El crit', de Blanca Busquets

Published at: **2019-11-07T16:36:15+00:00**

Author: ****

Original: [Ara.cat](https://www.ara.cat/cultura/Blanca-Busquets-llibre-Crit-atemptat-17-A-1-O_0_2339766199.html)

La nova novel·la de Blanca Busquets, El crit, és una història sobre relacions humanes dins el convuls context de finals del 2017. Se centra en l'atemptat del 17 d'agost a Barcelona, la celebració del referèndum de l'1 d'octubre i l'empresonament dels líders independentistes. "Els personatges estan marcats pels esdeveniments", diu l'escriptora i periodista, que explica com la tardor del 2017 va afectar molt a tothom. 
El crit és una història que gira al voltant de sis personatges: tres homes i tres dones, on cadascú "té la seva manera de ser i fer i de deixar-se impactar pel que passa al seu entorn i contribuir-hi". Les seves històries es van entrellaçant al llarg de la novel·la, per això Busquets declara que és una història "de relacions humanes i sentimentals", perquè es relacionen i, en aquest cas, afegeix, a través del llit. "Amb amor o sense, hi ha llit pel mig", declara. Admet que no li interessava escriure una novel·la eròtica ni té la intenció de derivar-se cap a aquest camí, però reconeix que a El crit hi ha més sexe perquè hi ha el llit.
L'autora ha explicat que tenia la intenció d'escriure una novel·la centrada en què passa quan hi ha un fort incident i a una persona se li trenca la vida i poc després es van produir els atemptats del 17 d'agost. Va decidir tirar endavant la idea amb els atemptats com a fons i de la mateixa manera va decidir incloure també els incidents de l'1 d'Octubre.
Busquets ha volgut deixar ben clar que El crit "no és un llibre polític" ni tampoc un assaig. "Els esdeveniments marquen els personatges i hi ha moltes persones que s'hi veuen implicades. No es pot passar per l'1 d'Octubre sense veure-s'hi implicats d'una manera o d'una altra", ha indicat.
