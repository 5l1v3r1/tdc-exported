
# Закон про статус Донбасу почнуть розробляти тільки після нормандської зустрічі – Арахамія

Published at: **2019-11-01T02:29:00+00:00**

Author: ****

Original: [DT.ua](https://dt.ua/POLITICS/zakon-pro-status-donbasu-pochnut-rozroblyati-tilki-pislya-normandskoyi-zustrichi-arahamiya-328076_.html)

Розробка давно анонсованого законопроекту "Про особливий статус Донбасу" розпочнеться у Верховній Раді України лише після того, як відбудеться зустріч у "нормандському форматі", заявив глава парламентської фракції політичної партії "Слуга народу" Давид Арахамія після закриття засідання Ради, передає "РБК-Україна".
Арахамія запевнив, що закон про статус Донбасу поки що не існує навіть у вигляді проекту.
"Немає жодного законопроекту. Немає і проекту законопроекту. Я думаю, що жодного законопроекту не буде до того, як безпосередня зустріч у нормандському форматі відбудеться. Якщо там будуть якісь домовленості укладені, після того, ми будемо при цьому говорити про розробку якого-небудь законопроекту", – заявив він.
1 жовтня президент Володимир Зеленський повідомив, що Тристороння контактна група погодила "формулу Штайнмаєра" і розведення сил та засобів в районі Петрівського і Золотого. Мешканцям "сірої зони" Зеленський особисто гарантував безпеку. Він також анонсував розробку нового законопроєкту про "особливий статус" Донбасу з урахуванням "формули Штайнмаєра". 
Після чого спікер Верховної Ради Дмитро Разумков запевнив, що при підготовці нового законопроєкту про "особливий статус" ОРДЛО не буде перейдено "червоні лінії". До них спікер відніс вибори у відповідності із українським законодавством, забезпечення їх безпеки, а також відновлення контролю над державним кордоном.
Зі свого боку Зеленський зізнався, що поки не знає, яким буде новий закон "Про особливий статус Донбасу" – однак його обговорять як у "нормандському форматі", так і з українським суспільством.
Детальніше про "формулу Штайнмаєра" і наслідки її можливої реалізації читайте у статтях Тетяни Силіної "Формула вибору"  і Костянтина Єлісєєва "Диявол – у формулі" в тижневику "Дзеркало тижня. Україна".
