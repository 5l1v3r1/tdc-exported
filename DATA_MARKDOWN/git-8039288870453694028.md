
# Test Honda CR-V Hybrid: avantajele sistemului hibrid Honda

Published at: **2019-11-07T16:35:20+00:00**

Author: **Razvan Magureanu**

Original: [AutoExpert](https://www.autoexpert.ro/test-honda-cr-v-hybrid-avantajele-sistemului-hibrid-honda/)


        Prima versiune hibridă a bestseller-ului Honda CR-V impresionează prin eficiența sa remarcându-se printr-un consum de excepție mai ales în oraș. Prezentăm succint cum funcționează sistemul hibrid i-MMD (Intelligent Multi-Mode Drive) de la Honda CR-V și valorile reale de consum măsurate. 
      
Sub caroseria versiunii testate de noi lucrează un sistem de propulsie hibrid ”în paralel”, rafinat și economic. Acesta este format dintr-un motor pe benzină aspirat i-VTEC de 2.0 litri, care funcționează în ciclu Atkinson și dezvoltă 145 CP/6.200 rpm, cuplat la un motor electric care produce 184 CP și 315 Nm. Împreună, ansamblul dezvoltă o putere maximă de 184 CP, suficientă pentru a imprima SUV-ului o viteză de 180 km/h și o accelerație 0-100 km/h în 9,2 s pentru versiunea 4WD (8,8 s pentru versiunea cu tracțiune față).
Sistemul 4×4 este clasic adică există o legătură mecanică între punți, iar motorul termic și cel electric antrenează împreună puntea față, cea spate fiind cuplată automat funcție de condițiile de aderență și de condus.
Sub podeaua portbagajului se află bateria Li-ion (Honda spune că are ”aproximativ 1 kWh”), care ocupă un volum util de 64 litri și poate înmagazina suficient curent pentru o autonomie pur electrică de 2 km. Bateria se încarcă de către motorul electric de tracțiune dar și cu energia recuperată la frânare.
Nivelul de recuperare a energiei poate fi selectat de șofer în patru trepte folosind cele două padele din spatele volanului: cea din stânga crește nivelul decelerării și, implicit, pe cel al energiei recuperate. Padelele pot fi utilizate doar în modul Engine.
Sistemul hibrid i-MMD este suficient de puternic încât să funcționeze full-electric în peste 50% din timp la viteza de 60 km/h, sau într-o treime din timp la 100 km/h.
Pe consola centrală șoferul poate alege trei moduri de rulare: EV (mașina merge în mod electric atât timp cât bateria este încărcată), Sport și Econ.

        Sistemul hibrid i-MMD are trei moduri de funcționare: EV, Hybrid și Engine. 
      
În modul EV, mașina rulează pur electric folosind curentul din baterie și motorul electric de propulsie.
În modul Hybrid, mașina rulează folosind motorul electric de propulsie în timp ce motorul termic angrenează motorul electric generator pentru a produce curent. Practic, nici în acest mod motorul termic nu angrenează roțile fiind utilizat exclusiv pentru antrenarea motorului electric și funcționând practic ca un model electric cu range extender. Acest lucru conduce la un consum real în oraș extrem de redus, de numai 5,2 l/100 km, ceea ce reprezintă o economie uriașă față de orice SUV de același gabarit echipat cu motor diesel.
În modul Engine mașina rulează folosind motorul termic legat direct la roți printr-un angrenaj planetar cu o singură treaptă de viteză. Acesta este folosit în general la viteze de peste 80 km/h atunci când se menține constantă viteza de deplasare. Orice impuls mai agresiv în accelerație va trece automat sistemul în modul Hybrid.
Indiferent de modurile alese, există și posibilitatea selecției butoanelor Econ și Sport, primul concentrându-se pe economie, iar al doilea pe un răspuns mai prompt al accelerației.
Iată și valorile reale de consum:Consum în oraș 5,2 l/100 kmConsum pe drum național 6,4 l/100 kmConsum pe autostradă 8,2 l/100 km

        Consum mediu în test 6,57 l/100 km
      
Honda CR-V Hybrid se dovedește extrem de eficient atât în oraș, cu un consum real de 5,2 l/100 km cât și în ceea ce privește consumul mixt, de 6,57 l/100 km. În special în oraș, CR-V Hybrid este net mai economic decât orice diesel de putere echivalentă. Și trebuie să luăm în calcul că vorbim de un SUV spațios situat la limita superioară a clasei compacte care dispune și de tracțiune integrală și cutie automată.
