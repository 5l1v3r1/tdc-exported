
# U Svitav někdo odstavil návěs plný cigaret

Published at: **2019-11-07T10:53:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/u-svitav-nekdo-odstavil-naves-plny-cigaret/1818261?utm_source=rss&utm_medium=feed)

Svitavy - Nedaleko Svitav objevili krajští celníci před několika dny odstavený návěs a v něm přibližně sedm milionů kusů cigaret. Neměly platnou tabákovou nálepku. Jejich prodejem by vznikl únik na spotřební dani 18,5 milionu korun, uvedl Celní úřad pro Pardubický kraj v tiskové zprávě.
"V Pardubickém kraji strážci zákona hodnotí tento případ jako neobvyklý a také rekordní co do množství zajištěných cigaret a výše úniku na spotřební dani. Dosud se jim podařilo odhalit převoz nebo držení maximálně několika desítek tisíc kusů cigaret bez platných tabákových nálepek," uvedl mluvčí Václav Kánský.
Hlídka si všimla před několika dny návěsu na odlehlém místě u Svitav. Pomohl jim služební pes cvičený na vyhledávání tabáku. Nakonec se skutečně ukázalo, že návěs byl plný cigaret různých značek.
Celníci několik dní k návěsu jezdili a hlídali, zda jej někdo vyzvedne. "Proč zůstal volně stojící návěs s takovým množstvím cigaret stát opuštěný na odlehlém místě, je i nadále předmětem šetření celníků," uvedl Kánský.
