
# Шофьорът, помлял хората на спирка във Варна, не бил пиян

Published at: **2019-11-04T16:08:00+00:00**

Author: **Камелия Цветанова**

Original: [Dnes.bg](https://www.dnes.bg/notifikacii/2019/11/04/shofioryt-pomlial-horata-na-spirka-vyv-varna-ne-bil-piian.428533)

Изследванията на 21-годишния шофьор, който тази сутрин блъсна четирима души на автобусна спирка в центъра на Варна, показват, че той не е бил под въздействието на алкохол или дрога, съобщи началникът на сектор "Пътна полиция" в крайморския град главен инспектор Петко Камбуров, цитиран от БТА.
Инцидентът стана тази сутрин в 7.40 часа.
Сред пострадалите са две 14-годишни момичета. За живота на едното от децата има опасност.
В реанимация е настанен и 28-годишен мъж.
Четвъртата пострадала е на 51 години. Тя е с най-леки травми.
Няма данни шофьорът да е карал с превишена скорост, допълни Камбуров.
По думите му полицията работи по няколко версии за случилото се.
Самият шофьор е казал пред разследващите, че е заспал на волана. Назначени са и експертизи, които трябва да установят дали колата не е имала технически проблеми.
Шофьорът, причинил произшествието, е задържан за 24 часа. Работата по случая продължава.
