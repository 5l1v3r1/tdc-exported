
# ΚΙΝΑΛ κατά Χρυσοχοΐδη για το προσφυγικό: Επιλέγει να “σηκώσει τα χέρια ψηλά”

Published at: **2019-11-07T01:20:00+00:00**

Author: ****

Original: [enikos.gr](http://www.enikos.gr/politics/682749/kinal-kata-chrysochodi-gia-to-prosfygiko-epilegei-na-sikosei-ta-c)

“Σηκώνουν τα χέρια ψηλά. Δεν απαιτούν από την Ευρώπη να αναλάβει τις ευθύνες της”, σχολιάζει το Κίνημα Αλλαγής, σχετικά με τις δηλώσεις στις οποίες προέβη ο υπουργός Προστασίας του Πολίτη, Μιχάλης Χρυσοχοΐδης για το προσφυγικό.
Το ΚΙΝΑΛ σημειώνει πως “την ώρα που τα νησιά μας και όλη η Ελληνική κοινωνία εκπέμπουν SOS, ο αρμόδιος υπουργός της Ελλάδας επιλέγει να ‘σηκώσει τα χέρια ψηλά’. Ενώ ομολογεί ενώπιον του Ευρωκοινοβουλίου ότι ‘η κατάσταση στα νησιά δεν είναι διαχειρίσιμη’, επιμένει στην ίδια αδιέξοδη πολιτική, στην εφαρμογή της Κοινής δήλωσης «Ε.Ε. – Τουρκίας» ως είναι, επιμένει να μην δίνει ευρωπαϊκή διάσταση στο θέμα”.
Καταλογίζει, επίσης, στον κ. Χρυσοχοΐδη ότι “δεν ζητά νέο πρόγραμμα μετεγκατάστασης, και περιορίζεται σε δήθεν «μέτρα» που δεν λύνουν το πρόβλημα”.
“Ο αρμόδιος υπουργός δεν ομολόγησε μόνο την ανικανότητα και ανεπάρκεια της Κυβέρνησης, αλλά το χειρότερο παραδέχτηκε την αδυναμία της να ορθώσει ανάστημα, να διεκδικήσει από την Ευρώπη να αναλάβει τις ευθύνες της”, σχολιάζει το ΚΙΝΑΛ, καταλήγοντας: “Συνεχίζουν αμετανόητοι την πολιτική που καταδικάζει την Ελλάδα”.
