
# Критично остава състоянието на момичето, блъснато на спирка във Варна

Published at: **2019-11-05T12:22:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/kritichno-ostava-sastojanieto-na-momicheto-blasnato-na-spirka-vav-varna.html)

Критично остава състоянието на 14-годишното момиче, което беше пометено от автомобил на спирка във Варна. Момичето се намира във варненската болница „Св. Анна”, в кома е и е на апаратно дишане.
В реанимацията се намира и 27-годишен мъж, който обаче е в съзнание и е контактен. Няма опасност за живота и на третия пострадал – отново момиче на 14 години.
21-годишният шофьор на автомобила е задържан за 24 часа. Засега не се предвижда удължаване на ареста му. Основната версия, по която работи полицията е, че водачът е заспал зад волана.
Връщал се от нощна смяна и карал с 47 км/ч. Точната скорост се знае, тъй като автомобилът е служебен и е бил оборудван с джипиес и видеорегистратор.
Водачът има книжка от три години и единствено провинение за невключени фарове.
Джипиесът е показал, че той се е движел по права линия, когато изведнъж започва плавно да се отклонява.
В кръвта му не е установено наличие на алкохол или наркотици.
По случая се води досъдебно производство.
