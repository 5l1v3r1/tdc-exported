
# 
        منع اعزام کاروان‌ها به کربلا / مردم هوشیار باشند
      

Published at: **2019-11-06T17:57:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638522/%D9%85%D9%86%D8%B9-%D8%A7%D8%B9%D8%B2%D8%A7%D9%85-%DA%A9%D8%A7%D8%B1%D9%88%D8%A7%D9%86%E2%80%8C%D9%87%D8%A7-%D8%A8%D9%87-%DA%A9%D8%B1%D8%A8%D9%84%D8%A7-%D9%85%D8%B1%D8%AF%D9%85-%D9%87%D9%88%D8%B4%DB%8C%D8%A7%D8%B1-%D8%A8%D8%A7%D8%B4%D9%86%D8%AF)

به گزارش بولتن نیوز، در پی وقوع برخی ناآرامی در کشور عراق علی رغم اینکه دستگاه‌های متولی از طرق مختلف سفر به کشور عراق را تا اطلاع ثانوی منع کرده‌اند اما متاسفانه افرادی در قالب اعزام کاروان‌های آزاد به کربلا از مردم دعوت می‌کنند و با وجود شرایط ناآرام این کشور، با قول اعزام سریع، نسبت به دریافت وجه از افراد اقدام کرده‌اند.
این در حالی‌ است که پایگاه اطلاع رسانی وزارت امور خارجه با صدور اطلاعیه‌ای از هموطنان خواست تا اطلاع ثانوی از سفر به این کشور خودداری کنند. متن پیام به شرح زیر است:
"با تسلیت ایام رحلت رسول اکرم(ص) و شهادت امام حسن مجتبی(ع) و امام رضا(ع) ضمن قدردانی مجدد از میهمان نوازی کریمانه دولت و ملت برادر عراق در ایام اربعین حسینی، با توجه به گزارش وقوع برخی نا آرامی‌ها در عراق از هموطنان عزیز و زائرین عتبات عالیات درخواست می‌شود تا اطلاع ثانوی برنامه سفر خود به عراق را به تعویق اندازند."
میرمسعود حسینیان سرکنسول ایران در کربلا در گفت‌وگویی، با اشاره به توقف اعزام کاروان‌های عتبات از سوی سازمان حج و زیارت، گفت: "سازمان حج و زیارت به عنوان متولی اعزام زائران به عتبات در این رابطه تصمیم‌گیری می‌کند، اما اکنون با توجه به مشکلات ایجاد شده، شرایط مناسبی برای حضور زائران در کربلا و نجف وجود ندارد.
سرکنسول ایران در کربلا به متقاضیان سفر به عتبات هشدار داد تا برقراری امنیت لازم سفر خود به عراق را به تأخیر بیندازند.
حسینیان افزود: به زائرانی که در عراق حضور دارند، توصیه می‌کنیم که هر چه زودتر به کشور بازگردند و افرادی هم که قصد تشرف به عتبات را دارند، سفر خود را به تعویق انداخته و تا زمان آغاز اعزام‌های سازمان حج و زیارت منتظر بمانند."
با توجه به اطلاع رسانی‌های مختلف متاسفانه کماکان در محافل مختلف همچنان کاروان‌های آزاد جهت اعزام به کربلا از مردم دعوت می‌کنند که کارگزار رسمی سازمان حج و زیارت از توقف اعزام کاروان زیارتی ایرانی به عراق تا اطلاع ثانوی خبر داد.
مصطفی قاسمی، مدیرعامل شمسا (تنها مجری سفرهای زیارتی به عتبات عالیات تحت نظارت سازمان حج و زیارت) گفت: پس از اربعین خلاء چند روزه‌ای در اعزام کاروان‌های زیارتی پیش آمد که علت آن بروزرسانی و بازیابی خدمات و تجهیزات در عراق بود. وضعیت هتل‌ها و ناوگان حمل و نقل این کشور برای پذیرش زائران ایرانی از یازدهم آبان‌ ماه آماده بود ولی چون شرایط عراق مساعد نبود و از سویی، وزارت خارجه کشورمان اطلاعیه‌ای مبنی بر به تاخیر انداختن سفر به این کشور صادر کرد، سازمان حج و زیارت نیز تصمیم گرفت اعزام کاروان‌ها را تا اطلاع ثانوی به تعویق اندازد.
قاسمی گفت: در عین حال ما برای اعزام روزانه دو هزار زائر آمادگی کامل داریم اما شرایط عراق مهیا نیست. راه‌ها در پشت مرزهای خسروی، مهران، چزابه و شلمچه مسدود شده است و زائران امکان تردد در جاده‌ها را ندارند.
وی اظهار کرد: بیشتر مسافران عراق مشمول شرط سنی هستند، برای همین باید در آرامش کامل به عراق بروند. ما اوضاع داخل عراق را همواره رصد می‌کنیم و با دوایر دولتی این کشور در ارتباط مستمر هستیم. باید مدبرانه اقدام کنیم که با چالش مواجه نشویم.
او درباره وضعیت زائرانی که پیش‌تر برای سفر عتبات عالیات عراق ثبت‌نام کرده‌اند اما به خاطر اوضاع داخلی آن کشور سفرشان به تعویق افتاده است، گفت: نوبت سفر این زائران محفوظ است. فقط با توجه به پایان اعتبار زمانی سفر بدون ویزا به عراق، باید برای زائرانی که قبلا ثبت‌نام کرده‌اند و قرار بود تا پایان ماه صفر بدون ویزا اعزام شوند اما سفرشان به تاخیر افتاد، ویزا تهیه کنیم. البته که هزینه‌ای بابت ویزا دریافت نمی‌شود و طبق توافق دو کشور ویزای عراق برای اتباع ایرانی رایگان است.
مدیرعامل شمسا درباره بازگرداندن هزینه ثبت‌نام سفر عتبات به زائرانی که از این سفر انصراف می‌دهند، توضیح داد: ما هزینه را کامل به زائران انصرافی برمی‌گردانیم و یک ریال هم نزد خود نگه نمی‌داریم. مبالغ واریز شده برای این سفر در بانک بلوکه شده است و در صورت انصراف هر زائر، هزینه کامل برگردانده می‌شود.
او اضافه کرد: هزینه ثبت‌نام سفر عتبات عالیات عراق از سوی زائران ایرانی به حسابی به نام سازمان حج و زیارت واریز می‌شود اما این سازمان از رسوب این پول‌ها در بانک بهره‌ای نمی‌برد.
قاسمی تاکید کرد: ما تلاش بسیاری کرده‌ایم که ابهام‌های ایجاد شده درباره مسائل مالی روشن شود و حتی در زمان اربعین امکانات خدمات موجود را رایگان در اختیار زائران و خادمان قرار دادیم تا شبهه‌ای ایجاد نشود.
یک مسئول عنوان کرد: متاسفانه با توجه به هشدارهای گوناگون برخی موسسات آزاد با وعده اعزام به کربلا اقدام به دریافت وجه از زائرین می‌کنند، در حالیکه با وجود اطلاعیه وزارت امور خارجه و مسدود بودن مرزها سفر به عتبات عالیات تا اطلاع ثانوی ممنوع است.
در همین راستا با (جواد.س) یکی از روسای کاروان‌های آزاد اعزام به عتبات عالیات که به زائرین عتبات عالیات برای واریز وجه تاکید و حتی اعلام کرده بود زائرین با یک دستگاه اتوبوس از یکی از شهرستان‌های گیلان روز سه شنبه، 14 آبان ماه به کربلا اعزام می‌شوند، تماس گرفتم که ابتدا با تایید اعزام کاروان، اما پس از معرفی خود تحت عنوان خبرنگار، گفت: از شامگاه گذشته به ما اعلام کرده‌اند که اعزام به کربلا را مدتی تا عادی شدن شرایط عراق به تعویق بیاندازید!
عشق و ارادت به ائمه(ع) و اولیای خدا همواره در وجود هر مسلمانی نهفته است و افراد برای حضور و پناه در مامن آنها سرشار از آرامش می‌شوند، اما این ارادت نباید فرصت سوءاستفاده را برای عده‌ای فراهم کند. از این رو از مردم بزرگوار که مهر ائمه(ع) در سلول سلول‌شان جریان دارد تقاضا می‌شود تا اطلاع ثانوی و اطلاع رسانی از سوی متولیان امر و رسانه‌های رسمی از واریز هرگونه وجه جهت اعزام به عتبات عالیات در قالب کاروان‌های آزاد خودداری کنند.  
انتهای پیام/#
