
# 
        اپلیکیشن Recorder گوگل برای گوشی های قدیمی پیکسل عرضه می شود
      

Published at: **2019-11-02T20:08:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637596/%D8%A7%D9%BE%D9%84%DB%8C%DA%A9%DB%8C%D8%B4%D9%86-recorder-%DA%AF%D9%88%DA%AF%D9%84-%D8%A8%D8%B1%D8%A7%DB%8C-%DA%AF%D9%88%D8%B4%DB%8C-%D9%87%D8%A7%DB%8C-%D9%82%D8%AF%DB%8C%D9%85%DB%8C-%D9%BE%DB%8C%DA%A9%D8%B3%D9%84-%D8%B9%D8%B1%D8%B6%D9%87-%D9%85%DB%8C-%D8%B4%D9%88%D8%AF)

گروه IT: کمپانی گوگل در رویداد ماه گذشته، از اپلیکیشن Recorder رونمایی کرد. بر خلاف سایر برنامه های ضبط صدا که تنها قادر به ضبط و ذخیره سازی صوت هستند، Recorder از هوش مصنوعی برای تبدیل گفتار به متن استفاده کرده و قادر به تشخیص موزیک و کلمات خاص در فایل صوتی است، بدون اینکه به اتصال ابری نیازی داشته باشد.   به گزارش بولتن نیوز به نقل از کلیک، اپلیکیشن Recorder شرکت گوگل در پیکسل 4 می تواند صداهای ضبط شده را به طور خودکار و البته سریع رونویسی کند. این قابلیت برای دستگاه های پیکسل قدیمی تر نیز ارائه خواهد شد. این خبر نخست به نحوی بی سروصدا در وب سایت Reddit و توسط یکی از حساب های کاربری متعلق به انجمن پیکسل گوگل منتشر شد. البته چندی بعد توسط سخنگوی شرکت گوگل مورد تایید قرار گرفت. با این حال اطلاعات بیشتری درباره تاریخ عرضه و سازگاری سایر دستگاه های پیکسل با این اپلیکیشن به دست نیامده است.  
سرویس های رونویس خودکار محبوبیت بسیاری را در بین کاربران پیدا کرده اند. با این حال مزیت اپلیکیشن Recorder نسبت به برنامه های دیگر، مجهز بودن و امکان استفاده از آن در حالت آفلاین است. البته باید اعتراف کرد که این برنامه بدون نقص نیست و در صورت وجود لهجه در گفتار یا حتی اجرای مکالمات سریع، با مشکل مواجه می شود. اما به طور کلی، این اپلیکیشن از سرعت و دقت قابل قبولی برخوردار بوده و از همه مهم تر، کاملا رایگان است!اگر تمایل دارید که از قبل از عرضه رسمی از اپلیکیشن ریکوردر استفاده کنید، باید گفت که برنامه های Recorder متعددی با پسوند APK وجود دارند که می توان آن ها را روی دستگاه های پیکسل نصب کرد. هرچند که گوگل چنین کاری را توصیه نمی کند و ریسک آن بر عهده کاربر است. بنابراین بهترین کار آن است که منتظر عرضه بروزرسانی جدید برای گوشی های خود بمانید.
