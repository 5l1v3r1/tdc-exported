
# Trumps sønn publiserte navnet på angivelig varsler

Published at: **2019-11-06T16:19:58+00:00**

Author: **(NTB) NTB-AFP**

Original: [adressa.no](https://www.adressa.no/nyheter/utenriks/2019/11/06/Trumps-s%C3%B8nn-publiserte-navnet-p%C3%A5-angivelig-varsler-20337500.ece)

Donald Trumps sønn har lagt ut navnet på en person han mener er identisk med personen som varslet om Trumps telefonsamtale med Ukrainas president.
I samtalen forsøker Trump å få Ukraina til å innlede etterforskning av demokraten Joe Biden og hans sønn Hunter.
Varslersaken har ført til at demokratene i Representantenes hus har innledet en etterforskning av Trump med sikte på å stille ham for riksrett.
Å legge ut navnet på en varsler som ønsker å være anonym, er et alvorlig brudd på normene som skal beskytte personer som gir beskjed om kritikkverdige forhold i regjeringsapparatet.
Personen som Donald Trump junior nå har navngitt, er identisk med navnet på en CIA-analytiker hvis navn har sirkulert på nettet i ukevis.
Trumps sønn lenker også til en artikkel på det høyreorienterte nettstedet Breitbart, der personen blir fremstilt som en tilhenger av Demokratene og som motstander av Trump.
President Donald Trump har flere ganger bedt om at varslerens identitet må bli kjent.
Nyhetsbyrået AFP kan ikke bekrefte at personen som er navngitt, virkelig er varsleren og vil ikke publisere navnet.
Det hvite hus har gjort en rekke forsøk på å diskreditere riksrettsetterforskningen av Trump, som presidenten selv har kalt den verste heksejakten i amerikansk historie.
– Det finnes ingen varsler. Det er noen med en agenda mot Donald Trump, skrev presidenten på Twitter mandag.
(©NTB)
