
# ההפקות שנחשפו בשירות החדש של אפל: לא טלוויזיה משובחת

Published at: **2019-11-03T00:00:00+00:00**

Author: **הגר רבט**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3772895,00.html)

שמונה ההפקות שנחשפו עד כה בשירות החדש של אפל כוללות סרט טבע תיעודי, אנימציה, סדרה לבני נוער וסדרה לילדים, מד"ב, פנטזיה ודרמה רצינית אחת, חלקן גרועות מאוד וחלקן לא, אבל אף אחת מהן היא לא טלוויזיה משובחת במיוחד. עוד עשרה ימים תשיק דיסני את שירות הסטרימינג שלה ומרפרוף על הארסנל שלו ברור מאוד מי היא דיסני ומה עולם התוכן שהיא משחקת בו, בדיוק כמו של־HBO יש זהות מובחנת כיצרנית תוכן. לאפל אין זהות כזו, וזה די מפתיע בהתחשב בכך שכיצרנית טכנולוגיה אחד המאפיינים הבולטים שלה הוא הבידול והזהות הייחודיים של מוצריה.
אלה התכנים העיקריים:
The Elephant Queen: סרט טבע על פילים, כי מי לא אוהב פילים. יש כאן אומץ, אהבה ומשפחה, "מגנוליות מפלדה" של עולם הטבע.
Snoopy in Space: סדרת אנימציה של סנופי, כי מי לא אוהב את סנופי. אין הרבה מה לפרט ברמת העלילה כי הכותרת אומרת הכל, אבל שם המשחק כאן הוא כמובן נוסטלגיה.
Dickinson: המשוררת האמריקאית המהוללת בגרסת האינסטגרם. היילי סטנפילד שוחטת את הדמות המרתקת של אחת הנשים המוכשרות בהיסטוריה, בסדרה שכל כך מתאמצת להיות מגניבה שאפשר להבחין באגלי הזיעה נוטפים מהפריים. זה כה גרוע שהדבר הכי טוב בפרק הראשון הוא הופעת האורח של הראפר וויז קאליפה כמלאך המוות.
Ghostwriter: סדרה מטופשת שנראית כמו הפקה של החינוכית משנות התשעים. העלילה כוללת רוח רפאים וחנות ספרים.
For All Mankind: מה היה קורה אם ברית המועצות היתה מנצחת במרוץ החלל ב־1969 ומנחיתה חללית ראשונה על הירח. מצד אחד זו כנראה הסדרה עם התסריט הכי מהודק מבין המתמודדות, ומצד שני היא איטית למדי וטיפה בנאלית.
See: הסדרה של ג׳ייסון מומאה ("משחקי הכס") יושבת על המשבצת הפוסט-אפוקליפטית-פנטזיה. אקוומן הוא לוחם בעולם שבו האנושות איבדה את חוש הראייה, אבל אז - הפתעה - נולדים לו תאומים שמסוגלים לראות. יש גם מלכה מרושעת ותסריט שנכתב כנראה על ידי מחולל סדרות פנטזיה שאפל המציאה לרגל המאורע.
The Morning Show: סדרת הדגל של אפל ולפי לא מעט דיווחים גם סדרת הטלוויזיה היקרה בהיסטוריה. ג׳ניפר אניסטון וריס ויתרספון מובילות צוות של שחקנים מפורסמים בתוכנית סטרימינג על העולם המרתק של תוכניות הבוקר. סדרה שמנסה להיות רלבנטית ומורכבת, אבל אין לה דבר מעניין לומר על שלל הסוגיות שהתסריט מג׳נגל באוויר.
