
# Babosék szenzációs játékkal ismét világbajnokok - videó

Published at: **2019-11-03T09:54:00+00:00**

Author: **Infostart / MTI**

Original: [infostart](https://infostart.hu/sport/2019/11/03/babosek-ismet-vilagbajnokok)

A címvédő Babos Tímea és Kristina Mladenovic nyerte meg a 14 millió dollár (4,2 milliárd forint) összdíjazású sencseni tenisz WTA-világbajnokság páros versenyét, mivel a vasárnapi fináléban 6:1, 6:3-ra legyőzte a cseh Barbora Strycovát és a tajvani Hszie Szu-vejt.
Érdekes, hogy a soproni teniszező élete első páros tornagyőzelmét éppen Hsziével aratta 2012-ben Birminghamben.
Babosék három győzelemmel, száz százalékosan jutottak túl a csoportkörön. A szombati elődöntőben szoros mérkőzésen, döntő rövidítésben győzték le a Samantha Stosur, Csang Suaj párost.
A vasárnapi csatában az ötödik vb-jén szereplő Babos társával rögtön elvette Strycova adogatását, majd remek szervákkal megszilárdította az előnyt. Hszie is elbukta az adogatását, mire az ellenfél kikérte edzője tanácsait, de ez sem segített: nemsokára 4:0, majd 5:1 állt az eredményjelzőn. Strycova - aki a négy játékos közül egyedüliként nem volt még világbajnok - tovább bizonytalankodott, így Babosék harmadszor is brékeltek, és 24 perc elteltével már szettelőnyben voltak.
