
# Εκπτώσεις : Ανοιχτά την Κυριακή τα καταστήματα

Published at: **2019-11-03T07:15:58+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/03/society/ekptoseis-anoixta-tin-kyriaki-ta-katastimata/)

Ξεκίνησαν την Παρασκευή οι φθινοπωρινές ενδιάμεσες εκπτώσεις, οι οποίες θα διαρκέσουν μέχρι και τις 15 Νοεμβρίου 2019.
Όπως έχει επισημάνει σε ανακοίνωσή του ο Εμπορικός Σύλλογος Αθηνών, υπάρχει η δυνατότητα της προαιρετικής λειτουργίας των καταστημάτων σήμερα, Κυριακή 3 Νοεμβρίου, με προτεινόμενο ωράριο λειτουργίας από τις 11:00 έως τις 18:00.

        Διαβάστε ακόμη : Διάλογος για τη Συρία μέσα από αρχιτεκτονικές μινιατούρες
      
Κατά τη διάρκεια των ενδιάμεσων εκπτώσεων εκτός από την αναγραφή της παλαιάς και της νέας μειωμένης τιμής των αγαθών και των υπηρεσιών που πωλούνται με έκπτωση, επιτρέπεται η αναγραφή και η εμπορική επικοινωνία του ποσοστού έκπτωσης.
Ο Εμπορικός Σύλλογος Αθηνών, «εκφράζοντας την πλειοψηφία των μελών του και θέτοντας ως στόχο την αποκατάσταση της εύρυθμης λειτουργίας της αγοράς, έχει καταθέσει πρόταση άμεσης κατάργησης του θεσμού των ενδιάμεσων εκπτώσεων» όπως έχει γνωστοποιήσει.
Τέλος, γνωστοποιείται ότι η προωθητική ενέργεια της «Black Friday» θα διεξαχθεί στις 29 Νοεμβρίου ενώ η «Cyber Monday» στις 2 Δεκεμβρίου.
Σύμφωνα με τον Εμπορικό Σύλλογο Αθηνών οι εμπορικές επιχειρήσεις θα πρέπει να δείξουν ιδιαίτερη προσοχή στα εξής:
– Η αναγραφή διπλής τιμής, δηλαδή της παλαιάς (διαγεγραμμένης) και της νέας τιμής όλων των ειδών που πωλούνται με έκπτωση είναι υποχρεωτική.
– Επιτρέπεται και η αναγραφή και η εμπορική επικοινωνία ποσοστού έκπτωσης.
– Στην περίπτωση που υπάρχουν διαφορετικά ποσοστά έκπτωσης ανά κατηγορίες προϊόντων, θα πρέπει να αναγράφεται το εύρος του παρεχόμενου ποσοστού («από …. % έως …. %»). Σε κάθε άλλη περίπτωση θα αναγράφεται ότι οι εκπτώσεις αφορούν επιλεγμένα είδη με αναφορά στο αντίστοιχο ποσοστό.
– Οι καταστηματάρχες θα πρέπει, σε περίπτωση ελέγχου, να είναι σε θέση να αποδείξουν ότι η παλαιά τιμή πώλησης, που αναγράφεται στην πινακίδα, ανταποκρίνεται στην πραγματικότητα.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
