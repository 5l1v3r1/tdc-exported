
# Používate populárne Google Mapy? Aktivovaním nového módu sa stane mobil bezpečnejší

Published at: **2019-11-05T10:45:00+00:00**

Author: **TVnoviny.sk**

Original: [markíza](https://dajto.markiza.sk/aktualne/1981407_pouzivate-popularne-google-mapy-aktivovanim-noveho-modu-sa-stane-mobil-bezpecnejsi)

Google sa opäť snaží zvýšiť súkromie užívateľov. Na populárnej mapovej aplikácii Google Maps, ktorá je v každom zariadení s operačným systémom Android, zavádza takzvaný inkognito mód.
Pokiaľ si ho aktivujete, Google Maps by vás malo prestať špehovať. Nebude sa totiž ukladať história vyhľadávania alebo nedôjde k sledovaniu polohy zariadenia.
Podľa portálu techviral.net ide o postupný krok, ktorý si zatiaľ nemôžu nastaviť všetci užívatelia. V priebehu najbližších dní by sa to však malo zmeniť.
V prípade, že chcete inkognito mód využívať, musíte si ho zapnúť ručne. Po spustení Google Maps kliknete v pravom hornom rohu na svoj profilový obrázok.
Následne sa vám zobrazí možnosť aktivovať súkromné nastavenie hneď pod správou Google účtu. Ak ste tak učinili, váš inkognito mód by už mal fungovať.
