
# Adobe dice basta alla chirurgia estetica digitale. Uno strumento riconosce se una foto è ritoccata

Published at: **2019-11-07T11:20:00+00:00**

Author: **Pasquale Agizza**

Original: [DDay.it](https://www.dday.it/redazione/32991/photoshop-riconoscimento-ritocchi)

Salvi una foto, la apri con Photoshop e il programma ti dice automaticamente se i volti dei soggetti inquadrati sono stati ritoccati o meno. È questo il funzionamento del nuovo strumento che potrebbe trovar posto all’interno del famoso programma per l’elaborazione di immagini digitali.
Lo strumento, chiamato “About Face”, nasce nell’ambito delle sperimentazioni che gli ingegneri Adobe mettono in atto durante il tempo libero. Molte di queste sperimentazioni, in passato, sono state poi raffinate fino a diventare parte integrante della famosa suite della casa californiana.
Dal punto di vista tecnico, About Face analizza l’immagine caricata pixel per pixel. Evidenzia quelle che, secondo lui, sono le parti del viso manipolate e fornisce una stima, espressa in percentuale, sulla probabilità che la foto sia ritoccata.
Oltre a essere particolarmente bravo nel riconoscere le modifiche frutto dell’utilizzo dello strumento Fluidifica, il tool è capace addirittura di riportare la foto allo stato originario. I risultati di questa funzione Undo, mostrati alla stampa sul palco dell’ultima conferenza Adobe, sono stati eccezionali.
Per il momento, About Face è solo una delle tante sperimentazioni nate dal genio e dal tempo libero degli ingegneri Adobe. Non è ancora prevista l’integrazione nella prossima versione di Photoshop, ma Adobe sembra credere molto nelle potenzialità della nuova funzione.
