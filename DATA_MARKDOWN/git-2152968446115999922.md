
# Испания ще помогне на Грета Тунберг да пристигне в Мадрид

Published at: **2019-11-02T14:00:00+00:00**

Author: **Нели Христова**

Original: [Dnes.bg](https://www.dnes.bg/mish-mash/2019/11/02/ispaniia-shte-pomogne-na-greta-tunberg-da-pristigne-v-madrid.428304)

Испанските власти предложиха на 16-годишната шведска екоактивистка Грета Тунберг да се придвижи от САЩ до Мадрид, където на 2 декември започва 25-ата международна конференция за климата - COP25, предаде ТАСС.Агенцията се позовава на покана, отправена към Грета в Туитър от испанската министърка на екологичния преход Тереса Рибера Родригес.
"Скъпа Грета, би било чудесно, ако пристигнеш в Мадрид. Ти измина дълъг път и помогна на всички ни да станем по-загрижени, да отворим съзнанието си и да пристъпим към действия. Ще се радваме да ти помогнем да прекосиш Атлантика. Бихме искали да се свържем с теб, за да направим това възможно", написа Родригес.
В сряда чилийският президент Себастиян Пинера обяви, че Чили се отказва от домакинството на климатичната конференция на ООН поради масовите протести в страната. Ден по-късно Испания предложи да организира форума, а след това ООН потвърди, че конференцията ще се състои от 2 до 13 декември в испанската столица. Тогава Тунберг, която по екологични причини не иска да лети със самолет, помоли свои привърженици да й помогнат да прекоси Атлантика от САЩ до Мадрид.
Вчера Леонардо Ди Каприо публикува в Инстаграм снимки от среща с Грета, която американският актьор определя като "Водач на нашето време". На срещата двамата обсъдили ангажиментите си в борбата с климатичните промени.
