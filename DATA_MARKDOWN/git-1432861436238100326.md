
# Де Лихт изкупи всичките си греховe с победен гол в дербито на Торино

Published at: **2019-11-02T23:41:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/italy/de-liht-izkupi-vsichkite-si-grehove-s-pobeden-gol-v-derbito-na-torino-1391180.html)

Кариерата на Матайс де Лихт в Ювентус определено не заопчна по най-добрия начин след грешките, които младият холандец допусна в защита, но всички те ще му бъдат опростени от феновете на "старата госпожа". Причината е, че бившият капитан на Аякс се превърна в герой в градското дерби срещу Торино и беше автор на единствения гол в срещата, давайки победата на фаворита за титлата. 
Двата отбора имаха ранни претенции за дузпа за игра с ръка на защитници в наказателното поле, но след това Ювентус установи натиск и едва не отбеляза гол. Роналдо на два пъти беше близо до попадение след центрирания, а в 32' вратарят на домакините направи страхотно спасяване срещу Дибала, който направи защитата на Торино за смях. В края на първото полувреме при центриране от корнер Де Лихт можеше да се разпише, но беше неточен. 
Салваторе Сиригу се превърна в герой за своите през второто полувреме, след като отрази 100%-ови положения, открили се пред Роналдо и Гонсало Игуаин. В 70' обаче и той капитулира. Дибала прати топката на далечната греда, където Игуаин я върна към малкото наказателно поле, а там Де Лихт от воле засече и донесе победата на своите - дебютен гол за холандеца и 0:1 за "бианконерите". 
До края на срещата Кристиан Ансалди имаше шанс да изравни, но Счесни отрази удара му, а в 94' изравнителен гол беше отменен правилно заради засада - край на мача и победа за "старата госпожа". 
Това беше 5-а поредна победа на Ювентус като гост на градския опонент, както и 3-а поредна с 0:1. Важно е да се отбележи, че през настоящия век "биковете" нямат победа над големия си враг у дома. Победата в същото време означава, че разликата от 1 точка спрямо Интер на върха в класирането остава непроменена - 29 за шампионите и 28 за "нерадзурите". 
