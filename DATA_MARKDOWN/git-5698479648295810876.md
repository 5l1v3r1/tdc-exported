
# ایران: بازرس اخراجی آژانس «مواد منفجره» به همراه داشت

Published at: **2019-11-07T17:08:16+00:00**

Author: **یورونیوز فارسی **

Original: [euronews](https://farsi.euronews.com/2019/11/07/iran-alleges-un-inspector-tested-positive-for-explosives)

کاظم غریب‌آبادی، سفیر و نماینده دائم ایران در آژانس بین‌المللی انرژی اتمی، روز پنجشنبه ۱۶ آبان در جریان نشست اضطراری شورای حکام گفت دلیل ممانعت از ورود بازرس این نهاد به سایت هسته‌ای نطنز در هفته گذشته مثبت بودن وجود آثار «نیترات منفجره» بوده است.
پیشتر خبرگزاری رویترز روز چهارشنبه ۱۵ آبان به نقل از چند دیپلمات نزدیک به آژانس انرژی اتمی سازمان ملل گزارش داده بود که یک بازرس زن این نهاد هفته گذشته در سایت هسته‌ای نطنز برای مدت کوتاهی بازداشت شده و مدارک مسافرتی او نیز «توقیف» شده است.
نماینده ایران در آژانس با بیان اینکه ورودی‌های تاسیسات هسته‌ای نطنز مجهز به تجهیزات تشخیص بقایای نیترات است، گفت: «دستگاه‌های هشداردهنده یک فرد خاص را آلوده تشخیص دادند. این رویه بارها و بارها تکرار شد و متاسفانه نتایج یکسان بود و همه به یک بازرس خاص اشاره داشت.»
آقای غریب‌آبادی اضافه کرد پس از به صدا درآمدن دستگاه‌های هشداردهنده در تاسیسات و شناسایی فرد مظنون، این زن به دستشویی رفته و زمانی که برگشته است تست دیگر مثبت نبوده است. نماینده ایران در آژانس گفت ماموران از دستشویی نمونه‌برداری کرده‌اند و همینطور کیف دستی وی را نیز ضبط کرده‌اند.
