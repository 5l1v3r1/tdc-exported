
# خجسته مطرح کرد: تغییر نام املاک و فروش دارایی‌های برخی مسئولان پیش از اعلام به قوه قضائیه

Published at: **2019-11-02T08:11:00+00:00**

Author: ****

Original: [جامعه خبری تحلیلی الف](https://www.alef.ir/news/3980811008.html)

نایب‌رئیس کمیسیون اصل ۹۰ مجلس گفت: اطلاعاتی درباره تغییر نام املاک و فروش دارایی‌های برخی مسئولان برای این کمیسیون فرستاده شده که پس از راستی‌آزمایی برای قوه قضائیه ارسال خواهد شد.
امیر خجسته نایب‌رئیس کمیسیون اصل 90 مجلس شورای اسلامی در گفت‌وگو با فارس گفت: اطلاعاتی در خصوص تغییر نام املاک و فروش دارایی‌ها برخی افراد برای این کمیسیون ارسال شده که پس از راستی‌آزمایی برای قوه قضائیه ارسال خواهد شد. 
وی افزود: از نهادهای امنیتی و قوه قضائیه می‌خواهم تمامی نقل و انتقالات یک سال اخیر افراد مشمولی که باید اموال و دارایی‌شان را در سامانه قوه قضائیه ثبت کنند را مورد بررسی همه جانبه قرار دهد تا شفافیت به معنا واقعی در نتایج این آمارها نشان داده شود. 
نایب رئیس کمیسیون اصل 90 مجلس با اشاره به اینکه کلیه اموال غیرمنقول، حقوق دارای ارزش مالی، مطالبات و دیون، سرمایه‌گذاری‌ها، اوراق بهادار، موجودی حساب‌های مختلف در بانک‌ها و هرگونه منبع درآمدی مستمر، باید از سوی مسئولان در سامانه ثبت اموال و دارایی اعلام شود تصریح کرد: در این قانون دیده شده که اگر مسئولی به هر عنوان دارای دیون، اوراق بهادار و حتی پول نقدی می باشد باید آن را اعلام نماید. 
خجسته اظهار داشت: اگر در آینده به هر صورت این پول به صورت دارایی‌های منقول در آمده و یا در جایی توسط وی و وابستگان خود سرمایه گذاری شود توسط قوه قضائیه بازخواست شده تا بگوید از کجا آورده و اگر داشته است چرا و به چه دلیلی آن را اعلام نکرده‌اند. 
