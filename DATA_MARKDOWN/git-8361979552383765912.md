
# Мінус Краків и Бангкок. МАУ продовжує скорочувати рейси і напрямки

Published at: **2019-11-07T15:51:00+00:00**

Author: ****

Original: [НВ](https://nv.ua/ukr/biz/markets/mau-skorochuye-reysi-yaki-same-bude-skasovano-nayblizhchim-chasom-novini-ukrajini-50052234.html)

МАУ припинить виконувати рейси до Кракова та знизить частотність польотів до Бангкоку, повідомили в авіакомпанії.
Так, регулярні рейси між Києвом і Краковом будуть припинені з 14 січня 2020 року.
Частотність рейсів Київ-Бангкок з 16 листопада буде знижено до 3 на тиждень. Починаючи з 29 березня і на весь період літньої навігації 2020 року рейси до Бангкоку будуть призупинені.
У МАУ заявили, що дані кроки здійснюються з метою оптимізації маршрутної мережі в східному і західному напрямках задля повернення бізнесу у зону беззбитковості.
«Пасажирам, яких торкнуться зміни в розкладі рейсів МАУ, буде запропонований рерутинг за наявності такої можливості або повернення вартості квитка (або його невикористаної частини), якщо зміна маршруту є неможливою або пасажир відмовляється від запропонованого альтернативного рейсу», — проінформували у компанії.
У жовтні в МАУ заявили про значне скорочення програми польотів і закриття частини маршрутів з 16 листопада. У компанії планують сконцентруватися на прибуткових напрямках, щоб змінити свою фінансову модель.
18 вересня в авіакомпанії змінився президент. Компанію очолив Євген Дихне, який був першим заступником гендиректора аеропорту Бориспіль. Глава наглядової ради МАУ, співвласник компанії Арон Майберг заявив на прес-конференції, що його завдання — повернути компанію до зони прибутковості в 2020 році.

        Авіакомпанія МАУ заснована в 1992 році. Її контролює кіпрська Онтобет Промоушінз Лімітед, бенеціфіари якої не розголошуються. Олігарх Ігор Коломойський заявляв, що йому належить 25% акцій авіакомпанії. МАУ виконує понад 1100 регулярних рейсів в тиждень. Базовим аеропортом є міжнародний аеропорт Бориспіль. У 2018 році МАУ збільшила чистий збиток майже в дев’ять разів — до 2,7 млрд грн.
      
