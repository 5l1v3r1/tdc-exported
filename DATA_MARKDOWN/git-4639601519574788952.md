
# Ηλεκτρονικά διόδια : Νέος διαγωνισμός εντός 6μήνου – Ερχεται ενιαίο e-pass

Published at: **2019-11-01T06:22:48+00:00**

Author: **Κλώντζα Ολγα**

Original: [Το Βήμα Online](https://www.tovima.gr/2019/11/01/society/ilektronika-diodia-neos-diagonismos-entos-6minou/)

Το ΣτΕ είχε τελικά τον τελευταίο λόγο στον διαγωνισμό για τα ηλεκτρονικά διόδια. Η ακύρωση του διαγωνισμού από το ανώτατο δικαστήριο, μετά από προσφυγή της Μυτιληναίος, που μαζί με τη Nusz ήταν ο δεύτερος μειοδότης, βάζει μπροστά τις μηχανές για την προκήρυξη νέου διαγωνισμού μέσα στο επόμενο εξάμηνο.
Σύμφωνα με όσα σημείωσε ο Υπουργός Υποδομών και Μεταφορών, κ. Κώστας Καραμανλής, σε συνάντηση με εκπροσώπους των μέσων ενημέρωσης, ο νέος διαγωνισμός θα είναι πιο ολοκληρωμένος κι αξιόπιστος λαμβάνοντας υπόψιν ό,τι εφαρμόζεται στην ΕΕ.

        Διαβάστε ακόμη : «Βράζουν» τα νησιά του Αιγαίου - Πάνω από 15.000 πρόσφυγες στη Μόρια – Κινητοποιήσεις στη Λέρο
      

        Ενιαίο e-pass στους αυτοκινητόδρομους
      
Αυτό που προωθείται με γοργούς ρυθμούς είναι η διαλειτουργικότητα του υφιστάμενου συστήματος e-pass. Με λίγα λόγια με έναν ηλεκτρονικό πομποδέκτη θα μπορούν οι οδηγοί να κινούνται στο σύνολο των αυτοκινητόδρομων της χώρας, συμπεριλαμβανομένης της Εγνατίας. Έχει ήδη επέλθει συμφωνία με το σύνολο των παραχωρησιούχων -πράγμα που μέχρι σήμερα δεν είχε επιτευχθεί- και έχει βρεθεί λύση για τον διαμοιρασμό των εσόδων σε συνεργασία με τον Υπουργό Ψηφιακής Διακυβέρνησης, κ. Κυριάκο Πιερρακάκη.
Ο διαγωνισμός πάντως για τα e-διόδια που είχε προκηρύξει ο πρώην Υπουργός κ. Χρήστος Σπίρτζης είχε αμφισβητηθεί έντονα και από τους ίδιους τους παραχωρησιούχους. Υπενθυμίζεται, όπως έχει γράψει το tovima.gr , ότι η προσφυγή της Μυτιληναίος έχει ως κύριο αντικείμενο την αμφισβήτηση του τρόπου αξιολόγησης της τεχνικής προσφοράς, σημειώνοντας μάλιστα ότι η προσφορά της ήταν μεν φθηνότερη κατά 70 εκατ. ευρώ, αλλά δεν προτιμήθηκε.
Οι παραχωρησιούχοι εξαρχής είχαν εκφράσει σοβαρές ενστάσεις ως προς το αντικείμενο του ίδιου του διαγωνισμού, αλλά και ως προς την απουσία συμφωνίας για την εφαρμογή του. Δεδομένου ότι οι ιδιώτες έχουν τόσο το δικαίωμα είσπραξης των διοδίων (που αποτελούν το βασικότερο έσοδο των έργων) όσο και την ευθύνη για λειτουργία τους, απαιτείται τροποποίηση των υφιστάμενων συμβάσεων παραχώρησης.
Μάλιστα, και τα πιστωτικά ιδρύματα είχαν προειδοποιήσει με επιστολές ότι η εφαρμογή του νέου ανοιχτού ηλεκτρονικού συστήματος διοδίων θα αλλάξει τη διαδικασία είσπραξης εσόδων, τα οποία προορίζονται, κατά προτεραιότητα, για την εξυπηρέτηση του τραπεζικού δανεισμού. Επεσήμεναν δε στην προηγούμενη ηγεσία ότι οι όποιες αλλαγές θα έπρεπε να σχεδιαστούν προσεκτικά και να συμφωνηθούν από τους παραχωρησιούχους, τις τράπεζες και το Δημόσιο, προκειμένου να μην διαταραχθεί η οικονομική ισορροπία των έργων.
Τελικά, η τότε η ηγεσία του Υπουργείου Υποδομών προχώρησε στον διαγωνισμό και μάλιστα μία μόλις εβδομάδα πριν τις εθνικές εκλογές, ανακοίνωσε ότι, βάσει του ελέγχου των οικονομικών  προσφορών «και σε σχέση με τα τεχνικά χαρακτηριστικά που προσέφερε το κάθε σχήμα», ανέδειξε προσωρινό ανάδοχο το σχήμα «Άκτωρ – Intrakat – Ιntrasoft Inl- Autostrade Tech». Η απόφαση του ΣτΕ έβγαλε τελικά κόκκινη κάρτα στη διαδικασία.

        Γνωρίστε τον κόσμο, με εικόνες και βίντεο, μπροστά και πίσω από τις κάμερες του One Channel #onechannel
      
