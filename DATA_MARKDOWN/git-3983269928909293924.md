
# Vuit ferits en un atac contra turistes a les ruïnes romanes de Gerasa, a Jordània

Published at: **2019-11-06T10:56:00+00:00**

Author: **Redacció**

Original: [CCMA](https://www.ccma.cat/324/diversos-turistes-ferits-en-un-atac-a-les-ruines-romanes-de-gerasa-a-jordania/noticia/2961377/)

Atac a un grup de turistes a Jordània. Un home ha estat detingut després d'apunyalar vuit persones a la ciutat de Gerasa, al nord-oest del país, segons ha informat la policia.
Les víctimes són tres turistes mexicanes, una turista suïssa, un guia turístic, un guàrdia de seguretat i dos ciutadans jordans més.
 

        Arribada d'un helicòpter amb persones ferides en l'atac a turistes a les ruïnes romanes de Gerasa (Reuters/Muhammad Hamed)
      
 
L'agència d'informació Reuters havia assenyalat, inicialment, que tres turistes ferides eren ciutadanes espanyoles, però aquesta informació ha estat desmentida, tant pel Ministeri d'Afers Exteriors d'Espanya com per l'Oficina de Seguretat Pública de Jordània, que també ha explicat que totes vuit víctimes han estat traslladades a un hospital.
En un comunicat, l'Oficina de Seguretat Pública ha fet aquesta explicació dels fets:
De l'atacant se sap que era un home jove, vestit de negre, que ha estat retingut per diversos turistes i guies. No ha dit res ni quan ha fet l'atac ni quan han aconseguit reduir-lo.
Quatre de les persones ferides presenten lesions lleus, dues més, lesions moderades, i les altres dues han resultat ferides greus i han estat intervingudes quirúrgicament, segons ha explicat el ministre de Salut jordà, Saed Jaber, que també és qui ha aclarit el nombre definitiu de víctimes i la seva nacionalitat.
 

        Turistes a les ruïnes de Gerasa el juliol del 2016 durant el Festival de Cultura i Arts (Reuters/Muhammad Hamed)
      
 
Les ruïnes romanes de Gerasa, a cinquanta quilòmetres de la capital, Amman, són un dels reclams turístics més visitats de Jordània, país considerat una de les destinacions turístiques més segures del Pròxim Orient i que té en el turisme una de les seves principals fonts d'ingressos.

        Atemptat mortal el 2016
      
Fa tres anys, el desembre del 2016, deu persones van morir en l'atac que hi va haver en una altra atracció turística de Jordània, Al-Karak, a 120 quilòmetres al sud d'Amman.
Reivindicat per Estat Islàmic, l'atac va causar la mort d'una turista canadenca, dos ciutadans jordans i set policies. Deu persones van ser condemnades a penes d'entre tres anys de presó i cadena perpètua.
El turisme és una de les principals fonts d'ingressos de Jordània.
