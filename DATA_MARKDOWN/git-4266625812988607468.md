
# Сьогодні – річниця смерті активістки Катерини Гандзюк

Published at: **2019-11-04T09:33:00+00:00**

Author: ****

Original: [ZIK.UA](https://zik.ua/news/2019/11/04/sogodni__richnytsya_smerti_aktyvistky_kateryny_gandzyuk_1682965)


        Минулого року у цей день, 4 листопада, померла херсонська громадська активістка Катерина Гандзюк, на яку скоїли напад, обливши концентрованою сірчаною кислотою.
      
Катерина Гандзюк (1985- 2018) народилася у Херсоні. Вона брала участь у Помаранчевій революції, була депутатом Херсонської обласної ради та Херсонської міської ради. У 2016 році її призначили радником Херсонського міського голови та в.о. керуючої справами Виконавчого комітету Херсонської міської ради.
Нагадаємо, 31 липня на Катерину Гандзюк напали біля її будинку – невідомий облив її кислотою. Вона отримала хімічний опік на близько 30% тіла – голова, лице, руки, ноги, передня частина грудної клітки, опік лівого ока.
Справу Катерини Гандзюк перекваліфікували з «хуліганки» на тяжкі тілесні ушкодження з метою залякування.
Правоохоронці встановили п’ятьох осіб, причетних до вчинення злочину. Серед них – організатор, пособники, виконавець та водій. Троє учасників злочину, які не були виконавцями та організаторами, а – саме водій та пособник – пішли на співпрацю зі слідством та дають покази. З ними в рамках слідчих дій вже проведено слідчий експеримент.
4 листопада активістка Катерина Гандзюк – керівниця справами Херсонського міськвиконкому, радниця міського голови Херсона, померла.
Після смерті активістки поліція перекваліфікувала її справу на «закінчене вбивство», і кримінальне провадження буде розслідуватися як «умисне вбивство з корисливих мотивів, вчинене з особливою жорстокістю, скоєне на замовлення, вчинене за попередньою змовою групою осіб». Відповідна стаття Кримінального кодексу передбачає за такі дії від 10 років позбавлення волі до довічного ув’язнення.

        Читайте також: 
        
          В СБУ анонсували оприлюднення нових вагомих результатів у справі Гандзюк
        
      

        
          Читайте більше новин на тему: Катерина Гандзюк
        
      
