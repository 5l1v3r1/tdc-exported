
# Advarer om narkosalg på Snapchat

Published at: **2019-11-05T15:03:55+00:00**

Author: **Amanda Nordhagen Walnum**

Original: [Dagbladet.no](https://www.dagbladet.no/nyheter/advarer-om-narkosalg-pa-snapchat/71785457)

Tirsdag ettermiddag advarer Øst politidistrikt om at den populære appen Snapchat brukes av mange for å selge narkotika. Kundene er ofte ungdommer, og det er få selgere som bryr seg om hvor gammel kjøperen er, ifølge politiet.

        - I forrige uke fikk Nettpatruljen konkret informasjon om flere Snapchat-grupper som solgte narkotika til ungdom i Follo. Etter en ukes arbeid, er nå 14 av disse lokale gruppene stengt på Snapchat, skriver politiet på Facebook.
      
Jostein Dammyr, politioverbetjent ved Nettpatruljen, medgir at dette ikke er et nytt fenomen, men påpeker at Nettpatruljen til Øst politidistrikt bare har holdt på siden mai.
Snapchat har over 2, 5 millioner brukere i Norge, ifølge Ipsos. Å dele bilder og videoer ble fort populært her til lands, og rundt 70 prosent av brukerne er innom tjenesten daglig. At unge bruker Snapchat til narkohandel er et problem som politiet har advart om tidligere.
For eksempel da Nettpatruljen i Sør-Vest advarte om «falsk LSD» kjøpt på Snapchat i januar i år. Også NRK Finnmark har omtalt problemet i fjor sommer. Da skrev statskanalen at selgerne på Snapchat hadde «konkurranser, gode tilbud og skrytebilder av tilbakemeldinger fra fornøyde kunder».

        Helt tilbake til 2013 advarte politiet i Bergen og Oslo om at ungdom bruker Snapchat og andre sosiale medier til narkohandel.
      
Dammyr forteller at Nettpatruljen i Øst fikk gode tips om 14 konkrete sider, og fattet interesse for disse gruppene.

        - Vi ønsker at det skal være vanskeligst mulig for kriminelle å operere på sosiale medier. Vi kastet oss over det og fikk i dag bekreftelse fra Snapchat om at alle kontoene er stengt, sier han til Dagbladet.
      
Politiet har i denne omgang ikke funnet ut av hvem som sto bak disse kontoene.
- Vi har ikke brukt kapasitet på dette i denne omgang. Noe av grunnen er at vi har sett på «rating» på gruppene. Det er ikke de kjempestore bakmennene som står bak. Skal vi spore opp 14 selgere vil det ta en del kapasitet, sier politioverbetjenten.
Dammyr har ei heller informasjon om hvor lenge disse 14 kontoene har vært aktive.
Nettpratuljen ønsker tips fra befolkningen om slike grupper som selger narkotika.
- Vi vil gjerne stenge flere kontoer. Vi kan spore dem selv, men det enkleste er om folk tipser oss når de kommer over dem. Om det er ungdom eller foreldre som tipser, er ett fett. Får vi et brukernavn, kan vi gjøre videre undersøkelser, sier Dammyr.

        Han forteller at politiet synes det er bekymringsfullt at narkotika blir lett tilgjengelig, spesielt på en plattform mange unge bruker.
      
- Er narkotika mer tilgjengelig, er det lettere å ta det i bruk. Jeg vil ikke anbefale ungdommen å være venn med disse gruppene. Du legger til disse gruppene som du ville gjort med en venn. Når du er venn med dem, er du koblet til narkotikamiljøet. Du vil få reklame-snap med hva de har inne av varer, forklarer Dammyr.
Salgsgruppene bruker ofte symboler, altså såkalte emojis, i visningsnavnet for å indikere at de er tilgjengelige og for å vise hva slags stoff de har inne. Noen av symbolene som ofte brukes er en sjokoladeplate, løvblader, sukkertøy, piller og en strømkabel, skriver politiet på Facebook.
Politioverbetjent Dammyr forklarer hva de forskjellige betyr:

        Sjokoladeplata betyr hasj. Løvblader av forskjellige slag er marihuana. Sukkertøy og en pille kan være litt forskjellig; det kan være noen form for piller, ecstasy, MDMA eller annet. Strømkabelen betyr at selger er påkoblet og er klar for å levere.
      
- Disse symbolene dukker opp på snapbrukerens konto, og kan endres forløpende ettersom hva de har inne eller om de er tilgjengelige.
Dammyr oppfordrer foreldre til å prate med ungdommen om narkotika og faren ved bruk. Samtidig sier han at disse emojiene er sjargong og kommunikasjon foreldre kan være oppmerksomme på.
- Jeg oppfordrer ikke foreldre til å snoke på barnas telefon, men ser de symbolene er det noe å være oppmerksom på, sier han, samtidig som han påpeker at det ikke nødvendigvis vil bety en narkotikahandel.
