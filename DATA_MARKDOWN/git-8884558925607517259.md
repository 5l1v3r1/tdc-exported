
# Kam vse s sv. Martinom

Published at: **2019-11-07T12:13:34+00:00**

Author: **Uredništvo**

Original: [Primorske novice](https://www.primorske.si/slovenija/kam-vse-s-sv-martinom)


        Pred vrati je praznik sv. Martina, ko se mošt spremeni v vino in nastopi čas za pokušine novega letnika. Na martinovo in v dnevih pred praznikom bo pestro po vsej Primorski. Pripravili smo pregled javnih prireditev v slovenski Istri, na severnem Primorskem, na kraško-brkinskem koncu ter v zamejstvu, kamor se lahko odpravite na pokušino vina in na z njo povezana rajanja.
      
PRIMORSKA > Na martinovo se pripravljajo v vseh štirih istrskih občinah. Ena izmed tradicionalnih prireditev je Martinja v Marezigah, kjer bo živahno od jutri do nedelje.
Konec tedna bodo martinovo proslavili tudi v šotoru na parkirišču ob koprskem stadionu. Jutri bosta ob mladem vinu občinstvo zabavali skupini Mambo Kings in Tequila, v soboto Luka Basi in skupina Gedore, v nedeljo pa klape Capris, Solinar in Semikantà.
V kleti Vinakoper bodo jutri ves dan možni vodeni ogledi vinske kleti in degustacije. Od 14. ure dalje bo v vinskem butiku “afterwork party”, od 17. ure dalje pa bo v Hiši refoška martinova degustacija z razglasitvijo vinskih botrov, kronanjem nove vinske kraljice slovenske Istre, kulinaričnim razvajanjem, ob mladem vinu pa ne bo manjkal niti kostanj.
Po njem bo jutri dišalo tudi na Gažonu, kjer bodo pokušino mladega vina pospremili s kostanjado. V soboto bodo martinovanje in Martinov pohod organizirali v Sečovljah, v nedeljo, 10. novembra, pa bo živahno tudi v Izoli, kjer se bodo med 13. in 19. uro predstavili pridelovalci lokalnih vin z vsemi svojimi žlahtnimi sortami in drugimi priboljški.
Za druženje ob mladih vinih lokalnih vinarjev, pečenem kostanju in živi glasbi so poskrbeli tudi v Ankaranu, in sicer v soboto od 18. ure dalje na osrednjem trgu.
Na Krasu se bo martinov vikend pričel že jutri, ko bodo v Štanjelu ocenjevali mlada vina ter na simpoziju o teranu in kraških dobrotah spregovorili o trajnostnem razvoju kmetijstva in turizma na čezmejnem Krasu. Isti dan v Pliskovici pripravljajo vodene sprehode po vasi z degustacijo mladih vin in drugih dobrot. Največ obiskovalcev na Krasu pa vendarle pričakujejo v soboto, ko bodo več kot 20 vinskih kleti na Kraški vinski cesti znova povezali z avtobusnim prevozom. Poleg odprtih kleti bo najbolj pestro dogajanje v Štanjelu, kjer bodo v soboto ob 13. uri blagoslovili mošt in podelili nagrade najbolje uvrščenim vinarjem na petkovem ocenjevanju vin.
Pri Kraški hiši bo za glasbeno spremljavo poskrbela skupina Počeni škafi. Tako v soboto kot tudi v nedeljo se bodo na grajskem dvorišču predstavili vinarji in ponudniki lokalnih dobrot, za obiskovalce pa bodo organizirani tudi vodeni ogledi. Sobotno martinovanje se bo zaključilo v Sežani pod šotorom, kjer bosta nastopili skupini Jastrebi in Mambo Kings.
Eno največjih javnih martinovanj bo v soboto in v nedeljo v Šmartnem v Goriških brdih. Oba dneva se program začenja ob 10. uri, v ospredju bodo degustacije, krst vina pa bo v soboto ob 15. uri.
Še en blagoslov bo ob 20.30 uri na prostoru Čelo pri Neblem, kjer martinovanje ob 19.30 prireja društvo Briške busklce. Tudi tokrat bo dobrodelno. V nedeljo bo še Martinov pohod. Start bo ob 8.30 v vili Vipolže, dogodek bo trajal šest ur, hoje bo za tri.
Martinovanje v Bukovici, se v soboto začne ob 13. uri. Izpred kulturnega doma bo na pot šla Martinova furenga, ob 19. uri bo v domu rajanje. Društvo vinogradnikov in vinarjev Brje prireja jutri od 15. ure dan odprtih kleti s pokušino brejskih vin in martinovih dobrot, sledil bo koncert. V nedeljo bo Martinova kolesarska fura z gorskim kolesarjem Aljažem Kodričem. Konjeniško društvo Sveti Štefan Vipavska dolina jutri prireja Martinovo furengo, blagoslov mladega vina bo ob 15. uri na Glavnem trgu v Vipavi.
V grajski kleti v Ložah bo martinovanje ob 18. uri, ljubitelji kolesarjenja pa se lahko ob 9. uri odpravijo na 50-kilometrsko Martinovo furo s Kristijanom Korenom. Martinovo naznanja tudi začetek 21. sezone vinsko kulinarične prireditve Vinski hrami Vipavske doline. S furengo bodo od 11. do 17. ure martinovali tudi v Šempetru.
Ob martinovem bo živahno tudi na Proseku, kjer se bodo dogodki vrstili od danes do ponedeljka. Z letošnjim prosekarjem bodo danes ob 19. uri nazdravili v Domu prosekarja, kjer bodo jutri ob 18. uri na okrogli mizi spregovorile ženske pridelovalke vina. Po sobotnem dopoldanskem šahovskem turnirju, predstavitvi z degustacijo prosekarjev in večerni zabavi bo v nedeljo ob 10. uri izpred spomenika padlim krenil tretji orientacijski tek Lov na prosekarja. V nedeljo bo na prenovljenem Placu pred cerkvijo sv. Martina zaživel tudi sejem lokalnih proizvodov, od 14.30 pa se bo po vaških ulicah vila martinova furenga. Ob 16.30 bodo v Kulturnem domu vitezi in kraljice vina krstili letošnji prosekar.
Zares pa bo šlo v ponedeljek, na dan sv. Martina, ko bodo v jutranjih urah proseške ulice napolnile raznovrstne stojnice: na Kržadi bo kmetijski sejem, na Balancu pa obrtniški in bolšji sejem. Priložnost za degustacijo (in ocenjevanje) vin lokalnih proizvajalcev bo ob 14.30 v Domu prosekarja, kjer bo ob 19. uri razglasitev zmagovalcev. Kot vsako leto bodo tudi letos na Proseku vse do ponedeljka odprte osmice, na Mandriji pa bo deloval lunapark.
