
# Pro România a decis retragerea sprijinului politic pentru parlamentarii care au votat Guvernul Orban

Published at: **2019-11-05T16:30:00+00:00**

Author: ****

Original: [Ziarul Financiar](https://www.zf.ro/eveniment/pro-romania-a-decis-retragerea-sprijinului-politic-pentru-parlamentarii-care-au-votat-guvernul-orban-18544640)

Pro România a hotărât, marţi, să îi sancţioneze pe parlamentarii partidului care au votat pentru învestirea Guvernului Orban. Aceştia vor fi revocaţi din funcţiile de coordonatori judeţeni şi li se va retrage sprijinul politic pentru toate funcţiile deţinute în Legislativ.
„Biroul Executiv al PRO România a decis luni, 4 noiembrie a.c., ca toţi deputaţii care au acţionat în afara deciziilor luate în interiorul partidului şi au votat pentru învestirea Guvernului Orban să fie revocaţi din funcţiile de coordonatori judeţeni şi să li se retragă sprijinul politic pentru toate funcţiile pe care le deţin în cadrul Parlamentului”, au transmis reprezentanţii partidului, într-un comunicat de presă remis MEDIAFAX.
Sursa citată că parlamentarii Pro România care au votat pentru învestirea noului Executiv vor fi suspendaţi şi din funcţiile deţinute în cadrul formaţiunii.
„De asemenea, vicepreşedinţii şi prim-vicepreşedinţii care sunt în această situaţie vor fi suspendaţi din partid. Integritatea morală este una dintre valorile pe care toţi membrii PRO România trebuie să şi le însuşească, deoarece acest partid a fost gândit ca o alternativă serioasă şi credibilă la metehnele vechii clase politice”, mai arată sursa menţionată.
„Din aceste considerente, decizia de sancţionare a celor şapte deputaţi vine ca o consecinţă firească a pierderii încrederii cu care au fost învestiţi de către toţi colegii noştri. PRO România va rămâne în opoziţie şi va continua să îşi respecte electoratul prin susţinerea politicilor şi valorilor de centru stânga europene”, conchide comunicatul de presă.
Printre parlamentariidin Pro România care au votat pentru învestirea Guvernului Orban s-au numărat Daniel Constantin, Sorin Cîmpeanu, Mircea Banias, Georgian Pop, Emilia Meiroşu şi Damian Florea.
Daniel Constantin şi Sorin Cîmpeanu sunt prim-vicepreşedinţi ai Pro România, iar Emilia Meiroşu şi Mircea Banias vicepreşedinţi.
