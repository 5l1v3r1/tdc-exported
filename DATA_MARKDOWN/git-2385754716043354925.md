
# Ουδέποτε αρνηθήκαμε τον διάλογο, απαντά στην Ελληνική η ΕΤΥΚ

Published at: **2019-11-06T12:51:00+00:00**

Author: **SigmaLive**

Original: [SIGMALIVE](https://www.sigmalive.com/news/oikonomia/595988/oudepote-arnithikame-ton-dialogo-apanta-stin-elliniki-i-etyk)

Η ΕΤΥΚ ουδέποτε αρνήθηκε τον διάλογο με την Ελληνική Τράπεζα και αυτό λέχθηκε δεκάδες φορές στην παρουσία και της Υπουργού Εργασίας, αναφέρει η συντεχνία των τραπεζοϋπαλλήλων, υποστηρίζοντας πως η Ελληνική ήταν αυτή που απέρριψε την πρόταση της Υπουργού Εργασίας για έναρξη διαλόγου.
Σε νέα εγκύκλιό της μετά την πρόσκληση της Ελληνικής για εμπλοκή σε διάλογο, ΕΤΥΚ σημειώνει ότι ουδέποτε η ΕΤΥΚ αρνήθηκε τον διάλογο και αυτό τονίσθηκε. Υπογραμμίζει, επίσης, πως η πρόταση της Υπουργού Εργασίας, Ζέτας Αιμιλιανίδου, προέβλεπε ρητά τη δέσμευση των δύο πλευρών για έναρξη διαλόγου.«Η ΕΤΥΚ αποδέχτηκε την πρόταση ενώ η Διοίκηση της Τράπεζας την απέρριψε», αναφέρεται.Η ΕΤΥΚ σημειώνει περαιτέρω ότι «για να μην υπάρχουν αμφιβολίες, αν χρειασθεί θα δώσουμε στη δημοσιότητα την πρόταση της Υπουργού με βάση την οποία η απεργία στις 11/10/19 δεν θα πραγματοποιείτο και θα άρχιζε ΑΜΕΣΩΣ διάλογος με την παρουσία της Υπουργού Εργασίας».              Επικρίνουν τη διοίκηση της τράπεζας ότι δεν έχει παραχωρήσει την ΑΤΑ 1.5% ως όφειλε και μάλιστα αναδρομικά από 01/01/2019. «Απεναντίας προσπαθεί να μας πείσει ότι κατέβαλε και περισσότερα απ’ ότι δήθεν έπρεπε» σημειώνει.
Αναφέρει, τέλος, πως η Ελληνική «προκαταβολικά και εκβιαστικά απαιτεί από την ΕΤΥΚ να δεχθεί τις απόψεις της και, μεταξύ άλλων, ότι οι 1.100 υπάλληλοι της πρώην ΣΚΤ δεν καλύπτονται από Συμβάσεις και, συνεπώς, είναι ξεκρέμαστοι χωρίς κατοχύρωση μισθών, προσαυξήσεων, μονιμότητας κτλ».«Αυτές είναι οι πραγματικότητες και δυστυχώς δεν είναι γνωστές στην κοινή γνώμη, διότι η Διοίκηση της Ελληνικής επενδύει πολύ στην επικοινωνία προσπαθώντας να θολώσει τα νερά», καταλήγει η συντεχνία.
Πηγή: ΚΥΠΕ 
