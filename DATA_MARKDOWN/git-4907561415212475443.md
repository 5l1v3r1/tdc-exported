
# Uzun süre kullanmak doğru değil

Published at: **2019-11-05T05:00:29+00:00**

Author: **Opr. Dr. Hande Akbaş**

Original: [Posta](https://www.posta.com.tr/yazarlar/opr-dr-hande-akbas/uzun-sure-kullanmak-dogru-degil-2216953)

Spiral kadını istenmeyen gebelikten koruyor. 5 yılda bir değiştirilmesi önemli. Uzun süre kalırsa ipinin bulunamaması, rahmin iç duvarına gömülmesi gibi sorunlar çıkar. Bu nedenle ameliyat gerekebilir.

        Kanser olur muyum? 
      

        52 yaşındayım. Menopozda ateş basması ve terleme gibi çok fazla şikayetim var. Doktorum hormon vermek istedi, kanser olur muyum? 
      

        CEVAP 
      
Sevgili okuyucum, hormon replasman tedavisi menopoz ile ilgili birçok belirtiyi azaltsa da bahsettiğiniz kanser noktası karmaşık bir konudur. Son yıllarda yapılan çok geniş kapsamlı sayıda kadının dahil edildiği bir çalışma hormon replasman tedavisinin meme kanseri riskini arttırdığını ortaya koymuştur. Sizin için en doğrusu bir kadın doğum uzmanına başvurarak hormon tedavisinin riskleri, faydaları ve alternatif tedavi yöntemleri hakkında detaylı bilgi alıp doktorunuzla birlikte karar vermeniz olacaktır. 

        Hap mı kullanayım? 
      

        26 yaşındayım. 3 yaşında oğlum var. Sezaryenle doğum yaptım, spiral taktırdım. Ama 1 sene sonra çıkartmak zorunda kaldım. Şimdi adetimin ilk günü doğum kontrol hapına başladım. Ama hap hakkındaki bilgileri tam anlamadım. Günde 5 tane sigara içiyorum. Bu riski artırır mı? Bir de ara çekilme kanama ne demek? Başka bir yöntem mi bulmalıyım? 
      

        CEVAP 
      
Sevgili okuyucum, yaşınız genç olduğu için doğum sonrasında spiral ya da doğum kontrol ilaçları kullanmanızda hiçbir sakınca yok. Spiral genellikle yoğun adet kanaması yapar. Sizde yerinden oynadığı için çıkarılmış. Doğum kontrol ilaçları 40 yaşına kadar kullanılabilir. Sigara içenlerde beyne pıhtı atma riski arttığından hastalara bu ilacı kullanırken sigara içmemelerini öneririz. Ailenizde felç veya beyin kanaması geçirmiş biri varsa yaşla beraber sizin de riskiniz artar. Çekilme kanaması, genellikle ilacı düzensiz alan kadınlarda görülür. Hormon düzeyinin kanda sabit olması için her gün aynı saatlerde almanızı öneririm. Aksi takdirde sık görülen lekelenme başlayabilir. Tüm bunlara dikkat ettiğiniz sürece doğum kontrol ilaçları koruyuculuğu en yüksek yöntem olduğundan korkmadan devam edebilirsiniz.

        Şikayetim yok 
      

        10 yıl önce spiral taktırmıştım. Ama 15 yıl oldu. Şikayetim yok. Her yıl düzenli doktor kontrolüne gidiyorum. Doktorum “Bu 20 yıl daha durur, spirali çıkarmak ticari amaçtan ibaret” diyor. Siz ne dersiniz? 
      

        CEVAP 
      
Sevgili okuyucum, spirallerin bilimsel ömrü 5 yıl olup bundan daha uzun kullanılmaları halinde istenmeyen gebelik, adet düzensizlikleri sık rastlanan şikayetler arasındadır. Ayrıca bu kadar uzun süreli kullanılan spiralin yapısında da yıllar içinde değişiklikler olur. Çıkarılmak istendiğinde ipinin bulunamaması, kopması veya spiralin rahmin iç duvarına gömülmesi gibi sonuçlar ortaya çıkabilir. Bu nedenlerle ameliyat olmanız bile gerekebilir. Size önerim bir an önce eski spiralinizi çıkartırıp yenisinin takılmasını sağlamanız.
