
# آلمان: تخطی ایران از توافق هسته‌ای غیرقابل قبول است

Published at: **2019-11-04T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/696838/%D8%A2%D9%84%D9%85%D8%A7%D9%86-%D8%AA%D8%AE%D8%B7%DB%8C-%D8%A7%DB%8C%D8%B1%D8%A7%D9%86-%D8%A7%D8%B2-%D8%AA%D9%88%D8%A7%D9%81%D9%82-%D9%87%D8%B3%D8%AA%D9%87%E2%80%8C%D8%A7%DB%8C-%D8%BA%DB%8C%D8%B1%D9%82%D8%A7%D8%A8%D9%84-%D9%82%D8%A8%D9%88%D9%84-%D8%A7%D8%B3%D8%AA)

وزیر امور خارجه آلمان در کنفرانسی خبری ادعا کرد که راه‌اندازی سانتریفیوژهای پیشرفته‌ ایران از توافق هسته‌ای جمهوری اسلامی با قدرت‌های جهان پیروی نمی‌کند.
به گزارش ایسنا، به نقل از رویترز، هایکو ماس، وزیر امور خارجه آلمان روز دوشنبه در کنفرانسی خبری واکنش به بیانیه ایران در خصوص راه‌اندازی و گازدهی زنجیره سانتریفیوژهای میانی IR6 در سایت هسته‌ای نظنر ادعا کرد که اینگونه اقدامات توافق هسته‌ای ایران با قدرت‌های جهان را به خطر می‌اندازد.
وی در ادامه گفت: ایران سانتریفیوژهای پیشرفته‌ای را راه‌اندازی کرده است که با توافق هسته‌ای سازگار نیستند. آن‌ها در اوایل ماه سپتامبر اعلام کردند که دیگر از توفاق هسته‌ای پیروی نمی‌کنند و به گمان ما این مسئله غیرقابل قبول است.
به گزارش ایسنا، اتحادیه اروپا در حالی از ایران می‌خواهد که همچنان به‌طور کامل به تعهداتش در برجام عمل کند که طرف‌های اروپایی توافق، شامل انگلیس، فرانسه و آلمان تاکنون به درستی به تعهدات خود ذیل برجام عمل نکرده و راه را برای بهره‌مندی ایران از منافع این توافق فراهم نکرده‌اند.
جمهوری اسلامی ایران نیز پس از گذشت یک سال از نقض برجام توسط آمریکا و خروج یک‌جانبه این کشور از توافق که به بازگرداندن تحریم‌ها علیه تهران منجر شد اعلام کرد که طبق متن توافق، اجرای برخی تعهداتش را کاهش خواهد داد مگر اینکه اروپا برای حفظ برجام اقدامی موثر و عملی انجام دهد.
در همین راستا، امروز طی مراسمی با حضور علی اکبر صالحی رئیس سازمان انرژی اتمی کشورمان از راه‌اندازی و گازدهی زنجیره سانتریفیوژهای میانی IR6 در سایت هسته‌ای نظنر رونمایی شد.
وی در تشریح فعالیت زنجیره 30 تایی ماشین‌های IR6 گفت: اینجا مجموعه‌ای تحت عنوان S8 است که سانتریفیوژهایی را که تحت تست قرار می‌گیرند، ابتدا در این محل می‌آورند و تثبیت‌های مکانیکی و تست‌های فرآیندی را انجام می‌دهند. در واقع اینجا محل تست آزمایش و تحقیق و توسعه است.
صالحی افزود: تعداد سانتریفیوژهایی که در دو ماه در این محل نصب کردند 15 سانتریفیوژ نسل جدید است که یک دستاورد عظیمی است و ملت بزرگوار ایران به این ترتیب متوجه می‌شوند که عزیزان ما در سازمان انرژی اتمی همواره فعال بوده‌اند، هیچ‌گاه فعالیت‌های سازمان انرژی اتمی با کندی رو به رو نبوده و متوقف نشده بود، اگر چنین بود که نمی‌توانستیم در عرض دو ماه بیش از 2660 سو به ظرفیت سویی که الان داریم یعنی 6 هزار سو اضافه کنیم، در واقع الان مقدار سو ما به 8660 سو رسیده است.
رئیس سازمان انرژی اتمی در ادامه اظهار کرد: تولید اورانیوم ما هم که قبل از گام سوم 450 گرم در روز بوده اکنون به بیش از 5 هزار گرم در روز رسیده یعنی 10 برابر شده است.
مایا کوچیانچیک سخنگوی اتحادیه اروپا نیز امروز (دوشنبه) در یک کنفرانس خبری گفت: ما از اقدام ایران مطلع شده‌ایم. ما همچنان از ایران می‌خواهیم تا بدون درنگ از این گام‌های خود بازگردد و از اقدامات دیگری که می‌تواند منجر به تضعیف توافق هسته‌ای شود، پرهیز کند.
وی با تاکید بر اینکه توافق هسته‌ای باید حفظ شود، افزود: این توافق، مسئله‌ای مربوط به احترام به تعهدات بین‌المللی و امنیت ما، نه فقط در اروپا یا منطقه، بلکه در تمام جهان است.
کوچیانچیک با ادعای اینکه اتحادیه اروپا تاکنون به توافق هسته‌ای پایبند بوده است، گفت: ما همواره تاکید داشته‌ایم که تعهد ما به این توافق منوط به پایبندی کامل ایران به تعهداتش است.
