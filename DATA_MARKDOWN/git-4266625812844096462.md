
# Глава МЗС Фінляндії відвідав ділянку розведення сил у Станиці Луганській

Published at: **2019-11-02T10:55:00+00:00**

Author: ****

Original: [ZIK.UA](https://zik.ua/news/2019/11/02/glava_mzs_finlyandii_vidvidav_dilyanku_rozvedennya_syl_u_stanytsi_luganskiy_1682167)


        Делегація Фінляндії на чолі з міністром закордонних справ Пеккою Хаавісто відвідала ділянку розведення №1 у Донбасі (Станиця Луганська). Від України делегацію очолив заступник міністра закордонних справ Єгор Божок.
      
Про це повідомляє пресцентр штабу ООС у Facebook.
«Метою візиту була демонстрація підтримки України, отримання актуальної інформації щодо розвитку безпекової ситуації та дій російських окупаційних військ. Представники делегації висловили стурбованість щодо конфлікту, який триває на сході України та продовжує негативно позначатись на житті та добробуті цивільного населення, яке проживає поблизу лінії зіткнення», – йдеться у повідомленні.
Зазначається, що глава МЗС Фінляндії позитивно відзначив роботу на контрольному пункті в’їзду-виїзду в Станиці Луганській: ремонт зруйнованого мосту та запровадження безкоштовного громадського транспорту для осіб з обмеженою мобільністю.
Раніше повідомлялося, що з української сторони підходять до завершення підготовчі роботи з відновлення зруйнованого прольоту мосту на ділянці розведення №1 (Станиця Луганська).
