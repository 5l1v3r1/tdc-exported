
# У справі Гандзюк відкрито п'ять кримінальних проваджень — СБУ

Published at: **2019-11-01T23:57:00+00:00**

Author: ****

Original: [DT.ua](https://dt.ua/UKRAINE/u-spravi-gandzyuk-vidkrito-p-yat-kriminalnih-provadzhen-sbu-328237_.html)

Служба безпеки України (СБУ) найближчим часом продемонструє результат у розслідуванні п'яти кримінальних проваджень, пов'язаних зі справою вбивства Катерини Гандзюк. Про це повідомив керівник Головного слідчого управління СБУ Богдан Тиводар в ефірі "Свобода слова" з Савіком Шустером.
За його словами, крім кримінального провадження щодо вбивства Гандзюк, розслідується ще п'ять кримінальних проваджень, які пов'язані з нападом на активістку, а також з обставинами, які передували цьому.
"Всього є 5 кримінальних проваджень. І за цими 5 кримінальними провадженнями робота слідчих триває під процесуальним керівництвом ГПУ. Можу вас запевнити, що найближчим часом в цих провадженнях будуть результати, і вони будуть оприлюднені для громадськості", - заявив Тиводар.
Раніше міністр внутрішніх справ Арсен Аваков заявив, що не збирається йти у відставку через справу про вбивство громадської активістки Катерини Гандзюк.
Нагадаємо, 4 листопада в Україні відзначатимуть річницю смерті Каті Гандзюк. Обвинувальні вироки отримали виконавці злочину, проте ні замовник, ні посередники досі не покарані.
Детальніше читайте в матеріалі Інни Ведернікової "Віктор Гандзюк. Смерть, задвинута в стіл президента" у тижневику "Дзеркало тижня. Україна".
