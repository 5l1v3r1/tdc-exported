
# Відсьогодні в Україні валюту можна купити у необмеженій кількості

Published at: **2019-11-05T07:01:26+00:00**

Author: ****

Original: [ГЛАВКОМ](https://glavcom.ua/economics/finances/vidsogodni-v-ukrajini-valyutu-mozhna-kupiti-u-neobmezheniy-kilkosti--637722.html)

Національний банк України з 5 листопада скасував обмеження на купівлю іноземної валюти та банківських металів фізичними особами в еквіваленті 150 тис. грн на день через касу банку, фінансової установи або в системах онлайн-банкінгу. Про це повідомляє пресслужба НБУ.
Як зазначається в повідомленні, за оцінками НБУ ці послаблення не матимуть суттєвого впливу на валютний ринок, оскільки переважна більшість операцій фізичних осіб з купівлі іноземної валюти здійснюється на суми, менші за 150 тис. грн.
«По-друге, загальні обсяги купівлі і продажу валюти населенням сьогодні є співмірними. Водночас чиста купівля валюти НБУ на міжбанківському валютному ринку завдяки надлишковій пропозиції валюти з боку бізнесу та інвесторів у цьому році сягає майже 4 млрд доларів, а міжнародні резерви впродовж останніх місяців зберігаються на рівні 21-22 млрд доларів», - зазначили в прес-службі.
У НБУ також вважають, що немає підстав і для посилення тиску на гривню внаслідок дії психологічних чинників: інфляційні та девальваційні очікування українців, як свідчать останні опитування Національного банку, продовжують поліпшуватися.
