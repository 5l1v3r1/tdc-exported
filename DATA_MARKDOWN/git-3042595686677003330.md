
# Ga Molde matchball

Published at: **2019-11-03T18:51:51+00:00**

Author: **Daniel Nerli Gussiås**

Original: [Dagbladet.no](https://www.dagbladet.no/sport/ga-molde-matchball/71778495)

Lørdag sikret nærmest Molde seriegullet da de slo fylkesrival Kristiansund 2-0 på Aker stadion.

        Dermed «måtte» Bodø/Glimt vinne over Haugesund og Jostein Grindhaug for å holde liv i drømmen om å bli seriemestre.
      
Men det var ingen enkel oppgave som ventet. Laget som i midtuka ble klar for cupfinalen, hadde på forhånd vunnet de tre siste oppgjørene på Aspmyra.
Det startet lovende for vertene, som ledet 2-0 før 20 minutter var spilt, etter scoringer av Håkon Evjen og Jens Petter Hauge. Haugesund svarte med Kristoffer Velde, før de satte inn utligninga elleve minutter før full tid.
Dermed skiller det åtte poeng mellom serieleder Molde og Bodø/Glimt med tre serierunder igjen.
- Denne kampen har bare en vinner, og det er Molde, sa Eurosport-kommentator Asbjørn Myhre i det kampen ble blåst av.

        - Vi er skuffet over at vi ikke klarer å ta tre poeng. Gullet har vi ikke hatt så mye fokus på, men vi gjør det vanskelig for oss selv når vi blir ti mann. Litt skuffet nå, sa Glimt-trener Kjetil Knutsen til Eurosport på spørsmål om det var gullet som glapp.
      
- Det har blitt litt for mye av dette de siste kampene, forsatte han.
Det skulle bare ta knappe ti minutter før stjerneskuddet Håkon Evjen sendte hjemmelaget opp i ledelsen. 19-åringen vendte opp på 20 meter, og fyrte løs. Det så ut til at keeper Helge Sandvik hadde kontroll, men ballen snek seg inn nede ved stolperota.
Kun sju minutter senere var ledelsen doblet. Igjen var det Håkon Evjen som sto i sentrum. Unggutten dro seg inn i feltet og parkerte Haugesund-forsvarerne. På elleve meter fant han Jens Petter Hauge, som enkelt sørget for 2-0 med en rask og kontant avslutning.
Men FKH er ikke kjent for å selge seg billig. Bare minuttet etter 2-0, fant Kevin Krygård Kristoffer Velde inne i feltet. 20-åringen hamret ballen opp i nettaket, og Haugesund var igjen med i kampen.

        Etter en forrykende første halvtime, roet tempoet seg inn mot hvilen, og lagene gikk i garderoben på stillinga 2-1 til serietoeren.
      
- Vi har en veldig bra start, så dabbet det litt av. Vi må få mer tempo på ballen, sa Glimt-trener Kjetil Knutsen til Eurosport i pausen.
Glimt evnet å skape et par farligheter tidlig i andreomgang, men de var nærmest da Jens Petter Hauge var farlig frampå etter timen. Keeper Helge Sandvik holdt ballen i fast grep.

        - Glimt leder, men vi har sett dem mye bedre tidligere i år, sa Eurosport-kommentator Asbjørn Myhre da 65 minutter var spilt.
      
Kommentatoren mente at det definitivt var muligheter for Haugesund de siste 25 minuttene.
71 minutter. Innlegg fra venstre og både Zinckernagel, Saltnes og Hauge sto i kø for å sette ballen i nettet, men FKH-forsvaret fikk den unna.
Så blåste Tom Harald Hagen frispark mot hjemmelaget. Fredrik Bjørkan var for sein inn i ei takling inne i feltet, og ble vist sitt andre gule for kvelden.

        Dermed måtte et gulljagende Bodø/Glimt spille de siste knappe 20 minuttene med ti mann.
      
Det tok det bare sju minutter før gjestene klarte å utnytte. Innbytter Vegard Bergan var uheldig og satte ballen i eget nett etter et hardt innlegg fra Martin Samuelsen.
Dermed sto det 2-2 på tavla på Aspmyra med elleve minutter igjen på klokka.

        Det ble også sluttresultatet.
      
Nå er Glimt avhengige av å vinne på Lerkendal neste søndag, mens Molde må tape hjemme for Strømsgodset om det skal være igjen et snev av spenning foran de to siste serierundene.
