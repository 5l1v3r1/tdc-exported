
# اردکانیان :۵۰ درصد از مخازن سدهای کشور خالی است

Published at: **2019-11-04T21:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980813174.html)

وزیر نیرو گفت: بر اساس گزارش های سازمان هواشناسی، میزان بارندگی در فصل پاییز سال جاری متوسط خواهد بود.
به گزارش ایلنا، رضا اردکانیان در حاشیه نشست امروز کمیسیون انرژی مجلس با اشاره به حضور در نشست امروز این کمیسیون، گفت:وزارت نیرو با سه کمیسیون تخصصی مجلس مرتبط است که یکی از آن ها، کمیسیون انرژی بوده که نقش مهمی در حمایت از اجرای برنامه های وزارت نیرو دارد.
وزیر نیرو ادامه داد: در نشست امروز کمیسیون انرژی مجلس، گزارش ویژه و مفصلی درباره وضعیت سدهای کشور، میزان ورودی و میزان خروجی به سدها ارائه شد.
وی گفت: همچنین سازمان هواشناسی در نشست امروز کمیسیون انرژی، در گزارشی پیش بینی های لازم درباره وضعیت بارندگی به صورت فصلی را ارائه کرد که بر اساس این گزارش، میزان بارندگی در فصل پاییز سال جاری متوسط خواهد بود.
اردکانیان ادامه داد: بر اساس آمارها، از  حدود ۵۰ میلیارد متر مکعب حجم مخازن موجود کشور حدود ۲۶ میلیارد متر مکعب مخزن پر داریم که بر اساس این آمار، سدهای کشور حدود ۵۰ درصد گنجایش ذخیره آب و سیلاب های محتمل را دارند.
وزیر نیرو تصریح کرد: قطعا در فصل پاییز و زمستان رها سازی آب های پشت سد بسیار حساب شده و با برنامه ریزی خواهد بود تا از این طریق حق آبه بخش های مختلف تأمین شود.
