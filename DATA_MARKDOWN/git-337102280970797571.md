
# اعتراض شدید کابل به احضار سفیرش توسط سازمان امنیت پاکستان

Published at: **2019-11-05T14:58:11+00:00**

Author: **زکریا حسنی - کابل**

Original: [RFI](http://fa.rfi.fr/%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%A8%D9%87-%D8%A7%D8%AD%D8%B6%D8%A7%D8%B1-%D8%B3%D9%81%DB%8C%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%AA%D9%88%D8%B3%D8%B7-%D8%A2%DB%8C-%D8%A7%D8%B3-%D8%A2%DB%8C%D8%8C-%D8%B4%D8%AF%DB%8C%D8%AF%D8%A7-%D8%A7%D8%B9%D8%AA%D8%B1%D8%A7%D8%B6-%DA%A9%D8%B1%D8%AF-20191105/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87)


        وزارت خارجه افغانستان با اعتراض می‌گوید که سازمان استخبارات (اطلاعات) پاکستان، سفیر این کشور در اسلام‌آباد را احضار کرده و با وی بدرفتاری کرده است.
      
وزارت خارجه افغانستان در اعلامیه‌ای از احضار فرستاده‌اش توسط "آی اس آی" پاکستان ابراز نگرانی کرده و شدیدا به آن اعتراض نموده است.
در این اعلامیه آمده که عاطف مشعل، سفیر افغانستان در اسلام‌آباد (روز دوشنبه ۱۳ عقرب/آبان)، "بر خلاف موازین و عرف دیپلماتیک" به یکی از دفاتر محلی "آی اس آی" احضار شده است.
وزارت خارجه افغانستان در این اعلامیه از پاکستان خواسته تا روابط دیپلماتیک خود را با افغانستان مطابق کنوانسیون‌های جهانی و عرف پذیرفته شده سازگار سازد.
فضل‌الهادی مسلمیار، رییس مجلس سنای افغانستان نیز این اقدام آی اس آی را محکوم کرده و آن را "نهایت بی‌شرمی" پاکستان خوانده است.
رییس مجلس سنای افغانستان می‌گوید که هیچ سازمان استخباراتی، حق بازجویی از دیپلمات‌ها را ندارد.
روز دوشنبه ۱۳ عقرب/آبان، سفارت پاکستان در کابل به دلیل تهدیدهای امنیتی، صدور ویزا به شهروندان افغانستان را تا اطلاع بعدی توقف داد. پس از این اقدام، وزارت خارجه پاکستان نیز کاردار سفارت افغانستان در اسلام‌آباد را احضار کرد و نگرانی‌هایش را در پیوند به این تهدیدها با وی شریک کرد.
افزون به این، سه ماه پیش نیز سفارت پاکستان در کابل صدور ویزا به شهروندان افغانستان را محدود کرده بود و تنها بیماران، بازرگانان، بانوان و کهن‌سالان اجازه دریافت ویزای پاکستان را داشتند.
روابط پاکستان و افغانستان همواره تنش‌آلود بوده و هر از گاهی، تنش این روابط با مسایل این‌چنینی تشدید می‌شود.
 
