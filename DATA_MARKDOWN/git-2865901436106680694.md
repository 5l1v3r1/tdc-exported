
# Jokićeva briljantnost za slom Orlanda - iz okreta, s jedne noge, preko Vučevića s velikim lukom (VIDEO)

Published at: **2019-11-03T00:00:00+00:00**

Author: ****

Original: [MozzartSport](https://mozzartsport.com/kosarka/vesti/jokiceva-briljantnost-za-slom-orlanda-iz-okreta-s-jedne-noge-preko-vucevica-s-velikim-lukom-video/341478)


        Pobedi se u zube ne gleda, kakva god ona bila. A, u okršaju Orlanda i Denvera gde je preovladavala tesna defanzivna borba, bolji su bili Nagetsi – 91:87.
      
Posle možda i neočekivanih poraza od Dalasa i pogotovo Nju Orleansa, Denver je imao spreman odgovor i zaustavio slom ekipe u pravom trenutku. I opet sve zahvaljujući Nikoli Jokiću! Dosadili smo vam verovatno sa pričom da je Jokić bio najbolji u pobedničkim redovima, ali takvo je stanje stvari. Najbolji centar sveta proveo je na parketu nešto više od trideset jednog minuta i svoje veče upotpunio sa 20 poena (7/14 iz igre, 3/7 za tri), te sedam uhvaćenih i četiri podeljene lopte. Posle nešto sporijeg prvog poluvremena, Jokić je na otvaranju trećeg kvartala ubacio dve trojke kojim je izvršio pritisak na domaćina, ali se igrači Orlanda nisu uplašili. Naprotiv, uzvratili su udarac i nakratko poveli s poena razlike. Nagetsi nisu odustajali, pa se njihova navalentnost isplatila. Usledila je serija 13:2 kojom su gosti uzeli prvo vođstvo na četiri minuta do odlaska na poslednji mali odmor. Lopta je počela da se kreće više i brže, a Nagetsi su mnogo više počeli da napadaju obruč i Orlando nije mogao da izdrži toliki pritisak.
