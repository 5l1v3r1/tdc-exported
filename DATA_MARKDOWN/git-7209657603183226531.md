
# Incidente A13 ultim'ora. Morti padre, madre e bambina di cinque mesi / FOTO e VIDEO

Published at: **2019-11-02T07:20:50+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/bologna/cronaca/incidente-mortale-a13-oggi-1.4865279)

Bologna, 2 novembre 2019 - Famiglia distrutta da una terribile carambola in autostrada (foto). Sono infatti tre le vittime dell'incidente mortale avvenuto nella notte sull' A13 Bologna-Padova. Si tratta di padre, madre e figlioletta di 5 mesi, che, nel momento dell'impatto, stavano viaggiando su un furgoncino adattatto a camper.
La famiglia vittima della strage stradale era di Schio, in provincia di Vicenza. I genitori, di 32 e 29 anni, sono Daniele Minati e Anna Pieropan, e con loro c'era la neonata (nata a maggio) Diletta Minati di appena 5 mesi. Altre cinque persone sono rimaste ferite (tre delle quali sono state trasportate in ospedale, ma non versano in gravi condizioni). Daniele e Anna si erano sposati nell'estate del 2017. Anna si era laureata a Padova in Scienze politiche con il massimo dei voti, Daniele aveva studiato veterinaria e ora lavoravano entrambi nel settore socio-sanitario. "Il mio giorno più bello nel mondo - scriveva la ragazza su Facebook pubblicando le foto delle nozze - l'ho vissuto con te". Cinque mesi fa l'arrivo della piccola Diletta.
La tragedia (video) si è consumata verso mezzanotte e dieci, quando il Fiat Doblò con a bordo la famiglia vicentina, che stava probabilmente tornando verso casa, è stato tamponato da una una Ford Fiesta e, dopo aver urtato il new jersey, si è ribaltato in mezzo alla carreggiata dove è stato centrato in pieno da un pullman che stava sopraggiungendo. Nell'impatto, violentissimo, la coppia è morta sul colpo. Il pullman ha praticamente distrutto il mezzo della coppia vicentina. Il personale sanitario del 118 ha tentato a lungo di rianimare la neonata ma per la piccola non c'è stato nulla da fare.
Sul bus viaggiava una comitiva di una cinquantina di ragazzi di Pordenone, tra i quali alcuni minorenni, che stava rientrando da una gita al Lucca Comics. Lo schianto è avvenuto sull'A13 Bologna-Padova, nel tratto tra Bologna Interporto e Altedo in direzione nord, al km 15, all'altezza di Saletto di Bentivoglio.
I conducenti dei due veicoli che hanno tamponato il camper sono stati denunciati e quindi indagati per omicidio stradale. Alla guida dell'utilitaria un ragazzo di 19 anni di Napoli neopatentato (ha conseguito la patente a maggio), mentre il conducente del pullman è un 53enne originario dell'ex Jugoslavia, residente in Italia. A entrambi la Polstrada di Altedo, che ha eseguito i rilievi, ha cautelativamente ritirato la patente, misura che, insieme alla denuncia per omicidio, è un atto dovuto, in attesa di completare le indagini. Dai primi esiti dell'alcoltest entrambi sono risultati negativi.
Sul posto sono intervenuti anche quattro squadre dei vigili del fuoco e il personale della direzione 3° Tronco di Bologna di Autostrade per l'Italia. Questa mattina il traffico circola regolarmente su entrambe le corsie disponibili.
"E' un giorno tristissimo", dice il sindaco di Schio Valetr Orsi, intervistato dall'Ansa. La famiglia Minati abitava nel Quartiere del Sacro Cuore, dove era molto nota. Orsi, appena appresa la notizia si è subito recato a casa dei familiari per portare le condoglianze dell'intera cittadinanza: "Ci stringiamo attorno alle famiglie, che erano molto conosciute e stimate in città. Non ci sono parole, non ci rimane che stringerci attorno a questi nostri cittadini colpiti con un lutto terribile".
Non è escluso che nel giorno dei funerali possa essere proclamato il lutto cittadino, ma al momento il sindaco Orsi spiega di "non poter anticipare nulla. Ho intenzione di parlare con i familiari prima di prendere qualsiasi decisione". Lo stesso sindaco ha assicurato che ai congiunti della famiglia "daremo tutto il nostro appoggio possibile, anche mettendo a disposizione i nostri psicologi e altre figure professionali simili".
Sono stati 111, con 244 vittime tra cui 6 bambini, gli incidenti plurimortali registrati in Italia nei primi nove mesi del 2019 dell'Asaps, l'Associazione dei sostenitori della Polstrada. Il conto non comprende quindi quello di questa notte in A13, con un'intera famiglia distrutta, né quelli di ottobre (in Sicilia e Calabria il bilancio più pesante).
Dei 111 schianti, 26 sono avvenuti lungo le autostrade, 75 su statali e provinciali, 10 nei centri abitati. Tra le vittime anche 39 stranieri. Sono stati 94 gli incidenti con 2 vittime, 13 quelli con tre, due con quattro e due con più di 4 decessi. Tre gli incidenti plurimortali causati da pirati della strada. In tre sinistri un conducente (nei casi in cui è stato possibile accertarlo) è risultato positivo all'alcol e in uno alla droga.
In 92 episodi coinvolte autovetture, in 11 autocarri, in uno un pullman, in 7 moto, in 2 un velocipede e infine in 6 un pedone. Le regioni con il maggior numero di incidenti plurimortali nei primi nove mesi 2019 sono Puglia (14), Emilia-Romagna (13) e Lombardia (12).
Iscriviti alla newsletterRimani sempre aggiornato sulle notizie nazionaliAccedi per Iscriverti
