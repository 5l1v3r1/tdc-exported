
# Заловиха 11 мигранти в микробус, управляван от българин

Published at: **2019-11-05T10:54:00+00:00**

Author: ****

Original: [Plovdiv24.bg](https://www.plovdiv24.bg/novini/mejdunarodni/Zaloviha-11-migranti-v-mikrobus-upravlyavan-ot-bulgarin-911321)

Румънската гранична полиция откри 11 мигранти, скрити в микробус, на граничния пункт Нъдлак на границата с Унгария. Според съобщение на граничната полиция в окръг Арад микробусът е бил управляван от 45-годишен българин.
Той заявил, че пътува към Словакия и транспортира автомобилни части. При проверка на микробуса в него са открити 11 мигранти, скрити сред транспортираната стока. Установено е, че те са от Ирак, Еритрея и Иран. Групата се състояла от четирима мъже, една жена и шестима непълнолетни на възраст между 15 и 17 години, съобщи БТА. 
Чужденците възнамерявали да стигнат до Шенгенското пространство. Срещу тях е започнало разследване за незаконно преминаване на държавна граница, а срещу шофьора - за трафик на мигранти.
