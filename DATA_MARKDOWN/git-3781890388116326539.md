
# อัสซาดชี้ภาคเหนือซีเรียต้องอยู่กับรัฐบาลกลาง

Published at: **2019-11-02T00:45:00+00:00**

Author: ****

Original: [เดลินิวส์](https://www.dailynews.co.th/foreign/739585)


        ประธานาธิบดีซีเรียกล่าวว่า "เป้าหมายสูงสุด" ในตอนนี้คือการผนวกแผ่นดินทั้งหมดที่แตกแยกตลอดช่วงนานกว่า 8 ปีของสงครามกลางเมืองให้กลับมาเป็นปึกแผ่น รวมถึงภาคเหนือซึ่งเป็นเขตอิทธิพลของชาวเคิร์ด และเตือนว่าสหรัฐจะไม่มีทาง "ขโมย" น้ำมันของซีเรียได้
      
สำนักข่าวต่างประเทศรายงานจากกรุงดามัสกัส ประเทศซีเรีย เมื่อวันที่ 2 พ.ย. ว่าประธานาธิบดีบาชาร์ อัล-อัสซาด ผู้นำซีเรีย แถลงผ่านสถานีโทรทัศน์แห่งชาติ เมื่อวันศุกร์ที่ผ่านมา ว่าการที่กองทัพรัสเซียและตุรกีจัดการลาดตระเวนร่วมกันตลอดแนวพรมแดนทางเหนือของประเทศ เพื่อผลักดันให้กองกำลังป้องกันตนเองชาวเคิร์ด ( วายพีจี ) ถอยร่นออกจากพื้นที่ และจะได้เตรียมการจัดตั้ง "เขตปลอดภัย" สำหรับผู้ลี้ภัยชาวซีเรียซึ่งอาศัยอยู่ตามตะเข็บชายแดนที่ติดกันมากกว่า 3.6 ล้านคน ให้ทยอยเดินทางกลับภูมิลำเนาได้ หลังต้องลี้ภัยจากสงครามซึ่งปะทุเมื่อเดือนมี.ค. 2554 นั้น "เป็นสัญญาณเชิงบวก" ของการสนับสนุนให้รัฐบาลดามัสกัสบรรลุเป้าหมายสำคัญที่สุดในตอนนี้ คือ "การผนวกดินแดนทั้งหมดกลับคืน" 
