
# Slezské derby a duel Boleslavi s Bohemians načnou 16. ligové kolo

Published at: **2019-11-07T16:18:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/slezske-derby-a-duel-boleslavi-s-bohemians-nacnou-16-ligove-kolo/1818437?utm_source=rss&utm_medium=feed)

Praha - Dvě páteční předehrávky otevřou program 16. kola první fotbalové ligy, po němž bude následovat reprezentační přestávka. Sedmá Ostrava přivítá ve slezském derby předposlední Karvinou a čtvrtá Mladá Boleslav se utká s dvanáctými Bohemians 1905. Oba duely mají výkop v 18:00.
V Ostravě budou týmy usilovat o přerušení aktuální nepříznivé série. Baník už tři kola nezvítězil, Karviná prohrála poslední čtyři ligové zápasy a 443 minut neskórovala.
"Je to derby, které je důležité z hlediska fanoušků, ale i nás, abychom doma udělali tři body a skočili do skupiny týmů s 25 body. Viděl jsem utkání, které hrála Karviná s Jabloncem. Ač je Jablonec v horní skupině, nevypadalo to, že by byla horší a bránila. Byly fáze, kdy dostala Jablonec pod tlak," upozornil ostravský trenér Bohumil Páník, jehož tým doma v lize šestkrát za sebou neprohrál a uhrál tam 16 z celkových 22 bodů.
Karviné se zase více daří venku, kde získala osm z 11 bodů. Poslední dva duely mimo svůj stadion ale prohrála 0:3 a 0:4. Nad Baníkem Karviná vyhrála jediný z pěti ligových soubojů.
"Je to derby, samozřejmě je to obrovská výzva. Každý z kluků včetně mě se na to těšíme. Baník sehrál výborné utkání v poháru se Slavií, kterou porazil 2:0. Teď s ní naposledy prohrál 0:4 v Edenu. Určitě to bude zápas, který bude mít náboj, dynamiku a myslím, že zároveň i kvalitu," uvedl karvinský trenér František Straka.
Mladá Boleslav v posledních dvou kolech nevyhrála a klesla na čtvrté místo. Středočeši se proti Bohemians 1905 pokusí odčinit porážku 0:3 z červencového vzájemného duelu v Ďolíčku a také poslední domácí prohru 1:3 s Libercem. Předtím na svém stadionu Mladá Boleslav vyhrála všech sedm utkání ligové sezony.
"Do každého utkání jdeme s cílem vyhrát, ale v tomto případě máme dvojnásobnou motivaci. Chceme navázat na domácí vítěznou šňůru přerušenou prohrou s Libercem a oplatit Bohemians červencovou prohru, která byla v celé podzimní sezoně pro nás rekordně nepříjemná," uvedl mladoboleslavský kouč Jozef Weber, který v minulosti vedl Bohemians.
Pražané vyhráli jediné z posledních sedmi kol a venku se jim nedaří. Mimo svůj stadion získali jediný z celkových 16 bodů. "Boleslav je hodně nepříjemný soupeř. Doma poprvé prohráli až před dvěma týdny s Libercem, jinak doma porazili Spartu i Plzeň. Navíc mohli vézt bod z Edenu, jenže Mešanovič neproměnil v závěru pokutový kop. Vepředu disponují obrovskou kvalitou. V defenzivě ale za poslední dva duely obdrželi pět branek, z čehož si budeme chtít vzít příklad. Pojedeme tam s cílem bodovat a napravit náš poslední zápas proti Slovácku," řekl asistent trenéra Erich Brabec.
--------

        FK Mladá Boleslav (v tabulce 4.) - Bohemians Praha 1905 (12.)
      
Výkop: pátek 8. listopadu, 18:00.
Rozhodčí: Marek - Paták, Caletka.
Bilance: 21 9-6-6 28:22.
Poslední zápas: 0:3.

        Předpokládané sestavy:
      
Mladá Boleslav: Stejskal - Jakub Klíma, Tatajev, Pudil, Fulnek - Budínský, Hubínek, Matějovský, Bucha - Komličenko, Mešanovič.
Bohemians: Le Giang - Bartek, Hůlka, Pokorný, Podaný - Havel, Jindřišek, Rada, Vodháněl - Nečas, Keita.
Absence: Wiesner - Dostál (oba rekonvalescence), Fryšták, Ljovin, Puškáč, Vacek (všichni zranění).
Disciplinární ohrožení: Bucha, Mešanovič - Jindřišek, Vodháněl (všichni 3 ŽK).
Nejlepší střelci: Komličenko (9) - Vodháněl (3).

        Zajímavosti:
      
- Bohemians v posledních 2 vzájemných utkáních v lize neprohráli a neinkasovali
- M. Boleslav poslední domácí ligový zápas s Bohemians vyhrála, ale předtím soupeře doma 3x po sobě neporazila
- M. Boleslav 2 kola po sobě nezvítězila a inkasovala 5 branek
- M. Boleslav předchozí domácí utkání v lize s Libercem prohrála, ale předtím doma v sezoně 7x za sebou vyhrála
- Bohemians vyhráli jediné z posledních 7 kol a 2x za sebou neskórovali
- Bohemians v 8 venkovních utkáních v ligové sezoně získali jediný z celkových 16 bodů a spolu s Příbramí jsou jedinými dvěma týmy, které na hřišti soupeře v ročníku nezvítězily
- trenér M. Boleslavi Weber v minulosti vedl Bohemians

        Baník Ostrava (7.) - MFK Karviná (15.)
      
Výkop: pátek 8. listopadu, 18:00.
Rozhodčí: Franěk - Vlasjuk, Dresler.
Bilance: 5 2-2-1 5:5.
Poslední zápas: 2:1.

        Předpokládané sestavy:
      
Ostrava: Laštůvka - Pazdera, Pokorný, Stronati, Fleišman - Reiter, Jánoš, Hrubý, Kuzmanovič - Diop, Smola.
Karviná: Pastornický - Ndefe, Kouřil, Rundič, Čonka - Lingr, Bukata, Janečka, Hanousek, Galuška - Petráň.
Absence: Fillo (4 ŽK), Jirásek (trest za ČK), De Azevedo, Celba (oba zranění), Baroš (nejistý start) - Guba (zranění), Šašinka (dohoda klubů), Ba Loua, Dreksa (oba nejistý start).
Disciplinární ohrožení: Fleišman, Procházka, Smola - Hanousek, Lingr, Petráň (všichni 3 ŽK).
Nejlepší střelci: Diop (5) - Petráň (3).

        Zajímavosti:
      
- Karviná vyhrála jediný z 5 ligových duelů s Ostravou
- Ostrava 3 kola po sobě nevyhrála (2 prohry, remíza)
- Ostrava v posledních 6 domácích ligových zápasech neprohrála a dala v nich 18 branek
- Ostrava doma získala 16 z celkových 22 bodů
- Karviná prohrála poslední 4 kola a v lize 5x za sebou nezvítězila
- Karviná v lize neskórovala 443 minut
- Karviná venku získala 8 z celkových 11 bodů, poslední 2 duely tam ale prohrála 0:3 a 0:4
- Procházka (Ostrava) může odehrát 350. prvoligový zápas
