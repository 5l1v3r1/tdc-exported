
# Η κυβέρνηση αντιμέτωπη με τη Νέα Δημοκρατία

Published at: ****

Author: ****

Original: [CNN.gr](https://www.cnn.gr/focus/apopseis/story/195931/h-kyvernisi-antimetopi-me-ti-nea-dimokratia)

Αλμπάνης Γιάννης, CNN Greece 21:05 , 01 November 2019
Ο πληθυσμός της Μόριας ξεπέρασε τις 15.000, ενώ συνολικά στα νησιά του Βορείου Αιγαίου οι αιτούντες άσυλο ξεπέρασαν τους 35.000. Οι δε αφίξεις συνεχίζονται αυξανόμενες.
Η δε επίτροπος για τα Ανθρώπινα Δικαιώματα του Συμβουλίου της Ευρώπης, Ντούνια Μιγιάτοβιτς δηλώνει ότι: «Η κατάσταση των μεταναστών, συμπεριλαμβανομένων των αιτούντων άσυλο, στα ελληνικά νησιά του Αιγαίου έχει επιδεινωθεί δραματικά τους τελευταίους 12 μήνες».
Στις 8 Ιουλίου στη Μόρια βρίσκονταν 5.685 άτομα και συνολικά στα νησιά του Βορείου Αιγαίου 17.057.
Δηλαδή, στους 4 μήνες της διακυβέρνησης της Νέας Δημοκρατίας διπλασιάστηκαν οι αιτούντες άσυλο στα νησιά και τριπλασιάστηκαν οι διαμένοντες στη Μόρια. Για ένα κόμμα που εξελέγη υποσχόμενο τη δραστική μείωση των αφίξεων και την αποσυμφόρηση των νησιών, η αποτυχία είναι προφανής.
Προφανώς δεν φταίνε ο Μητσοτάκης και ο Χρυσοχοΐδης για το ότι αυξάνονται οι αφίξεις.
Το προσφυγικό ρεύμα δημιουργείται και διογκώνεται γιατί ολόκληρες χώρες καταρρέουν.
Επιπλέον, έχει ιδιαίτερη σημασία η τακτική του Ερντογάν να χαλαρώνει ή αυστηροποιεί τους ελέγχους στις τουρκικές ακτές του Αιγαίου, αναλόγως με το πόσο θέλει να πιέσει την ΕΕ.
Το πρόβλημα για την κυβέρνηση όμως είναι ότι προεκλογικά δεν έλεγε ότι για το προσφυγικό αιτία είναι η παγκόσμια κατάσταση, αλλά η πολιτική της κυβέρνησης Τσίπρα. Ακόμα και αν δεχτούμε ότι μέσα σε τέσσερις μήνες δεν μπορεί να αλλάξει άρδην η όψη των πραγμάτων, το γεγονός ότι επί ΝΔ όχι μόνο δεν μειώθηκαν οι πρόσφυγες και οι μετανάστες στα νησιά αλλά διπλασιάστηκαν, αποδεικνύει ότι οι ισχυρισμοί της ήταν προεκλογικές ευκολίες προς άγραν ψήφων.
Η διάψευση των προεκλογικών εξαγγελιών για το προσφυγικό αποτελεί το πρώτο μεγάλης κλίμακας πλήγμα για την κυβέρνηση Μητσοτάκη. Μάλιστα πρόκειται για πλήγμα σε τρία πεδία  που αποτελούν «σημαίες» για τη Νέα Δημοκρατία:
Τα πράγματα γίνονται ακόμα χειρότερα από τις αντιδράσεις στο πρόγραμμα μεταφοράς προσφύγων από τα νησιά στην ενδοχώρα. Σε όλη την Ελλάδα δημοτικά συμβούλια και τοπικές πρωτοβουλίες λένε κατηγορηματικά «όχι» στην εγκατάσταση προσφύγων στην περιοχή τους.
Με πρότυπο τα Βρασνά της Βόλβης, απειλούν με δυναμικές κινητοποιήσεις. Στις αντιδράσεις αυτές πρωτοστατούν παντού αιρετοί και ψηφοφόροι της Νέας Δημοκρατίας. Αντιθέτως, οι προσκείμενοι στην Αριστερά πολίτες εμφανίζονται σαφώς πιο θετικοί στο κυβερνητικό σχέδιο της μετεγκατάστασης.
Εμφανίζεται λοιπόν το παράδοξο φαινόμενο να βρίσκεται η κυβερνώσα Νέα Δημοκρατία αντιμέτωπη με την κοινωνική Νέα Δημοκρατία.
Στη Μόρια θυσιάστηκε η «δικαιωματική ψυχή» του ΣΥΡΙΖΑ στο βωμό του κυβερνητικού ρεαλισμού. Τους επόμενους μήνες θα διαπιστώσουμε αν στο ίδιο μέρος και τον ίδιο βωμό θυσιαστεί η «ατζέντα του νόμου και της τάξης» της ΝΔ.
 
 

        Διαβάστε επίσης
      
