
# Справи Майдану будуть розслідувати ще довше – Труба

Published at: **2019-11-04T12:19:00+00:00**

Author: ****

Original: [Українська правда](https://www.pravda.com.ua/news/2019/11/4/7230931/)

Директор Державного бюро розслідувань Роман Труба поскаржився, що через нестачу слідчих розслідування справ Майдану, які передадуть ДБР із прокуратури, затягнуться. 
Джерело: колонка Труби для "Української правди"
Дослівно: "З 20 листопада усі провадження, які не завершені прокуратурою, перейдуть до інших правоохоронних органів. У тому числі, до ДБР.
Серед них – розслідування злочинів, пов'язаних з масовими протестами у 2013-2014 роках. Справи Майдану. 5 тисяч томів матеріалів, які будуть передані новим слідчим. 5 років розслідування, які потрібно відмотати назад та дослідити з самого початку.
На якийсь час це зупинить розслідування.
Проблема полягає ще в тому, що в ДБР катастрофічно не вистачає слідчих…"
Деталі: Труба нагадав, що 20 листопада 2019 року прокуратура більше не буде вести досудове розслідування в кримінальних провадженнях. Від 20 листопада за прокуратурою залишиться лише функція процесуального керівництва.
Директор ДБР пояснив, що закон обмежує кількість працівників, які можуть працювати в ДБР – 1500 людей по всій Україні разом зі слідчими, оперативниками та держслужбовцями.
Наразі на одного слідчого навантаження – понад 100 проваджень.
Труба повідомив, що розслідувати справи Майдану у ДБР буде окремий підрозділ, але якщо його сформують з чинних слідчих, то це сповільнить розслідування в інших провадженнях.
Він закликає у максимально стислі терміни у 2-му читанні прийняти зміни до закону про ДБР, якими скасовується гранична чисельність працівників бюро; запроваджується спрощена конкурсна процедура для слідчих ГПУ, які розслідують "справи Майдану".
