
# 
        دو اسیر اردنی نزد رژیم صهیونیستی آزاد شدند
      

Published at: **2019-11-07T00:20:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638587/%D8%AF%D9%88-%D8%A7%D8%B3%DB%8C%D8%B1-%D8%A7%D8%B1%D8%AF%D9%86%DB%8C-%D9%86%D8%B2%D8%AF-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C-%D8%A2%D8%B2%D8%A7%D8%AF-%D8%B4%D8%AF%D9%86%D8%AF)

به گزارش بولتن نیوز، «هبه اللبدی» و «عبدالرحمن مرعی» دو اسیر اردنی امروز چهارشنبه پس از آزادی از زندان رژیم صهیونیستی به کشورشان بازگشتند.
اللبدی و مرعی پس از ورود به کشورشان از تلاش‌های وزارت خارجه اردن، کنسولگری و کاردار این کشور در فلسطین اشغالی برای آزادی آن‌ها تشکر کردند.
بنابر گزارش وبگاه اردنی «عمون»، «احمد الطیبین» عضو کنست (پارلمان) رژیم صهیونیستی گفت که دیپلماسی اردن، موضع مردمی و فشارهای «عبدالله دوم» شاه اردن باعث شد این رژیم اللبدی و مرعی را آزاد کند.
هبه عبدالباقی اللبدی ۲۰ آگوست گذشته در حالی که به دیدار خانواده خود در جنین واقع در کرانه باختری رفته بود، توسط رژیم صهیونیستی بازداشت و به مدت پنج ماه به بازداشت اداری(بدون محاکمه) محکوم شده بود.
عبدالرحمن مرعی دیگر شهروند اردنی نیز دوم سپتامبر گذشته در حالی که برای شرکت در جشن عروسی یکی از بستگانش به کرانه باختری سفر کرده بود، بازداشت شد. او از بیماری سرطان رنج می‌برد و تا کنون چند بار تحت عمل جراحی قرار گرفته است.
دولت اردن هفته گذشته در اعتراض به ادامه بازداشت این دو اسیر اردنی، سفیر این کشور در تل‌آویو را فراخواند.
بر پایه این گزارش این دو اسیر اردنی ظهر امروز از طریق پل ملک حسین وارد اردن شده و مورد استقبال گسترده مردمی قرار گرفتند.
