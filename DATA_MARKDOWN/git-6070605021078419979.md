
# Reyes i Sevilla tornen amb un 'Capítulo 0' més madur i cinematogràfic

Published at: **2019-11-04T16:56:32+00:00**

Author: ****

Original: [Ara.cat](https://www.ara.cat/media/Reyes-Sevilla-tornen-Capitulo-cinematografic_0_2337966347.html)

La nova encarnació de l'anomenat humor absurder, després de La hora chanante i Muchachada nui, és el programa Capítulo 0, que torna aquest dimarts a la graella de Movistar+. El canal #0 estrena la segona temporada del xou creat per Joaquín Reyes i Ernesto Sevilla, en el qual passen el món de les celebritats pel seu surrealista sedàs manxec. Entre les seccions que s'incorporen a aquest espai d'esquetxos hi ha un biopic macabre titulat Reyes. La vida de Joaquín Reyes i la història paternofilial Mi padre. Segons expliquen els creadors, es tracta d'una versió més "elaborada, cinematogràfica i madura" dels seu programa.
Són vuit episodis que, com és habitual, comptaran amb una desfilada de cameos d'actors convidats. És el cas de Paco León, David Broncano, Pablo Motos, Miren Ibarguren, Verónica Forqué, Hugo Silva, Arturo Valls, Javier Botet, Pablo Chiapella, Ingrid García-Jonsson , David Verdaguer, Jorge Ponce o Adriana Torrebejano, entre d'altres. Ernesto Sevilla dirigeix tots els episodis, menys un que va a càrrec de Miguel Esteban, coguionista de la sèrie amb Sevilla i Reyes.
