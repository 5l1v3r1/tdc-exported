
# 
        انتقاد تند ترکیه از همکاری آمریکا با سازمان‌های تروریستی
      

Published at: **2019-11-04T13:59:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638083/%D8%A7%D9%86%D8%AA%D9%82%D8%A7%D8%AF-%D8%AA%D9%86%D8%AF-%D8%AA%D8%B1%DA%A9%DB%8C%D9%87-%D8%A7%D8%B2-%D9%87%D9%85%DA%A9%D8%A7%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D8%A7-%D8%B3%D8%A7%D8%B2%D9%85%D8%A7%D9%86%E2%80%8C%D9%87%D8%A7%DB%8C-%D8%AA%D8%B1%D9%88%D8%B1%DB%8C%D8%B3%D8%AA%DB%8C)

به گزارش بولتن نیوز، دولت ترکیه در واکنش به گزارش ادعایی اخیر آمریکا در رابطه با «تروریسم در سال ۲۰۱۸»، همپیمانان کُرد سوری واشنگتن و همچنین «فتح‌الله گولن» مبلغ معارض دولت ترکیه را «تروریست» خواند و به مواضع آمریکا در ادامه همکاری با این گروه‌ها تاخته است.
«حامی آکسوی» سخنگوی وزارت خارجه ترکیه، در یک بیانیه به گزارش سالیانه آمریکایی‌ها در رابطه با «تروریسم» واکنش نشان داد.
وزارت خارجه آمریکا دهم آبان ماه گزارش سالانه با موضوع «تروریسم» در جهان را منتشر کرد و در آن موضع واشنگتن در قبال دیگر کشورها را تکرار کرد. این وزارتخانه در این گزارش ادعایی، بار دیگر ایران، کره شمالی، سودان و سوریه را به عنوان کشورهای «حامی تروریسم دولتی» خوانده است.
سخنگوی وزارت خارجه ترکیه در واکنش به این گزارش ابتدا از موضع واشنگتن درباره دو گروه تروریستی داعش و پ‌.‌‎ک‌.ک تمجید کرد.
این مقام ترکیه تصریح کرد: «گزارش ۲۰۱۸ وزارت خارجه ایالات متحده درباره تروریسم، تهدید تروریستی ناشی از داعش و پ‌ک‌ک‌ برای ترکیه را ابراز کرده است و بر تلاش‌های ترکیه برای مقابله با این سازمان‌های تروریستی تاکید کرده است. این گزارش، به این موضوع اذعان کرده که پ‌ک‌ک که ایالات متحده آن را یک سازمان تروریستی خارجی می‌شناسد، مسئول به شهادت رساندن بیش از ۱۲۰۰ مقام امنیتی و غیرنظامیان در ترکیه طی دوره ۲۰۱۵ تا ۲۰۱۸ است».
آکسوی، بلافاصله بعد از این جمله، انتقاد مقام‌های ترکیه از مواضع آمریکا در قبال گروه‌های کُرد سوری هم پیمان واشنگتن شامل یگان‌های مدافع خلق (ی.‌پ.گ) را تکرار کرد.
به گفته او، «استفاده (وزارت خارجه آمریکا) از لفظ "گروه‌های وابسته به پ‌ک‌ک در سوریه" به جای اشاره کردن مستقیم به نام ی.پ.گ، تلاشی برای لاپوشانی کردن موضع غیرقانونی مقام‌های ایالات متحده است که حتی همکاری‌هایشان با این سازمان تروریستی را مخفی نمی‌کنند».
سخنگوی وزارت خارجه ترکیه سپس به یکی دیگر از موضوعات اختلافی بین آنکارا و واشنگتن طی سال‌های اخیر اشاره کرد.
آکسوی تصریح کرد: «(وزارت خارجه آمریکا در گزارش خود) سر دسته فتو (فتح‌الله گولن) یکی دیگر از سازمان‌های تروریستی، "روحانی در تبعید خودخوانده" توصیف شده است و این موضوع نشان می‌دهد که کودتای نافرجام تاثرآور 15 جولای نادیده گرفته شده و یا از آن حمایت شده است. این موضوع همچنین نشانگر تلاش برای نادیده انگاشتن این واقعیت است که این تروریست (فتح‌الله گولن) در خاک ایالات متحده، پناهگاه امن یافته است».
وی افزود: «این موضوع نباید فراموش شود سازمان تروریستی فتو در پس کودتای نافرجام تاثرآور ۱۵ جولای قرار دارد؛ کودتایی که ۲۵۱ تن از شهروندان بی‌گناه ما را شهید و هزار نفر دیگر را مجروح کرد. این سازمان تروریستی نه تنها تهدید برای ترکیه است بلکه برای همه کشورهایی که اعضایش در آنها حضور دارند هم تهدید است و باید این موضوع باید برای همگان روشن شود که همکاری بین‌المللی برای مقابله با تروریسم از اهمیت بالایی برخوردار است».
دولت ترکیه سازمان گولن را «تروریستی» خوانده و این سازمان را عامل اصلی کودتای نافرجام ۱۵ و ۱۶ جولای ۲۰۱۶ (۲۵ و ۲۶ تیر ۱۳۹۵) معرفی کرده است. گولن از سال ۱۹۹۹ در تبعیدی خودخواسته، ساکن ایالت پنسیلوانیا است و درخواست‌های مکرر دولت ترکیه از آمریکا برای استرداد او به جایی نرسیده است.
