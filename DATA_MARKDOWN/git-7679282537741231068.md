
# झारखंड : आंगनबाड़ी केंद्रों को मुफ्त में मिलेगा गैस कनेक्शन

Published at: **2019-11-01T03:04:18+00:00**

Author: **हिंदुस्तान ब्यूरो, रांची।**

Original: [https://www.livehindustan.com](https://www.livehindustan.com/jharkhand/story-jharkhand-anganwadi-centers-will-get-free-gas-connection-2826441.html)

मुख्यमंत्री रघुवर दास ने कहा कि आंगनबाड़ी केंद्रों में मुफ्त में एलपीजी गैस कनेक्शन व चूल्हा दिया जायेगा। एक नवंबर से इनका वितरण शुरू करें। उन्होंने कहा कि मार्च 2020 तक राज्य की सभी 38,432 आंगनबाड़ी केंद्रों में ये कनेक्शन उपलब्ध करायें। मुख्यमंत्री आवास में आयोजित महिला, बाल विकास एवं सामाजिक सुरक्षा विभाग की समीक्षा बैठक में उन्होंने यह निर्देश दिये। इस योजना को मार्च 2020 तक चरणबद्ध तरीके से पूरा किया जायेगा।
मुख्यमंत्री रघुवर दास ने कहा कि सेविका-सहायिका और वहां पर पलनेवाले बच्चे को धुएं से बचाने के लिए सरकार ने यह निर्णय लिया है। इसके लागू होने से आंगनबाड़ी केंद्रों के बच्चों को स्वच्छ माहौल में गर्म भोजन ससमय मिल पायेगा। सेविकाओं और सहायिकाओं बहनों को साथ ही प्रदूषण से निजात मिलेगी।
इस योजना के तहत आंगनबाड़ी केंद्रों के सुदृढ़ीकरण के लिए दो एलपीजी सिलिंडर, गैस चूल्हा, पाइप, रेगुलेटर दिया जायेगा। हर आंगनबाड़ी केंद्र पर इन सामग्री पर व्यय करीब 6300 रुपये आयेगा। इस पूरी योजना पर 24 करोड़ रुपये खर्च होंगे। 
आयोजित बैठक में वित्त विभाग के अपर मुख्य केके खंडेलवाल, मुख्यमंत्री के प्रधान सचिव सुनील कुमार वर्णवाल, महिला, बाल विकास एवं सामाजिक सुरक्षा विभाग के सचिव अमिताभ कौशल समेत अन्य अधिकारी भी उपस्थित थे।
