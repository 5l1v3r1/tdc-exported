
# اعتراض‌های خونین در عراق؛ «۵ نفر در بغداد با گلوله واقعی کشته شدند»

Published at: **2019-11-04T16:29:42+00:00**

Author: **یورونیوز فارسی **

Original: [euronews](https://farsi.euronews.com/2019/11/04/5-dead-as-iraqi-security-forces-open-fire-on-baghdad-protesters)

در ناآرامی‌های روز دوشنبه در بغداد، پایتخت عراق دست کم ۵ نفر بر اثر شلیک نیروهای امنیتی کشته شدند.
خبرگزاری رویترز بعد از ظهر دوشنبه ۱۳ آبان با نقل این خبر از قول شاهدان عینی نوشت که درگیری‌های خونین به دنبال حضور دوباره هزاران تن از معترضان عراقی در خیابان‌های بغداد روی داد.
رویترز به نقل از یک شاهد عینی می‌نویسد که او شخصا در نزدیکی میدان تحریر بغداد مردی را دیده که با گلوله مستقیم مأموران نقش بر زمین شده و گروهی دیگر از راهپیمایان کالبد بی‌جان او را از محل دور کرده‌اند. فیلمبردار خبرگزاری رویترز نیز گفته که خود شاهد کشته شدن دست کم ۴ نفر بوده است.
منابع امنیتی و بیمارستانی عراق تا کنون مرگ یک نفر و زخمی شدن ۲۲ نفر را تأیید کرده‌اند. با آن که شاهدان می‌گویند مأموران تیر جنگی واقعی شلیک کرده‌اند، منابع رسمی گفته‌اند که قربانیان هدف تیرهای پلاستیکی و گاز اشک‌آور قرار گرفته‌اند.
خبرنگار رویترز تا این لحظه موفق به تماس با وزارت کشور عراق برای کسب توضیح در این زمینه نشده است. اما خبرگزاری افه اسپانیا به نقل از یک منبع آگاه در وزارت کشور عراق که خواست نامش فاش نشود نوشته است که در درگیری‌های امروز بغداد دست کم هفت نفر جان خود را از دست داده‌اند.
از آغاز راهپیمایی‌های خونبار ضددولتی در عراق در ابتدای ماه جاری میلادی تاکنون ۲۵۰ نفر جان خود را در درگیری‌ها از دست داده‌اند.
درگیری‌های خونین روز دوشنبه در بغداد در حالی پی گرفته شد که حمله گروهی از معترضان به ساختمان کنسولگری ایران در کربلا در شامگاه یکشنبه ۱۲ آبان و درگیری آنها با نیروهای پلیس ضد شورش دست کم ۳ کشته بر جای گذاشت.

        بیشتر بخوانید:
      
بر اساس گزارش رسمی کمیسیون ویژه تحقیقات دولتی عراق، در نخستین دور از اعتراض‌ها در این کشور در هفته اول اکتبر، نزدیک به ۱۵۰ نفر کشته شدند. بنا بر همین گزارش ۷۰ درصد قربانیان بر اثر برخورد گلوله واقعی مستقیم به سر و سینه‌شان جان خود را از دست داده‌اند.
به دنبال انتشار نتایج این تحقیقات، مأموران امنیتی در روزهای اخیر در رویارویی با معترضان از کاربرد گلوله‌های واقعی امتناع کرده بودند.
ناآرامی‌ها در عراق بیشتر از یک ماه پیش به دلیل اعتراض شمار زیادی از مردم علیه وضعیت بد اقتصادی و معیشتی، کمبود آب سالم، برق و نبود دسترسی کافی به خدمات بهداشتی و آموزشی همگانی در کشور آغاز شده و پس از یک سکون چند روزه، موج دوم آن در روزهای گذشته از سر گرفته شد.
معترضان عراقی زمامداران کشورشان را متهم می‌کنند که همواره «مطیع اوامر» یکی از دو متحد اصلی این کشور یعنی آمریکا یا ایران هستند. بسیاری از آنها بر این باورند که ایران و آمریکا از عراق به عنوان ابزار و میدانی برای جنگ نیابتی میان خودشان و در دست گرفتن قدرت و نفوذ در منطقه استفاده می‌کنند بدون آن که به نیازهای روزمره شهروندان عادی این کشور توجهی داشته باشند.
عادل عبدالمهدی که نزدیک به یک سال پیش قدرت را در عراق به دست گرفت، هنوز نتوانسته است اصلاحات و ترمیم وسیع کابینه را که پیش از این وعده داده بود، عملی کند.
