
# Sparta po pěti letech vyhrála v Třinci, zápas rozhodl Smejkal

Published at: **2019-11-01T19:42:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/sparta-po-peti-letech-vyhrala-v-trinci-zapas-rozhodl-smejkal/1816146?utm_source=rss&utm_medium=feed)

Třinec - Hokejisté pražské Sparty zvítězili v 16. kole extraligy na ledě Třince 3:2 a připravili úřadujícímu mistru první domácí porážku v sezoně. Zápas rozhodl v 53. minutě druhým gólem v utkání Jiří Smejkal a Sparta vyhrála v Třinci v základní hrací době po pěti letech. Pražané využili obě přesilové hry, Oceláři vyrovnali zásahy Tomáše Kundrátka, na druhý gól Smejkala již ale nenašli odpověď.
Třinec nastoupil po jasné výhře s Kladnem ve stejné sestavě i v brance s Kváčou, který se musel v úvodní třetině hodně otáčet. Kryl betonem i únik Dvořáčka, Sparta ale svou převahu vyjádřila v přesilové hře vedoucím gólem. Tomášek našel na hranici brankovišti hokejku Smejkala, který doklepl puk do odkryté branky. Stejný hráč mohl z dalšího sóla zvýšit, ale Kváča jeho bekhendový blafák přečetl.
Místo toho udeřilo v osmnácté minutě na druhé straně. Pražanům se nepovedlo v oslabení vyhodit po mantinelu puk, který se překvapivě odrazil mezi kruhy na osamoceného Kundrátka. Třinecký bek šancí nepohrdl a trefil se nad lapačku Sedláčka. Domácí, jejichž trenér Varaďa změnil složení první a čtvrté formace, kam poslal Michala Kovařčíka za Chmielewského, ožili. V přečíslení se ale neprosadili Polanský a později ani Chmielewski.
Sparta byla i ve druhé třetině střelecky aktivnější, Tomášek ale ve dvou šancích nepřelstil Kváču. Pražané šli přesto v polovině zápasu do vedení, když využili i druhou početní výhodu: po Poláškově ráně od modré si puk našel Rousek, který si puk posunul do strany a bekhendem pohodlně skóroval. Oceláři opět vyrovnali díky Kundrátkovi, na kterého po pasu Draveckého zívala odkrytá branka. Gól padl jen dvě sekundy po návratu hostujícího Jurčiny z trestné lavice.
Při Spartě stálo v průběhu třetí třetiny štěstí. Ondřej Kovařčík minul v gólové situaci branku, Douderovu střelu zastavilo břevno. To pobídku Jurčiny od modré čáry tečoval Smejkal a dráhu letu puku ještě změnil i bránící Galvinš. Pražané, kteří dohrávali od druhé třetiny bez obránce po nárazu na mantinel otřeseného Kaliny, si těsný náskok bez problémů pohlídali. Třinci nepomohla ani power play.
Marek Zadina (Třinec): "Viděli jsme výborné utkání. Sparta hrála velmi dobře a agresivně, zatímco my jsme neodehráli tak dobrý zápas. Byli jsme všude později, prohrávali jsme osobní souboje u mantinelu, kde nás přetlačili. Byli bychom spokojeni, kdybychom vytěžili nějaký bod, bohužel se nám to nepodařilo. Spadla nám do branky jedna střela od modré čáry, předtím jsme dali tyčku. V tomhle směru byla Sparta šťastnější, ale musíme přidat v agresivitě a pohybu."
Uwe Krupp (Sparta Praha): "Byl to velmi dobrý zápas, oba týmy hrály disciplinovaně. Od první třetiny jsme hráli s velkým nasazením, byli jsme agresivnější, nedávali jsme soupeři moc prostoru. Dařilo se nám Třinec zpomalovat ve středním pásmu, to bylo hodně důležité. Celý zápas byl velmi vyrovnaný, dalo se očekávat, že rozhodne jeden gól. Na konci jsme měli trochu štěstí, že domácí trefili břevno, ale vypracovali jsme si taky dobré šance. Odehráli jsme dobrý venkovní zápas a jsme šťastní, že máme tři body."
Branky a nahrávky: 18. Kundrátek, 34. Kundrátek (Dravecký, M. Kovařčík) - 10. Smejkal (Tomášek, Řepík), 29. Rousek (Smejkal, Polášek), 53. Smejkal (Jurčina). Rozhodčí: Holm (Švédsko), Hradil - Hlavatý, Tošenovjan. Vyloučení: 3:4. Využití: 1:2. Diváci: 5400 (vyprodáno).
Třinec: Kváča - Roth, Gernát, Kundrátek, M. Doudera, D. Musil, Galvinš, Krajíček - M. Stránský, P. Vrána, M. Kovařčík - Hrňa, Marcinko, Dravecký - Kofroň, Hladonik, Hrehorčák - O. Kovařčík, Polanský, Chmielewski. Trenéři: Varaďa, M. Zadina a Raszka.
Sparta: J. Sedláček - Blain, Kalina, Jurčina, Ďaloga, Košťálek, Polášek, T. Dvořák - A. Kudrna, Sukeľ, Říčka - Řepík, Tomášek, Smejkal - Forman, Pech, Buchtele - Rousek, V. Růžička, Dvořáček. Trenéři Krupp a J. Nedvěd.
