
# پلیس نیجریه ۲۵۹ اسیر را از یک مرکز توانبخشی غیرقانونی نجات داد

Published at: **2019-11-05T18:10:26+00:00**

Author: **یورونیوز فارسی **

Original: [euronews](https://farsi.euronews.com/2019/11/05/police-nigeria-rescued-259-inmates-illegal-rehabilitation-centre-timeline-captives-freed)

پلیس نیجریه اعلام کرد دست‌کم ۲۵۹ نفر را که در یک «مرکز توانبخشی غیرقانونی» زندانی شده بودند آزاد کرده است. این زندان در داخل مسجدی در منطقه «اوجو» قرار داشت.
افراد نجات یافته که در میان آنها ۳۴ زن، ۱۰ کودک و ۱ نوزاد نیز دیده می‌شوند، پس از نجات به دولت ایالتی تحویل داده شده‌اند.
پلیس می‌گوید به کمک اطلاعاتی که یک مرد در اختیارشان گذاشته توانسته‌اند این مرکز را کشف کنند. بنا بر اعلام سخنگوی پلیس، زندانی‌ها مورد آزار و اذیت قرار گرفته‌اند، بخوبی تغذیه نشده و به بردگی گرفته می‌شدند. حتی مرگ شماری از آنها هرگز گزارش داده نشده است.
پلیس تحقیقات درباره این پرونده را شروع و پنج نفر را که مظنون به ارتباط با این مرکز هستند دستگیر کرده است.
پیش از این نیز در اواخر ماه سپتامبر ۲۰۱۹ میلادی پلیس توانسته بود بیش از ۳۰۰ نفر که عمدتا کودک بودند را بسته شده با غل و زنجیر، در مدرسه‌ای اسلامی در شمال نیجریه پیدا کند. پلیس از آن زمان یورش به مدارس اسلامی و مراکز توانبخشی را آغاز کرده و تا کنون توانسته است نزدیک به ۱۵۰۰ نفر را آزاد کند.
در ادامه به شماری از این تلاش‌ها برای آزادی شهروندان دربند نجریه اشاره می‌شود:
۲۶ سپتامبر: بیش از ۳۰۰ مرد و پسر که برخی از آنها تنها ۵ سال سن داشتند، در پی یورش نیروهای پلیس به ساختمان یک مدرسه اسلامی در در شهر کادونا در شمال نیجریه آزاد شدند. بسیاری از آنها در زنجیر بودند و آثار ضرب و شتم در بدن‌هایشان پیدا بود. برخی از آنها برای سالها در این مدرسه زندانی بودند.
۳۰ سپتامبر: پلیس ۱۹ دختر جوان و نوجوان را که در یک «کارخانه بچه آوری» اسیر شده بودند، در شهر لاگوس در جنوب‌غرب نیجریه پیدا کرد. این اسیرانِ ۱۵ تا ۲۸ ساله باردار بودند و قاچاقچیان انسان نوزادان آنها را پس از تولد می‌فروختند.
۱۴ اکتبر: پلیس ۶۷ مرد و پسر را که بین ۷ تا ۴۰ سال سن داشتند از مدرسه‌ای اسلامی در شهر دائورا بار دیگر در شمال نیجریه نجات داد. اسیران در این مرکز نیز در غل و زنجیر بودند و برخی از زندانیان اعلام کردند که مربیان این مدرسه اسلامی، دانش آموزان را بشدت می‌زدند و حتی به آنها تجاوز می‌کردند.
۱۶ اکتبر: پلیس حدود ۵۰۰ مرد و پسر را که بسیاری از آنها به دیوار زنجیر شده بودند و مورد آزار و ضرب و شتم قرار گرفته بودند، در یک مدرسه اسلامی شهر کاتسینا در شمال‌غرب نیجریه پیدا کرد.
۱۹ اکتبر: پلیس ۱۵۰ دانش آموز اسیر شده را از یک مدرسۀ مشهور به «مرکز اصلاح» در شهر کادونا نجات داد. ۲۲ تن از ۱۴۷ اسیر آزاد شده زن بودند و بسیاری از آنها زخمی‌های ناشی از آزار و اذیت بر بدن داشتند.
۲۴ اکتبر: پلیس ۱۰۸ اسیر دچار سوء تغذیه و بیمار را که بین ۶ تا ۴۵ سال سن داشتند از مرکزی که «مرکز اصلاحات اسلامی» خوانده می‌شد در شهر ایلورین در غرب نیجریه نجات داد.
۴ نوامبر: پلیس ۲۵۹ فرد زندانی شده را از یک «مرکز توانبخشی اسلامی» در شهر ایبادان در جنوب‌غرب نیجریه نجات داد.

        بیشتر بخوانید:
      
