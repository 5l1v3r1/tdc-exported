
# 銀行職員享十成按揭 買600萬樓慳165萬元利息

Published at: **2019-11-06T17:53:33+00:00**

Author: **樓市**

Original: [經濟一週](https://www.edigest.hk/article/122905/%e6%a8%93%e5%b8%82/%e9%8a%80%e8%a1%8c%e8%81%b7%e5%93%a1-%e5%8d%81%e6%88%90%e6%8c%89%e6%8f%ad-%e4%be%9b%e6%a8%93-%e5%85%8d%e9%a6%96%e6%9c%9f-%e5%88%a9%e6%81%af/)

大家有冇留意第三季負資產個案由上季僅1宗，急升至53宗呢？不過又唔使咁擔心，因為金管局表示原來大部分個案都係屬於銀行職員住宅按揭貸款，相關貸款按揭成數比一般按揭保險計劃貸款較高，所以樓價連跌四個月後，呢批銀行職員都比較易跌入負資產界線。究竟銀行職員買樓會有咩優惠？而銀行員工按揭又著唔著數呢？
撰文：SmartED編採部｜圖片：新傳媒資料室
多間銀行都有提供買樓優惠以挽留員工，本地某大銀行向員工提供十成按揭，最多可借款的月薪倍數由原來的100倍調高至120倍，至於按揭貸款息率方面最低息口為0.8厘。銀行員工同一般街客比，假設買$6,000,000嘅樓，月入都係$50,000、還款年期30年，而雙方都借足首置最高按揭成數嘅話，銀行職員每月還款額低至$18,752，比街客平咗成$2,937！最誇張嘅係利息總數只係$750,763，比街客嘅$2,408,086，慳成$1,657,323！
嘩，咁喺銀行做咪好著數？不過由於批核結果都要視乎實際個案情況或其他因素而定，未必真係有最低息同批足十成咁多，而且職員離職後，有關按揭優惠亦會隨之失效，需要向銀行償還優惠按揭成數與一般街客按揭成數嘅差額，所以部分唔想「賣身」俾銀行嘅職員，都會選擇放棄呢個員工按揭優惠。
