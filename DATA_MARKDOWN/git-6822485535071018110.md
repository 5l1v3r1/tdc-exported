
# افزایش شکایات کاربران از اپراتورها + نمودار

Published at: **2019-11-02T09:38:00+00:00**

Author: ****

Original: [جامعه خبری تحلیلی الف](https://www.alef.ir/news/3980811034.html)

شکایت‌های ثبت‌شده از هر یک از اپراتورها در حوزه تلفن همراه حاکی از افزایش شکایات و در حوزه تلفن ثابت حاکی از کاهش شکایات در مهر ماه نسبت به شهریور امسال است.
به گزارش ایسنا، اداره کل حفاظت از حقوق مصرف‌کنندگان معاونت امور پستی، ارتباطی و فناوری اطلاعات سازمان تنظیم مقررات و ارتباطات رادیویی، گزارش ماهانه سامانه ثبت و پاسخگویی به شکایات مشترکان خدمات ارتباطی (سامانه ۱۹۵) تا پایان مهر ماه سال جاری را منتشر کرده است.
مهم‌ترین نتایج حاصل از تحلیل داده‌های استخراج‌شده حاکی از ‌آن است که تعداد کل شکایت‌های ثبت‌شده از شرکت همراه اول در بازه مهرماه نسبت به شهریورماه سال جاری ۳۵.۶ درصد افزایش داشته است. بیش‌ترین شکایت مشترکان از شرکت همراه اول مربوط به عدم آنتن‌دهی (عدم دسترسی به شبکه پرسرعت ۳G‌ و ۴G) و رومینگ ملی بوده است.
از طرفی تعداد کل شکایت‌های ثبت‌شده از شرکت ایرانسل در بازه مهرماه نسبت به شهریورماه سال جاری ۱۱.۵ درصد افزایش داشته است. بیش‌ترین شکایت مشترکان از شرکت ایرانسل مربوط به پیامک متنی و عدم آنتن‌دهی (عدم دسترسی به شبکه پرسرعت ۳G‌ و ۴G) است.
همچنین تعداد کل شکایت‌های ثبت‌شده از شرکت رایتل در بازه مهرماه نسبت به شهریورماه سال جاری، افزایش ۱۵.۱ درصدی داشته است. بیش‌ترین شکایت مشترکان از شرکت رایتل مربوط به خدمات مالکیت و سیم‌کارت بوده است.
تعداد کل شکایت‌های ثبت‌شده از شرکت مخابرات ایران هم در بازه مهرماه نسبت به شهریورماه سال جاری، ۱۴.۴ درصد کاهش داشته است. بیشترین شکایت مشترکان از شرکت مخابرات ایران مربوط به پشتیبانی و ارائه خدمات است که عامل عدم پاسخگویی مطلوب به مشترکان نقش مهمی ایفا می‌کند.
سامانه ثبت و پاسخگوئی به شکایات ۱۹۵ به منظور افزایش رضایت کاربران و رسیدگی به شکایت‌های مردمی در حوزه‌های مختلف ارتباطات و فناوری اطلاعات شامل تلفن ثابت، اینترنت، تلفن همراه، خدمات پستی، تشعشعات و دفاتر پیشخوان راه‌اندازی شده است.
مجید حقی - معاون امور پستی، ارتباطی و فناوری اطلاعات رگولاتوری- درباره برنامه اقدامات آینده برای بهبود سامانه ۱۹۵ و سرعت بخشیدن به روند رسیدگی به شکایات حوزه ICT، گفته بود راه‌اندازی سامانه ثبت «درخواست» با هدف تفکیک موضوعات مربوط به شکایت و درخواست، افزودن منوی راهنما در هر یک از مراحل ثبت شکایات در سامانه به منظور اطلاع‌رسانی صحیح به مشترکین در زمان ثبت شکایت و طراحی و پیاده‌سازی فرایند رسیدگی به شکایت با موضوع «جمع‌آوری سرویس»، از برنامه‌هایی است که قصد داریم در سال جاری عملیاتی کنیم.
