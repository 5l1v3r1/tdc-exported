
# INDvsBAN: जीत के बाद 'मैन ऑफ द मैच' मुशफिकुर रहीम ने कही ये बात 

Published at: **2019-11-04T04:16:35+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-mushfiqur-rahim-on-maiden-t20i-victory-over-india-says-great-moment-for-bangladesh-cricket-2830812.html)

India vs Bangladesh, 1st T20I at Delhi: भारत और बांग्लादेश के बीच 3 मैचों की टी-20 सीरीज का पहला मुकाबला दिल्ली के अरुण जेटली स्टेडियम में खेला गया। इस मैच में बांग्लादेश ने भारत को 7 विकेट से हराकर ऐतिहासिक जीत दर्ज की। बांग्लादेश की इस जीत के हीरो रहे मुशफिकुर रहीम को 'मैन ऑफ द मैच' चुना गया। जीत के बाद मुशफिकुर ने कहा कि उनका लक्ष्य देर तक टिकना था। इसके साथ ही दो पेसरों में से एक के ओवर में 16-20 रन बनाना भी था। मुशफिकुर ने कहा कि हमारे पास खोने के लिए कुछ नहीं है, इसी माइंडसैट के साथ आए है। इसी माइंचसैट ने हमारी मदद की और हम बिना किसी डर के खेल सके।
उन्होंने कहा कि भारत के खिलाफ टी-20 में उनकी यह पहली जीत बांग्लादेश क्रिकेट के लिए यादगार है। बता दें कि इससे पहले भारत और बांग्लादेश इंटरनेशनल टी-20 में 8 बार आमने-सामने आए थे, लेकिन बांग्लादेश एक बार भी नहीं जीत पाया था।
मुशफिकुर रहीम ने इस मैच में नाबाद 60 रनों की पारी खेली। इस पारी में उन्होंने 43 गेंदों पर आठ चौके और एक छक्का लगाया। मुशफिकुर का टी-20 में यह पांचवां अर्धशतक है। जीत के बाद मुशफिकुर ने कहा, ''सौम्य सरकार और मेरे बीच बात हुई थी। हमने सोचा था कि खेल को लंबा खीचेंगा और हो सकेगा तो पेसरों के ओवर में 15-20 रन तक लेंगे, क्योंकि स्पिनर्स को खेलना थोडा़ मुश्किल होगा।'' 
उन्होंने कहा मोहम्मद नईम ने भी टीम को अच्छी शुरुआत दी। टीम ने लिटन दास (7) का विकेट गंवा दिया था। इसके बाद सौम्या सरकार (39) और मोहम्मद नईम (26) ने दूसरे विकेट के लिए 46 रनों की साझेदारी करके टीम को संकट से निकाला। नईम ने 28 गेंदों पर दो चौके और एक छक्का लगाया। नईम के आउट होने के बाद सरकार ने मुशफिकुर के साथ तीसरे विकेट के लिए 55 गेंदों पर 60 रनों की साझेदारी करके बांग्लादेश को जीत के करीब पहुंचा दिया। 
टी-20 मुशफिकुर का पसंदीदा फॉर्मेट नहीं है, लेकिन उन्हें लगता है कि वह धीरे-धीरे इसमें अच्छा कर रहे हैं। उन्होंने कहा, ''मैं एक क्रिकेटर होने के नाते अपना बेस्ट देने की कोशिश करता हूं। साथ ही मैं बांग्लादेश के हर मैच में अच्छा परफॉर्म करने की कोशिश करता हूं।''
कप्तान महमूदुल्लाह रियाद ने कहा कि कप्तानी आसान हो जाती है अगर टीम के सभी साथी वैसा ही करें, जैसा सोचा गया है। उन्होंने कहा, ''मुझे लगता है कि बेस उसी से बनता है कि हमने कैसी शुरुआत की है। गेंदबाजों ने शानदार काम किया। हमने फील्डिंग और बल्लेबाजी भी अच्छी की। मुझे लगता है कि जब टीम अच्छा परफॉर्म करती है तो कप्तानी आसान हो जाती है।''
