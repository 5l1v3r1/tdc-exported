
# Akadozó játékkal is nyerni tudott a Szeged a Celje ellen

Published at: **2019-11-03T18:16:00+00:00**

Author: **Infostart / MTI**

Original: [infostart](https://infostart.hu/sport/2019/11/03/akadozo-jatekkal-is-nyerni-tudott-a-szeged-a-celje-ellen)

A két együttes kilencedik alkalommal találkozott egymással a BL-ben, a mérleg a Szeged szempontjából hat győzelem, egy döntetlen és két vereség.
A szegediek keretéből ezúttal Stefan Sigurmannsson és Alen Blazevic hiányzott.
Jobban kezdtek a vendégek, a házigazdák támadásaiból hiányzott a pontosság (2-5). Bár a folytatásban egy 4-0-s sorozattal fordított a Szeged, a 23. percben megint a Celje vezetett két góllal.
A csongrádiak játéka továbbra is akadozott, a szünetben mégis döntetlen volt az állás. A második félidőben már nem tudta átvenni a vezetést a Celje, a házigazdák a spanyol Joan Canellas és a szerb Bogdan Radivojevic vezérletével végül magabiztosan nyerték meg a közepes színvonalú találkozót.
A mezőny legeredményesebb játékosa Radivojevic volt nyolc góllal, a vendég szlovénok horvát balátlövője, Josip Sarac hétszer volt eredményes.
A négy győzelemmel, egy döntetlennel és egy vereséggel rendelkező MOL-Pick Szeged jövő vasárnap a norvég Elverum csapatát fogadja, a három győzelemmel és három vereséggel álló Veszprém pedig szombaton a fehérorosz Meskov Breszt vendége lesz a BL csoportkörében.

        Férfi BL, csoportkör, 6. forduló, A csoport:
      
MOL-Pick Szeged - RK Celje PL (szlovén) 31-24 (14-14)
Az állás: 1. Barcelona (spanyol) 10 pont (212-154), 2. Paris Saint-Germain 10 (188-154), 3. Szeged 9, 4. Aalborg HB (dán) 8, 5. Flensburg-Handewitt (német) 7, 6. RK Celje PL 2, 7. Elverum HB (norvég) 1 (144-180), 8. PPD Zagreb (horvát) 1 (136-179)

        szombaton játszották
      
B csoport: PGE Vive Kielce (lengyel)-Telekom Veszprém 34-33 (17-17)
Az állás: 1. THW Kiel (német) 11 pont, 2. Vardar Szkopje (északmacedón) 8, 3. Vive Kielce 7 (185-178), 4. Montpellier HB (francia) 7 (163-159), 5. Veszprém 6 (199-180), 6. FC Porto Sofarma (portugál) 6 (173-183), 7. Meskov Breszt (fehérorosz) 2, 8. Motor Zaporizzsja (ukrán) 1

        Nyitókép: MTI/Ujvári Sándor
      
