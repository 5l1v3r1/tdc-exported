
# Времето остава топло и утре, но на места ще превали

Published at: **2019-11-06T16:30:00+00:00**

Author: **Красимир Ангелов**

Original: [Dnes.bg](https://www.dnes.bg/snimka-na-denia/2019/11/06/vremeto-ostava-toplo-i-utre-no-na-mesta-shte-prevali.428739)

Времето остава доста топло за сезона и в четвъртък, показва прогнозата за времето на НИМХ.
Над Западна България обаче облачността ще е предимно значителна и на места в северозападните райони, а до вечерта и през нощта срещу петък на повече места в Западна България, ще превали дъжд, в отделни райони с гръмотевици.
В източната половина от страната ще продължи да духа умерен, северно от планините и временно силен югозападен вятър, а в Западна България вятърът ще се обърне от запад-северозапад и с него ще проникне хладен въздух.
Дневните температури ще бъдат в широк интервал - от 14-16 градуса в крайните северозападни райони до 24-26 в източните райони и северно от планините. Минималните температури ще са между 7 и 12, в източните райони и местата чувствителни на южен вятър - до 16-18 градуса.
Над Черноморието ще има разкъсвана облачност, намаляваща на места до слънчево. Ще духа умерен и временно силен югозападен вятър. Максимални температури на въздуха: 21-25. Температура на морската вода е 15-18 градуса. Вълнението на морето ще е 2-3 бала.
Над планините ще има разкъсана, над масивите от западната половина от страната значителна облачност. На места там ще превали дъжд, а по най-високите части на Рила и Пирин - дъжд и сняг.
Ще духа силен, по билата - бурен югозападен вятър, като привечер в ниските планински части вятърът ще се ориентира от запад. Максимална температура на височина 1200 метра около 15, на 2000 метра - около 9.
В петък повече облачност и превалявания ще има на отделни места в северозападните райони и на повече места в Рило-Родопската област. Вятърът в Западна България ще е югоизточен, слаб до умерен. Над източната половина от страната ще преобладава слънчево време, с умерен вятър от юг-югозапад и по-високи температури.
В събота ще има променлива облачност, отново по-топло и с повече слънце на изток, а в западните и южните райони на отделни места ще превали дъжд. Дневните температури ще са малко по-ниски.
