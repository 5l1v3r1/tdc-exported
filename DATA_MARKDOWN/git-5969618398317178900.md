
# ΠΑΟΚ: Κάτι τρέχει με Λέο Ζαμπά

Published at: **2019-11-04T12:09:00+00:00**

Author: **Σάββας Τζιομπάνογλου**

Original: [www.sport24.gr](https://www.sport24.gr/football/omades/Paok/paok-kati-trexei-me-leo-zampa.5632222.html)

Ένα από τα γεγονότα του ντέρμπι που πέρασε μάλλον απαρατήρητο, ήταν η επιλογή του Αμπέλ Φερέιρα να αφήσει εκτός 18αδας τον Λέο Ζαμπά. Ο νεαρός Βραζιλιάνος δεν ταξίδεψε στο Βόλο λόγω μυϊκών ενοχλήσεων που αισθάνθηκε στην τελευταία προπόνηση πριν την αναχώρηση του Δικεφάλου στη Μαγνησία. Στη διάρκεια της περασμένης εβδομάδας προπονήθηκε κανονικά, αλλά έμεινε εκτός ως 19ος από την αποστολή του αγώνα με τον Παναθηναϊκό.
Το γεγονός ότι ο Λέο Ζαμπά έμεινε εκτός 18αδας είναι σίγουρα ενδεικτικό. Με τις επιστροφές των μακροχρόνια τραυματιών, την ενεργοποίηση του Στοχ, κάθε φορά θα μένει εκτός αποστολής παίκτης που θεωρεί ότι μπορεί να είναι και στην ενδεκάδα.
Βέβαια ο Βραζιλιάνος είναι εδώ και καιρό μακριά από τις βασικές επιλογές του προπονητή του ΠΑΟΚ και ο αποκλεισμός του μπορεί και να είναι μήνυμα. Ο Ζαμπά εδώ και καιρό φαίνεται να το έχει... χάσει. Και μπορεί ο ίδιος να πιστεύει ότι έχει τα προσόντα να είναι βασικός και αναντικατάστατος στον ΠΑΟΚ, ωστόσο φαίνεται ότι ο Αμπέλ Φερέιρα έχει άλλη άποψη.
Η συγκομιδή του Βραζιλιάνου στην φετινή αγωνιστική περίοδο είναι μηδενική σε γκολ και ασίστ. Οι δύο κίτρινες κάρτες που αντίκρυσε είναι η μόνη αναφορά, εκτός των λεπτών συμμετοχής, στα στατιστικά του.
Ο Λέο Ζαμπά ξεκίνησε βασικός στα τρία από τα τέσσερα ευρωπαϊκά παιχνίδια και έγινε αλλαγή στα δύο παιχνίδια με τον Άγιαξ και σε αυτό με την Σλόβαν στην Μπρατισλάβα. Στο δεύτερο της Τούμπας έμεινε στον πάγκο.
Φτωχή είναι η συμμετοχή του στα παιχνίδια πρωταθλήματος. Ξεκίνησε βασικός μόλις σε δύο παιχνίδια σε αυτό με τον Πανιώνιο στη δεύτερη αγωνιστική και με τον Άρη στην Τούμπα και έγινε αλλαγή με την συμπλήρωση μιας ώρας αγώνα περίπου.
Από εκεί πέρα έχει παίξει 11’'στην πρεμιέρα με τον Παναιτωλικό, 29' με τον Ατρόμητο, 13' με την ΑΕΚ στο ΟΑΚΑ, έμεινε στον πάγκο στον αγώνα με τον Αστέρα στην Τρίπολη, έπαιξε 16' με τη Λαμία, ήταν τραυματίας στο Βόλο και έμεινε εκτός αποστολής από το ντέρμπι με τον Παναθηναϊκό.

        ΗΜΕΡΟΜΗΝΙΑ/ ΑΝΤΙΠΑΛΟΣ/ ΕΝΔΕΚΑΔΑ/ ΛΕΠΤΑ ΣΥΜΜΕΤΟΧΗΣ
      
6/8/ΑΓΙΑΞ/ΒΑΣΙΚΟΣ/79'
13/8/ΑΓΙΑΞ/ΒΑΣΙΚΟΣ/71'
22/8/ΣΛΟΒΑΝ ΜΠΡΑΤΙΣΛΑΒΑΣ/ΒΑΣΙΚΟΣ/90'
25/8/ΠΑΝΑΙΤΩΛΙΚΟΣ/ΑΛΛΑΓΗ/11’ 
29/8/ΣΛΟΒΑΝ ΜΠΡΑΤΙΣΛΑΒΑΣ/ΠΑΓΚΟΣ/-
1/9/ΠΑΝΙΩΝΙΟΣ/ΒΑΣΙΚΟΣ/60'
14/9/ΑΤΡΟΜΗΤΟΣ/ΑΛΛΑΓΗ/29'
22/9/ΑΡΗΣ/ΒΑΣΙΚΟΣ/58'
29/9/ΑΕΚ/ΑΛΛΑΓΗ/13'
6/10/ΑΣΤΕΡΑΣ ΤΡΙΠΟΛΗΣ/ΠΑΓΚΟΣ/-
20/10/ΛΑΜΙΑ/ΑΛΛΑΓΗ/16'
26/10/ΒΟΛΟΣ/ΤΡΑΥΜΑΤΙΑΣ/-
3/11/ΠΑΝΑΘΗΝΑΪΚΟΣ/ΕΚΤΟΣ ΑΠΟΣΤΟΛΗΣ/-
Η πτωτική πορεία του Λέο Ζαμπά σίγουρα επηρεάζει τον ΠΑΟΚ. Και αυτό διότι ο νεαρός Βραζιλιάνος αποτελεί για το Δικέφαλο μια πολύ μεγάλη επένδυση που φαίνεται ότι δεν αποδίδει τα οφέλη που όλοι περίμεναν.
Αν θα υπάρξουν εξελίξεις τον Γενάρη και στην χειμερινή μεταγραφική περίοδο είναι νωρίς ακόμη να διαφανεί. Το σίγουρο είναι ότι με τις επιδόσεις του, δύσκολα μπορεί να προσελκύσει το ενδιαφέρον ομάδων, παρά μόνο αυτές που θα σκεφτούν την μελλοντική προοπτική του και όχι την τωρινή του κατάσταση.
Και σε αυτή την περίπτωση, δύσκολα θα έρθει στην Τούμπα μια πρόταση που θα μπορεί να ικανοποιήσει οικονομικά τους ανθρώπους του Δικέφαλου αν αναλογιστεί κανείς ότι οι προσδοκίες τους όταν τον έφεραν στην Θεσσαλονίκη το καλοκαίρι του 2018. Η ρήτρα των 20 εκατομμυρίων που έχει οριστεί στο συμβόλαιο του μοιάζει πλέον εξωπραγματική.
Στην Πορτογαλία γράφτηκε στο πλαίσιο της φημολογίας για το ενδιαφέρον της Σπόρτινγκ για τον Ζαμπά ότι ο ΠΑΟΚ ζητά 7 εκατομμύρια για την παραχώρηση του.
Βέβαια εκεί έπαιξε και ένα σενάριο για ενδεχόμενο δανεισμό του το Γενάρη με ρήτρα εξαγοράς το ερχόμενο καλοκαίρι. Το σίγουρο είναι ότι η περίπτωση Ζαμπά, του οποίου η αξία στο ποδοσφαιρικό χρηματιστήριο εκτιμάται στα 8 εκατομμύρια, έχει αρχίσει πλέον να προβληματίζει.
