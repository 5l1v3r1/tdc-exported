
# وزیر اقتصاد: تحریم ها شکست خورده است

Published at: **2019-11-05T00:00:00+00:00**

Author: **عصر ايران**

Original: [عصر ايران](https://www.asriran.com/fa/news/697030/%D9%88%D8%B2%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%AA%D8%AD%D8%B1%DB%8C%D9%85-%D9%87%D8%A7-%D8%B4%DA%A9%D8%B3%D8%AA-%D8%AE%D9%88%D8%B1%D8%AF%D9%87-%D8%A7%D8%B3%D8%AA)

وزیر امور اقتصادی و دارایی با اشاره به افزایش صادرات غیرنفتی و بهبود وضعیت اشتغال و کاهش تورم نقطه به نقطه در کشور تاکید کرد که تحریم‌های آمریکا عملا با شکست مواجه شده است.
به گزارش ایسنا فرهاد دژپسند شامگاه سه‌شنبه ۱۴ آبان در شورای گفت‌وگوی دولت و بخش خصوصی در استان فارس گفت: به افزایش صادرات غیرنفتی کشور اشاره کرد و گفت: به رغم تمام تحریم‌ها و حتی با اصلاح قیمت پایه در حوزه کالاهای صادراتی در هفت ماه اخیر اما ٢۴ میلیارد دلار در صادرات محصولات غیرنفتی افزایش را شاهد بودیم.
دژپسند در حوزه ایجاد ظرفیت شغلی جدید در یک سال گذشته از تابستان سال ٩٧ تا تابستان امسال، ٨۴٠ هزار شغل جدید در کشور ایجاد شده که این ظرفیت شغلی در کشور علاوه بر دولت، توسط بخش خصوصی نیز ایجاد شده است.
او با بیان اینکه بخش خصوصی حضور فعالی در شورای گفت‌وگو دارد، تاکید کرد که روابط دو سویه میان بخش دولت و بخش خصوصی منجر به بهبود شرایط فعالیت‌های اقتصادی خواهد شد.
وزیر امور اقتصادی و دارایی در خصوص تحریم‌های ظالمانه آمریکا متذکر شد: بیش از یک سال از تحریم‌های ظالمانه آمریکا پس از برجام می‌گذرد اما شاهد هستیم که با تلاشی که مردم، بخش خصوصی و دولت داشتند این تحریم‌ها نه تنها کارگر نبوده که شکست هم خورده است.
دژپسند ادامه داد: دولت ترامپ معتقد بود ظرف سه ماه پس از تحریم‌ها اقتصاد ایران مختل خواهد شد اما پس از سیاست‌ها و برنامه ریزی‌هایی که در کشور طی یک سال اخیر رخ داد شرایط به گونه‌ای پیش رفت که شاخص‌های بسیاری از آمارهای اقتصادی کشور افزایش یافت.
او در خصوص برنامه ریزی اقتصادی در کشور هم عنوان کرد: برنامه ریزی‌های اقتصادی ایران به گونه‌ای بوده که ترامپ پس از تحریم‌ها در مجامع مختلف عنوان کرده است که جمهوری اسلامی ایران با تحریم نظام سیاسی آن عوض نخواهد شد و باید در تمام مسائل سیاسی و اقتصادی جهان نظر ایران نیز لحاظ شود.
وزیر اقتصاد عنوان کرد: تمام مراکز جهانی رشد اقتصادی ایران را منفی پیش‌بینی کرده بودند اما رشد اقتصادی کشور در بهار امسال مثبت بوده و در شش ماه نخست سال ۹۸ نیز رشد اقتصادی مثبت بوده است.
دژپسند گفت: یکی دیگر از اقدامات دشمنان ایجاد تفرقه در میان مردم با ایجاد مشکلات اقتصادی بود اما روند همدلی در کشور پس از تحریم‌های ظالمانه افزایش یافته و مردم ضمن توجه به مشکلات و تحمل سختی‌ها نسبت به آینده امیدوار هستند.
او اضافه کرد: در بخش تهیه کالاهای اساسی در کشور نیز طی هفت ماه اول امسال واردات ٣ درصد رشد داشته و واردات کالاهای اساسی در کشور ٢٢ درصد افزایش یافته است. با توجه به سیاست‌های صادراتی و وارداتی کشور نگرانی‌هایی در خصوص واردات کالا نیز وجود داشت که از بین رفته است.
وزیر اقتصاد خاطرنشان کرد: در شرایط تحریم امتیاز مراودات تجاری خارجی ایران در عرصه بین‌الملل کاهشی نیافته و تنها چون سرعت سایر کشورها افزایش یافته است دو پله جایگاه ایران کاهش داشته است.
دژپسند ادامه داد: ۶٢ درصد تسهیلات به سرمایه در گردش اختصاص یافته و برای تامین منابع درآمدی دولت سعی شده تا مشوق‌هایی مانند بخشودگی جرائم مالیاتی معوق در نظر گرفته شود.
او در خصوص تعیین مالیات در کشور نیز گفت: به دنبال این نیستیم که به مودیان خوش حساب فشاری وارد شود و حاضر نیستیم برای تامین منابع مالی دولت، مالیات افزایشی گرفته شود.
به گفته وزیر اقتصاد در مهر ماه امسال بیش از ١٢ هزار میلیارد تومان درآمد مالیاتی کشور محاسبه شده که از این میزان ۴ هزار میلیارد تومان مالیات معوق بوده و ٣١۵ هزار نفر از مودیان مالیاتی که دارای مشکل مالیات معوق بودند با مراجعه به سازمان امور مالیاتی بدهی خود را پرداخت کرده‌اند.
دژپسند با اشاره به اینکه باید از وابستگی به بودجه‌های نفتی جدا شویم، چرا که یکی از روش‌های تامین مالی در تمام اقتصادهای دنیا درآمدهای مالیاتی است، گفت: بانک ها مکلف هستند پس از تامین منابع نسبت به توسعه کشور در شاخص‌های مختلف اقدام کنند.
وزیر اقتصاد همچنین از راه‌اندازی تارنمای واگذاری پروژه‌ها به بخش خصوصی خبر داد و گفت: با هدف ورود بخش خصوصی به اقتصاد، در پایان هفته وحدت این تارنما رونمایی خواهد شد و این سایت علاوه بر اینکه دریافت کننده طرح‌های اقتصادی است، می‌تواند نسبت به اختصاص طرح‌ها به بخش خصوصی یا کنسرسیوم‌ها نیز اقدام کند.
