
# Paul Magnette houdt alle opties open en praat ook met N-VA

Published at: **2019-11-05T19:27:00+00:00**

Author: ****

Original: [De Standaard](https://www.standaard.be/cnt/dmf20191105_04701784)


        Koning Filip stelt Paul Magnette, de voorzitter van de PS, aan als informateur. Hij krijgt tot 18 november de tijd voor zijn opdracht.
      
De nieuwbakken PS-voorzitter heeft de opdracht van koning Filip aanvaard. Hij krijgt twee weken de tijd voor hij weer verwacht wordt op het Paleis om verslag uit te brengen. Bij de PS valt te horen dat niet alleen paars-groen op het programma staat, maar alle opties open gehouden worden. Magnette zal dus ook met de N-VA praten. Daarnaast voert hij ook gesprekken met de socialisten, de liberalen, de groenen en CD&V. 
Maar waar tot gisteren paars-geel hét plan-A was, is geweten dat Magnette meer voelt voor paars-groen. Het lijkt dus logisch dat Magnette nu als informateur zal onderzoeken of die paars-groene coalitie levensvatbaar is. Hij is geen formateur, dus een regering vormen, behoort niet tot zijn takenpakket.
Paars-groen is een regering met SP.A, Open VLD, Groen (en eventueel CD&V) aan Vlaamse kant, en PS, MR en Ecolo aan Franstalige kant. Die coalitie heeft met CD&V erbij 88 zetels in de Kamer. Maar zo'n regering heeft geen meerderheid aan Vlaamse kant. CD&V en Open VLD hebben zich al openlijk tegen paars-groen gekant. CD&V is in een paars-groene regering ook niet nodig. 
Na 163 dagen komt nu voor het eerst een politiek kopstuk aan zet. De PS is als enige partij 'incontournable'. Dat wil zeggen: de partij is zowel nodig voor paars-geel als voor paars-groen (zonder N-VA). De logica om Magnette aan zet te brengen, is dus duidelijk. 

        Verbranden
      
Tot vanmorgen hield de PS de boot nog af om aan zet te komen, zo zei PS-onderhandelaar Jean-Claude Marcourt op RTL. 'De PS heeft al voldoende zijn verantwoordelijkheid genomen', zei hij. Het risico is immers dat Magnette zijn voorkeurscoalitie - paars-groen - verbrandt. 
Voor de N-VA was dit het voorkeursscenario. De partij vond dat de PS de leiding moest nemen, omdat zij als enige partij 'incontournable', is. De voorbije 48 uur werd nogmaals duidelijk hoe diep het water nog is tussen de twee partijen. PS-voorzitter Paul Magnette suggereerde gisteren op Twitter dat de N-VA het land in een sociale en politieke crisis heeft gestort. Waarop de N-VA een campagne startte met de boodschap 'op welke planet leeft Paul Magnette eigenlijk.' 
