
# 
        کشف تنها جسد مفقود شده در سیل گلوگاه مازندران
      

Published at: **2019-11-05T15:01:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638364/%DA%A9%D8%B4%D9%81-%D8%AA%D9%86%D9%87%D8%A7-%D8%AC%D8%B3%D8%AF-%D9%85%D9%81%D9%82%D9%88%D8%AF-%D8%B4%D8%AF%D9%87-%D8%AF%D8%B1-%D8%B3%DB%8C%D9%84-%DA%AF%D9%84%D9%88%DA%AF%D8%A7%D9%87-%D9%85%D8%A7%D8%B2%D9%86%D8%AF%D8%B1%D8%A7%D9%86)

به گزارش بولتن نیوز، همزمان با شروع بارش باران در 12 آبان ماه شاهد سیل شدید در مناطق مختلف شهری و روستایی گلوگاه بودیم و از همان ساعات اولیه خبر مفقودی بانوی سالمند گلوگاه در فضای حقیقی و مجازی شنیده شد.
فرزند پسر این بانوی مفقود شده از همان ابتدا همگام با نیروهای امداد و نجات در کنار مردم محلی، تلاش برای پیدا کردن مادر خود را در دستور کار قرار داد؛ اما تا امروز هیچ اطلاعی از ایشان در دست نبود.
فرماندار گلوگاه با اعلام و تایید خبر کشف جسد بانوی مفقود شده در سیل اظهار کرد: تلاش برای جست‌وجوی این بانو از همان دقایق اولیه آغاز شد و بعد از گذشت دو روز از مفقودی این بانو، بالاخره امروز سه‌شنبه 14 آبان ماه جسد بی‌جان این بانو کشف شد.
فریدون کلبادی‌نژاد گفت: بالاخره بعد از گذشت دو روز از مفقودی این بانوی سالمند اهل روستای لمراسک گلوگاه، جسد بی‌جان این بانو در حوالی ریل راه‌آهن لمراسک گلوگاه کشف شد.
در پی بارندگی‌های شدید در 12 آبان ماه امسال، شهرستان گلوگاه در استان مازندران بیشترین خسارت را متحمل شده است و با جاری شدن سیل، 11 روستای گلوگاه در سیل 12 آبان ماه امسال دچار خسارت شد و در این بین یک بانوی میانسال اهل روستای لمراسک گلوگاه فوت شد، جاده‌ها دچار آبگرفتگی و مسدود شد، آب آشامیدنی برخی از روستاها قطع و یا گل‌آلود شد، دو واحد مسکونی به طور کامل تخریب و دست کم 30 واحد مسکونی بیش از 50 درصد خسارت دیدند.
انتهای پیام/
