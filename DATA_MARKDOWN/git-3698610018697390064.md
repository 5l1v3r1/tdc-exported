
# Генпрокуратура призупинила розслідування у справі плівок Вовка

Published at: **2019-11-05T18:43:00+00:00**

Author: ****

Original: [DT.ua](https://dt.ua/UKRAINE/genprokuratura-prizupinila-rozsliduvannya-u-spravi-plivok-vovka-328597_.html)

Генеральна прокуратура України тимчасово зупинила слідство у справі про втручання голови та суддів Окружного адміністративного суду Києва у роботу Вищої кваліфікаційної комісії суддів, повідомляє "Слідство.Інфо" із посилання на співробітницю ГПУ Юлію Малашич.
За її словами, наприкінці минулого місяця група прокурорів, яка займається розслідуванням  "плівок Вовка", подала клопотання про продовження терміну досудового слідства. Однак судді не змогли вчасно його розглянути,  тож Генпрокуратура призупинила розслідування.
"Строки слідства не минули. Досудове розслідування зупинялось у зв'язку з виконанням процесуальних дій в рамках міжнародного співробітництва. Ми маємо дізнатися дату (розгляду клопотання про продовження термінів розслідування – ред.) найближчим часом", - зауважила Юлія Малашич.
Нагадаємо, 1 серпня Павло Вовк склав повноваження голови Окружного адміністративного суду Києва, але Вища рада правосуддя відмовився відстороняти його від посади за клопотанням ГПУ.
26 липня співробітники НАБУ і ГПУ провели обшуки Окружному адміністративному суді Києва.  Суддів ОАСК перевіряли на причетність до вчинення злочинів під час розслідування справ Майдану, але під час негласних слідчих дій прокурори виявили факти втручання в роботу Вищої кваліфікаційної комісії суддів.
В якості доказів були оприлюднені фрагменти прослуховування голови ОАСК Павла Вовка, де той нібито дає вказівки адвокатам і суддям "вирішувати питання" з ВККС. Згодом Вовку і суддям Івану Шепітку, Ігорю Погрібніченку та Євгену Аблову вручили повідомлення про підозру.
Їм інкримінують перевищення влади, шахрайство, службове підроблення, недбалість, незаконне перешкоджання мітингам, винесення завідомо неправосудних рішень, хабарництво і втручання в роботу автоматичного документообігу суду.
