
# طراح معامله قرن از کاخ سفید رفت

Published at: **2019-11-02T08:43:00+00:00**

Author: ****

Original: [جامعه خبری تحلیلی الف](https://www.alef.ir/news/3980811013.html)

فرستاده رئیس جمهور آمریکا در روند سازش در خاورمیانه اعلام کرد که برای همیشه کاخ سفید را ترک کرده و دیگر هیچ وقت بازنخواهد گشت.
به گزارش ایسنا، به نقل از مرکز اطلاع رسانی فلسطین، "جیسون گرینبلات" مهندس طرح صلح آمریکا موسوم به معامله قرن جمعه در توییتی تاکید کرد: "امروز آخرین روز من در کاخ سفید است، تشکر از رئیس ترامپ و تمامی کسانی که به من در دولت آمریکا اعتماد کردند، این برای من مایه افتخار بود که به کشور عزیزم خدمت کنم."
گرینبلات قبلا یکبار از استعفای خود خبر داده بود اما بعدا اعلام کرد که استعفای خود را به بعد از رونمایی از معامله قرن موکول خواهد کرد.
تحلیلگران و کارشناسان استعفای او را دلیلی بر شکست طرح صلح آمریکا می‌دانند.
ترامپ تاکنون بارها زمان رونمایی از معامله قرن را به تعویق انداخته است و در حالی که قرار بود این طرح پس از انتخابات کنست رژیم صهیونیستی و تشکیل دولت جدید این رژیم اعلام شود، باز هم عدم تشکیل دولت صهیونیستی و بحران سیاسی کنونی "اسرائیل" بهانه‌ای برای تعویق زمان رونمایی معامله قرن شد.
