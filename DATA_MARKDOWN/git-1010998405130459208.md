
# Турция е заловила съпругата на убития Абу Бакр ал-Багдади

Published at: **2019-11-07T09:07:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/turcija-e-zalovila-saprugata-na-ubitija-bakr-abu-al-bagdadi.html)

Турция е заловила съпругата на убития лидер на „Ислямска държава” Абу Бакр ал-Багдади, съобщи турският президент Реджеп Ердоган.
Сестрата на Багдади беше заловена във вторник в Сирия. Лидерът на терористичната организация се самовзриви по време на операция на американски части в Северозападна Сирия миналия месец.
Смъртта му беше обявена като победа от американския президент Доналд Тръмп. Критици обаче предупреждават, че опасността от "Ислямска държава" остава висока в Сирия и в други държави.
Хора от вътрешния кръг на убития лидер на "Ислямска държава" Абу Бакр ал Багдади се опитват да влязат в Турция от Сирия, каза още турският президент, цитиран от Асошиейтед прес.
По думите на Ердоган броят на хората, заловени от Турция, които имат семейни връзки с Багдади, "доближава двуцифрено число".
"Целият близък кръг на Багдади се е насочил към нашата страна и тези хора търсят начини да се установят в нашата страна или да дойдат в нашата страна", каза пред репортери Ердоган.
В същото изказване той посочи, че турските сили за сигурност са задържали в Сирия дете, за което чрез ДНК-анализ е потвърдено, че е на убития миналия месец при операция на САЩ лидер на "Ислямска държава".
През последните дни стана известно, че Турция държи също по-голямата сестра на Багдади, негова съпруга и негов зет.
