
# Kvůli poruše se u Čerčan zastavily vlaky do všech směrů

Published at: **2019-11-04T18:14:00+00:00**

Author: **Milan Holakovský**

Original: [Deník.cz](https://www.denik.cz/regiony/kvuli-poruse-se-u-cercan-zastavily-vlaky-do-vsech-smeru-20191104.html)

Jižní expres České dráhy odklonily přes Plzeň s tím, že do Tábora nezajede, další rychlíky se nevyhnuly buď citelnému zpoždění, či dokonce takzvanému odřeknutí: zrušení jízdy v úseku Benešov u Prahy – Praha-Holešovice. Odřeknuty byly také osobní vlaky mezi Benešovem a Čerčany.
Problémy se přenesly i na další tratě: Praha – Vrané nad Vltavou – Čerčany i na spojnici Vraného nad Vltavou a Dobříše. Tam zůstal mimo provoz úsek mezi Čerčany a Týncem nad Sázavou: místo osobních vlaků přepravovaly cestující autobusy náhradní dopravy.
Deset minut po sedmé večer České dráhy oznámily, že na spojnici Benešova a Čerčan se pracovníkům Správy železniční dopravní cesty podařilo obnovit provoz po jedné ze dvou traťových kolejí. Vlaky se tedy mohly rozjet – ovšem s tím, že cestující museli očekávat zhruba čtvrthodinové zpoždění.
