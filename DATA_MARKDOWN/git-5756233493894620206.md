
# دستگیری سارقان طلا و جواهر در یاسوج

Published at: **2019-11-03T14:51:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619648/%D8%AF%D8%B3%D8%AA%DA%AF%DB%8C%D8%B1%DB%8C-%D8%B3%D8%A7%D8%B1%D9%82%D8%A7%D9%86-%D8%B7%D9%84%D8%A7-%D9%88-%D8%AC%D9%88%D8%A7%D9%87%D8%B1-%D8%AF%D8%B1-%DB%8C%D8%A7%D8%B3%D9%88%D8%AC)


        فرمانده انتظامی استان کهگیلویه و بویراحمد از دستگیری 4 سارق و 2 مالخر با اعتراف به بیش از 15 میلیارد ریال سرقت طلا و جواهر در یاسوج خبر داد.
      

        آفتاب‌‌نیوز :
      
سردار "مهدی انصاری" در جزئیات این خبر اظهارکرد درپی وقوع چندین فقره سرقت منازل در شهر یاسوج موضوع به صورت ویژه در دستور کار کارآگاهان پلیس قرار گرفت.
به نقل از پایگاه خبری پلیس،  وی افزود‌: کارآگاهان پلیس آگاهی استان ضمن هماهنگی با مرجع قضایی و با انجام تحقیقات پلیسی گسترده وتخصصی 4 سارق و 2 مالخر را که از استان های همجوار بودند، شناسایی کرده و اخذ نیابت قضایی طی چندین عملیات غافلگیرانه و ضربتی به صورت جداگانه دستگیر کردند.
سردار انصاری تصریح کرد: متهمان در بازجویی های اولیه بزه انتسابی خود را انکار کردند که در نهایت با مواجهه شدن با اسناد و مدارک موجود به 4 فقره سرقت منازل به ‌ارزش بیش از 15 میلیارد ریال طلا و جواهر اعتراف کردند.
فرمانده انتظامی استان با اشاره به این که متهمان پس از تشکیل پرونده مرجع قضایی معرفی و روانه زندان شدند، از شهروندان خواست‌ در صورت مشاهده هرگونه فعالیت مشکوک و یا اطلاع از اقدام اینگونه افراد بلافاصله با سامانه پلیسی 110 تماس بگیرید.
