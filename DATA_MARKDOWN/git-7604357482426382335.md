
# Frankrijk verstrengt migratiewetten: geen ‘wir schaffen das’ meer

Published at: **2019-11-06T21:09:52+00:00**

Author: **Tom Lallemand**

Original: [SCEPTR](https://sceptr.net/2019/11/frankrijk-verstrengt-migratiewetten-geen-wir-schaffen-das-meer/)


        De Franse regering heeft gisteren haar nieuwe, strengere migratiepolitiek voorgesteld. Het plan omvat 20 maatregelen om migratie en integratie in Frankrijk beter te organiseren. Dat meldt De Standaard. 
      
Frankrijk is en blijft één van de populairste landen bij migranten. Dat blijkt uit het groot aantal asielaanvragen dat er ingediend worden. In bijna alle Europese landen (niet in België) daalt dat aantal, maar in Frankrijk niet. Migratie is dan ook een thema dat de Franse burger bezighoudt. Uit een recente peiling bleek dat bijna 80% van de Franse bevolking vindt dat het land al genoeg migranten opvangt, 61% is van mening dat de migratiepolitiek te laks is.
Die noodkreten lijken nu ook de Franse politiek bereikt te hebben. Gisteren stelde de Franse regering immers een plan voor dat migratie en integratie beter en vooral strenger moet regelen. Een serieuze ommezwaai dus voor het Frankrijk van president Emmanuel Macron, die zichzelf steeds aan de kant van Duits bondskanselier Angela Merkel plaatste. “Een voorbeeld voor heel Europa”, noemde hij Merkel en haar befaamde ‘Wir schaffen das’-uitspraak. 
Het plan bevat 20 punten die Frankrijk minder aantrekkelijk moeten maken voor migranten. Zo zullen mensen die niet in het land mogen verblijven in de toekomst sneller worden uitgewezen, wordt de sociale zekerheid beperkt voor nieuwkomers en zal misbruik harder worden aangepakt. Zo zouden migranten uit veilige landen naar Frankrijk komen om er te genieten van gratis kwalitatieve zorg, die er vanaf dag één beschikbaar was voor migranten. 
Een andere opvallende maatregel gaat over economische migratie. Frankrijk wil net als Canada en Australië zelf migranten selecteren, op maat van de noden op de arbeidsmarkt. Aan de hand van een lijst met knelpuntberoepen zal bepaald worden wie kans maakt voor een werkvisum en wie niet. 
