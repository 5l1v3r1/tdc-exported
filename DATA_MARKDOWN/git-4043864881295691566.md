
# У нічному клубі Києва співробітник до смерті побив відвідувача

Published at: **2019-11-02T10:03:06+00:00**

Author: ****

Original: [Українська правда](https://www.pravda.com.ua/news/2019/11/2/7230797/)

У Києві в розважальному комплексі Голосіївського району іноземець, який був співробітником закладу, побив до смерті киянина. Нападника затримано.
Джерело: поліція Києва
Деталі: До поліції надійшло повідомлення від чоловіка про те, що у розважальному комплексі Голосіївського району побили його 25-річного брата, якого у важкому стані госпіталізували. На виклик виїхала слідчо-оперативна група територіального підрозділу.
Як розповів начальник Голосіївського управління поліції Олег Волошин, правоохоронці опитали свідків правопорушення, відпрацювали прилеглу територію й відео з камер спостереження.
Пряма мова Волошина: "Ми встановили, що потерпілий відпочивав у нічному клубі, де у нього стався конфлікт зі співробітником закладу. На вулиці словесна перепалка переросла у бійку, внаслідок якої хлопець отримав травму голови, яка у подальшому  виявилася смертельною".
Деталі: У результаті проведення оперативно-розшукових заходів працівники карного розшуку встановили особу зловмисника. Ним виявився 23-річний уродженець іншої держави, якого затримали у порядку ст. 208 Кримінального процесуального кодексу України.
Фігуранту повідомлено про підозру у вчиненні злочину, передбаченого ч. 2 ст. 121 (Умисне тяжке тілесне ушкодження, що спричинило смерть потерпілого) Кримінального кодексу України.
Санкція статті передбачає до десяти років позбавлення волі. Судом вирішується питання про обрання затриманому запобіжного заходу.
