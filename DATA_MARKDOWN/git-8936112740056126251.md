
# Papierowymi kulkami w bramkarza. Prowokowany Schmeichel nie dał się pokonać

Published at: **2019-11-03T17:37:00+00:00**

Author: ****

Original: [TVN24](https://eurosport.tvn24.pl/pilka-nozna,105/crystal-palace-leicester-wynik-relacja-bramki-premier-league-2019-20,982604.html)

Schmeichel początkowo próbował nie przejmować się zachowaniem fanów Crystal Palace. Pierwszą niebieską kulkę spokojnie odkopnął poza swoje pole karne, a nawet uśmiechnął się w kierunku miejscowych kibiców. Z czasem sytuacja zrobiła się dla niego mniej zabawna.
Kibice na Selhurst Park nie zamierzali łatwo rezygnować. Bawili się świetnie i nadal zasypywali stanowisko pracy Schmeichela zwiniętymi kartkami. Pojawiły się one na polu karnym Lisów chwilę przed tym, jak duński golkiper miał wznowić grę. Kiedy schylał się po obce przedmioty, za jego plecami na trybunie Holmesdale End fani głośno wiwatowali. To wszystko poważnie zirytowało 32-letniego bramkarza. Ostatecznie w nieprzyjemną sytuację musiał zaangażować się sędzia meczu Paul Tierney. Dopiero po jego interwencji miejscowi kibice odpuścili Schmeichelowi.Na boisku piłkarskim przewagę mieli goście. Zespół Leicester wygrał 2:0 po trafieniach Caglara Soyuncu i Jamiego Vardy'ego. Bramkarz Lisów wywiązał się ze swoich obowiązków bardzo dobrze. Mimo prowokacji fanów gospodarzy nie popełnił żadnego błędu. Po tej wygranej Lisy awansowały na trzecie miejsce w Premier League, a Orły zajmują dziewiąta lokatę.
Crystal Palace - Leicester 0:2 (0:0)Bramki: Caglar Soyuncu (57') i Jamie Vardy (88)
 
Autor: dasz/twis / Źródło: eurosport.pl
