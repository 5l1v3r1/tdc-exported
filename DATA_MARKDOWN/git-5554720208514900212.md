
# महाराष्ट्र में सियासी हलचल के बीच संजय राउत बोले- उद्धव ठाकरे और मोहन भागवत के बीच नहीं हुई कोई बातचीत, शिवसेना से ही होगा CM

Published at: **2019-11-07T06:08:52+00:00**

Author: **JKR Staff**

Original: [Janta Ka Reporter](http://www.jantakareporter.com/hindi/sanjay-raut-says-the-chief-minister-will-be-from-shiv-sena/271664/)

महाराष्ट्र में सरकार गठन को लेकर चल रही खींचतान के बीच शिवसेना के वरिष्ठ नेता संजय राउत ने गुरुवार को एक बार फिर से कहा है कि महाराष्ट्र का मुख्यमंत्री तो शिवसेना से ही होगा। साथ ही संजय राउत ने कहा कि महाराष्ट्र में सरकार गठन को लेकर आरएसएस के सरसंघचालक मोहन भागवत और शिवसेना अध्यक्ष उद्धव ठाकरे के बीच अब तक कोई बातचीत नहीं हुई है।
संजय राउत ने ठाकरे की शिवसेना विधायकों के साथ बैठक से पूर्व संवाददाताओं से कहा कि उनकी पार्टी और विपक्षी कांग्रेस एवं राकांपा के विधायक ‘पाला नहीं बदलेंगे’। राज्यसभा सदस्य राउत ने कहा, ‘भागवत और ठाकरे के बीच अभी तक कोई बातचीत नहीं हुई है।’ यह पूछे जाने पर कि राज्य में सरकार गठन को लेकर बने गतिरोध के बीच क्या उनके विचार पार्टी के विचारों का प्रतिनिधित्व करते हैं, उन्होंने कहा, ‘मैंने शिवसेना अध्यक्ष उद्धव ठाकरे के विचारों को सामने रखा।’
संजय राउत ने उस रिपोर्ट पर भी कहा जिसमें कहा गया था कि शिवसेना अपने विधायकों को रिजॉर्ट में शिफ्ट करने जा रही है। इसपर संजय राउत ने कहा कि हमें ऐसा करने की कोई जरूरत नहीं है। हमारे विधायक पार्टी के लिए प्रतिबद्ध हैं। जो ऐसी अफवाहें फैला रहे हैं, उन्हें अपने विधायकों की चिंता करने की जरूरत है। संजय राउत ने कहा कि मोहन भागवत और उद्धव ठाकरे के बीच अभी तक कोई बातचीत नहीं हुई है।
