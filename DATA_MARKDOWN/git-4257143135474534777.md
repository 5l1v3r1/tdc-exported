
# Akkora vihar volt, hogy százezrek maradtak áram nélkül

Published at: **2019-11-03T10:48:00+00:00**

Author: **Infostart / MTI**

Original: [infostart](https://infostart.hu/kulfold/2019/11/03/akkora-vihar-volt-hogy-szazezrek-maradtak-aram-nelkul)

A helyenként óránkénti száz kilométeres szél fákat, elektromos vezetékek oszlopait döntötte ki. A viharos időjárás pénteken kezdődött, Québec területének nagyobb részén egész nap esett az eső. A csapadék mennyisége helyenként elérte az 50-70 millimétert, de volt ahol a százat is meghaladta.
A tartományban mintegy 30 utat lezártak, mert elöntötte a víz, 2500 fa és 250 elektromos oszlop dőlt ki.
A szolgáltatók ezer munkást vezényeltek a megsérült vezetékek megjavítására, az áramszolgáltatás helyreállítására. A szomszédos Egyesült Államokból, Detroit városából negyven szakember tart Kanadába, hogy segítségen a helyieknek - közölte szombaton a CBC kanadai közszolgálati televízió.
Francois Legault québeci miniszterelnök azt ígérte, hogy az otthonok többségében a hét végére helyreáll az áramellátás, de lesznek, akiknek még napokig kell várniuk erre.
