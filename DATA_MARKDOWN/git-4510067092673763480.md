
# Tânărul şofer de TIR care şi-a accidentat mortal doi consăteni şi a fugit a fost reţinut de poliţişti

Published at: **2019-11-07T12:00:00+00:00**

Author: **Elena Marinescu**

Original: [Bihoreanul](https://www.ebihoreanul.ro/stiri/ultima-or-31-1/tanarul-sofer-de-tir-care-si-a-accidentat-mortal-doi-consateni-si-a-fugit-a-fost-retinut-de-politisti-152619.html)


        Tânărul în vârstă de 24 de ani din Telechiu care, aflat la volanul unui TIR, a accidentat mortal doi consăteni şi apoi a fugit a fost reţinut de poliţiştii bihoreni şi dus în faţa procurorilor.
      
"Miercuri, 6 noiembrie a.c., poliţiştii Compartimentului Rutier din cadrul Poliţiei oraşului Aleşd au dispus reţinerea, pentru 24 de ore, în Centrul de Reţinere şi Arestare Preventivă al Inspectoratului de Poliţie Judeţean Bihor faţă de un tânăr de 24 de ani, din localitatea Telechiu, judeţul Bihor, bănuit de săvârşirea infracţiunilor de ucidere din culpă şi părăsirea locului accidentului fără încuviinţarea poliţiei", arată un comunicat transmis joi de Poliţia Bihor.
Aşa cum BIHOREANUL a mai scris, tânărul este bănuit că, marţi seară, la ora 23.10, la intersecţia drumului comunal 179 cu drumul judeţean 108I, în Telechiu, în timp ce conducea un ansamblu de autovehicule format dintr-un autotractor cu care tracta o semiremorcă, "nu s-a asigurat corespunzător la efectuarea unui viraj la dreapta, la intrarea pe drumul judeţean 108I dinspre drumul comunal 179, a efectuat un viraj larg, a intrat pe sensul opus de circulaţie, unde pe acostament, a acroşat un bărbat de 30 de ani şi pe un altul de 35 de ani, ambii din Telechiu".
Ambii pietoni au murit în urma impactului, în vreme ce şoferul s-a făcut nevăzut. El a fost depistat de poliţişti în localitatea Iernut, Mureş, şi adus, miercuri, la audieri.
"După administrarea probatoriului în cauză, acesta a fost reţinut de poliţiştii rutieri din Aleşd pentru 24 de ore. Joi, 7 noiembrie a.c., cel în cauză va fi prezentat la Parchetul de pe lângă Judecătoria Aleşd, pentru dispunerea de măsuri legale faţă de acesta", arată Poliţia Bihor, care continuă ancheta sub supravegherea procurorilor din Aleşd.
