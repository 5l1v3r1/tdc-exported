
# Macerata, preso con 200 pasticche di ecstasy in auto

Published at: **2019-11-03T23:02:28+00:00**

Author: **PIERFRANCESCO CURZI**

Original: [il Resto del Carlino](https://www.ilrestodelcarlino.it/macerata/cronaca/ecstasy-1.4868418)

Macerata, 4 novembre 2019 - Mano dura della polizia nei confronti del traffico e dello spaccio di stupefacenti: stroncato lo sballo del sabato sera, duro colpo al mercato dell’Anconetano e un 23enne di Potenza Picena arrestato. Dalla cocaina all’eroina, passando per hashish e marijuana, un fiume di sostanze stupefacenti stanno invadendo il mercato. Ora è toccato alle droghe sintetiche, la famigerata ecstasy, col sequestro di 200 pasticche. Dopo le ripetute operazioni dei mesi scorsi, sabato pomeriggio le volanti della questura hanno fermato in via Montale, ad Ancona, tra Tavernelle e Palombare, un ragazzo di 23 anni di Potenza Picena.
Gli agenti , in servizio di pattugliamento, verso le 18 hanno notato un’auto sospetta che pr ocedeva a forte velocità. A quel punto è scattato un inseguimento, terminato poco dopo, quando i poliziotti hanno intimato al conducente di accostare. Il ragazzo è subito apparso piuttosto nervoso, disturbato per quel blocco. «Perché mi avete fermato, non ho fatto nulla, prendete il numero di targa e lasciatemi andare», ha reagito il ragazzo. Un atteggiamento che non è sfuggito ai poliziotti, unito al fatto che nei suoi confronti pendevano dei precedenti specifici.
Dal primo controllo sembrava tutto in ordine, ma il comportamento del maceratese ha spinto gli inquirenti a chiedere l’intervento delle unità cinofile della Guardia di finanza ed è partita una minuziosa perquisizione. Durante il controllo, gli occhi dei poliziotti sono finiti su due lattine di olio motore per motociclo dentro il portabagagli dell’auto. Strana presenza di olio per motociclette a due tempi su una autovettura a quattro tempi. Il sospetto è aumentato quando anche i cani hanno puntato uno dei due contenitori che, aperto, ha mostrato il reale contenuto, ossia la micidiale droga composta da metilenediossimetanfetamina (Mdma), dai devastanti effetti psichedelici.
Una volta tolto il liquido oleosi, gli agenti sono riusciti a scovare alcuni involucri contenenti l’ecstasy. Il ragazzo aveva sperato che l’odore forte dell’olio potesse eludere qualsiasi controllo. A quel punto si è deciso di estendere la perquisizione nella casa del 23enne. Qui la polizia ha trovato materiale per il confezionamento della droga, 500 euro circa, un bilancino di precisione e carte poste pay verosimilmente usate per riscuotere il denaro dello spaccio. Il ragazzo è stato trasferito nel carcere di Montacuto.
Iscriviti alla newsletterRimani sempre aggiornato sulle notizie nazionaliAccedi per Iscriverti
