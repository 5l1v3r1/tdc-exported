
# بادکنک های بیست و ششمین جشنواره تئاتر کودک و نوجوان در همدان به پرواز درآمد

Published at: **2019-11-07T20:26:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545514.html/%D8%A8%D8%A7%D8%AF%DA%A9%D9%86%DA%A9-%D9%87%D8%A7%DB%8C-%D8%A8%DB%8C%D8%B3%D8%AA-%D9%88-%D8%B4%D8%B4%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%AA%D8%A6%D8%A7%D8%AA%D8%B1-%DA%A9%D9%88%D8%AF%DA%A9-%D9%88-%D9%86%D9%88%D8%AC%D9%88%D8%A7%D9%86-%D8%AF%D8%B1-%D9%87%D9%85%D8%AF%D8%A7%D9%86-%D8%A8%D9%87-%D9%BE%D8%B1%D9%88%D8%A7%D8%B2-%D8%AF%D8%B1%D8%A2%D9%85%D8%AF)

افتتاحیه بیست و ششمین جشنواره بین‌المللی تئاتر کودک و نوجوان هم زمان با آغاز ولایت حضرت مهدی عج با حضور مسئولان استانی و هنرمندان در همدان برگزار شد.
به گزارش شبکه اطلاع رسانی راه دانا به نقل از عصر همدان؛ عصر امروز با حضور مسئولین استانی و هنرمندان در پیاده راه بوعلی شهر همدان، افتتاحیه بیست و ششمین جشنواره بین‌المللی تئاتر کودک و نوجوان برگزار شد.
در ابتدای این جشنواره مجری برنامه با اجرای نمایش و شعر خوانی لحظات مفرحی را برای کودکان و نوجوانان فراهم کرد.
در ادامه احمدرضا احسانی، مدیرکل اداره فرهنگ و ارشاد استان همدان  با عرض تبریک آغاز ولایت امام مهدی عجل اظهار داشت: در این جشنواره ۳۰۳ اثر از سراسر ایران و کشورهای خارجی کاندیدا بودند که ۵۳ اثر منتخب داشتیم.
احسانی خاطر نشان کرد: در این جشنواره ۴۰۰ نفر مهمان داریم که ۵۰ نفر از مهمانان خارجی هستند.
وی با بیان اینکه مدرسینی از کشورهای خارجی در این جشنواره حضور دارند گفت: در این جشنواره علاوه بر کلاس های آموزشی و ورک شاپ ، ۲۰ اجرا در مناطق محروم و حاشیه شهر و بازدید از کودکان بدسرپرست را در دستور کار داریم.
مدیرکل اداره فرهنگ و ارشاد با بیان اینکه بیش از ۵۰ اجرای نمایش در طول یک هفته در استان همدان خواهیم داشت گفت: جوایز خوبی را تدارک دیدیم و برنامه های شاد و مفرحی برنامه ریزی شده است.
در ادامه حمید رضا حاجی بابایی نماینده مردم همدان و فامنین در مجلس شورای اسلامی با بیان اینکه سال های قبل موفق شدیم جشنواره فیلم کودک و نوجوان را در همدان داشته باشیم گفت: اما در یکی دو سال اخیر به استان دیگر واگذار شد و ما باید همدان را شهر فرهنگی و گردشگری معرفی کنیم.
سپس  امیر خجسته، دیگر نماینده مردم همدان و فامنین در مجلس شورای اسلامی با بیان اینکه در آینده نزدیک جشنواره فیلم و کودک در همدان برگزار می‌شود گفت: توجه شما نسبت به کودکان قابل ارزش است و از همه دست اندرکاران این جشنواره تقدیر و تشکر می‌کنم.
وی افزود: ۹ کشور و ۵۰ میهمان در این جشنواره حضور دارند و جشنواره یک هفته در همدان برگزار می‌شود.
در ادامه مجید قناد، دبیر جشنواره بین‌المللی تئاتر کودک و نوجوان با ابراز خوشحالی از اینکه این جشنواره در همدان اجرا و برگزار می‌شود گفت: به خاطر تلاش شبانه روزی دست اندرکاران تشکر می‌کنم و خانواده ها بچه ها را برای دیدن این تئاتر ها تشویق کنند و آنها را برای دیدن تئاتر به سالن ها ببرند.
در این مراسم همچنین گروه سرود نور المهدی به اجرای قطعات حماسی پرداخت و لحظاتی را سرشار از عطر حماسه و ایثار و ایستادگی کردند.
 
در پایان این مراسم از کودکان و فرزندان شهدای مدافع حرم با اهدای جوایزی تقدیر شد.
انتهای پیام/
