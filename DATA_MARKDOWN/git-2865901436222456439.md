
# Rokada na ATP tronu: Može biti samo 1!

Published at: **2019-11-04T00:00:00+00:00**

Author: ****

Original: [MozzartSport](https://mozzartsport.com/tenis/vesti/rokada-na-atp-tronu-moze-biti-samo-1/341591)

Nakon 53 uzastopne sedmice neugrožene vladavine na ATP listi, došao je kraj. Umesto Novaka Đokovića, koji je jučerašnjim trijumfom u Parizu kompletirao ukupno 275 nedelja zaposedanja vrha svetske lestvice došao je red na povratak onoga kojeg je i skinuo, Rafaela Nadala. Dva grend slem trofeja i dominacija tokom sezone na šljaci, ali i slabo izdanje našeg asa na mnogim mastersima, doveli su do rokade nakon više od godinu dana. Zasluženo. I ponovo je na vrhu neko iz "velike trojke" i ponovo samo neko od njih može da skine Rafu. Dominacija se nastavlja.
Na najnovijoj listi u Top 10 je osim pomenute promene na vrhu došlo do još nekoliko pomeranja, pa je Stefanos Cicipas preskočio Aleksandera Zvereva na šestom mestu, dok su Mateo Beretini i Roberto Bautista Agut iskoristili oštar pad Karena Hačanova koji nije bio ni blizu odbrane krune u Parizu. Takođe, tu je i povratak iskusnog Gaela Monfisa u Top 10.
Što se tiče ostalih naših tenisera iz prvih 100, Dušan Lajović i Filip Krajnović su takođe pali za po jedno mesto te su sada 35, odnosno 40, Miomir Kecmanović je izgubio pet pozicija i drži 60, dok je jedino Laslo Đere mirovao na broju 38.
No, vratimo se na glavnu temu, a to su scenariji eventualnog povratka našeg asa na prvo mesto tokom završnog mastersa u Londonu koji počinje za sedam dana. Velika stvar je u pitanju pošto bi u tom slučaju Srbinu to pošlo šesti put u karijeri za rukom čime bi se izjednačio sa vodećim u toj kategoriji, Pitom Samprasom, a Nadalu peti.
Kao uostalom i Rafi. Ali, ne treba zaboraviti da su betonski tereni u zatvorenom rak-rana Matadoru sa Majorke koji u takvim uslovima ima samo jedan trofej i to osvojen na početku karijere. Takođe, nikada nije osvojio ovaj predstojeći, u Londonu. S druge strane, Beograđanin upravo najviše voli da igra na njima, što je dokazao i sinoć 77. ATP titulom (18. bez izgubljenog seta).
Na početku odmah da naglasimo da je završni masters poseban turnir na kojem učestvuje osam najboljih igrača u kalendarskoj godini koji se dele u dve grupe, a najbolja dva iz grupa idu u polufinale. Za svaku pobedu u početnoj fazi takmičenja dobija se po 200 poena, što znači da se odatle nosi najviše 600. Plasman u finale donosi još 400 poena, a još 500 se daje za titulu, te ako je šampion neporažen iz prestonice Velike Britanije može da odnese čak 1.500 ATP poena.
Povreda trbušnog zida koju je Nadal zaradio zagrevajući se u subotu mogla bi čak da ga spreči da igra u O2 hali, ali i u tom slučaju Španac bi mogao da ostane na prvom mestu, naravno, ako Đoković ne uspe da osvoji više od 640 poena. Dakle, da bi izbegao takav scenario morao bi da uzme makar dve pobede u grupi i plasman u finale.
Ukoliko Nadal igra, što i treba očekivati, to menja situaciju, jer njemu završava posao proboj do finala uz tri pobede u grupi, ili dve pobede u grupi i titula. Posebno uzbudljivo bi moglo biti kao bi Nadal ušao u finale sa dve pobede u grupi, a Đoković sa tri, te bi tako u međusobnom obračunu odlučili o najboljem. Takav scenario je viđeN 2016. kada je Endi Mari titulo u Londonu preuzeo u poslednjem trenutku prvo mesto on Noleta.
E, to je finale kojem se treba nadati.
ATP Top 10: 1. Rafael NADAL (Španija) 9.585 poena, 2. Novak ĐOKOVIĆ (Srbija) 8.945 3. Rodžer FEDERER (Švajcarska) 6.190, 4. Danil MEDVEDEV (Rusija) 5.705, 5. Dominik TIM (Austrija) 5.025, 6. Stefanos Cicipas (Grčka) 4.000, 7. Aleksander ZVEREV (Nemačka) 2.945, 8. Mateo Beretini (Italija) 2.670, 9. Roberto Bautista AGUT (Španija) 2.540, 10. Gael Monfis (Francuska) 2.530.
Srbi u Top 100: 1. ĐOKOVIĆ 9.545, 35. Dušan LAJOVIĆ 1.296, 38. Laslo ĐERE 1.171, 40. Filip KRAJINOVIĆ 1.148, 60. Miomir KECMANOVIĆ 901.
ATP Trka: 1. Nadal 9.585, 2. Đoković 8.945, 3. Federer 6.190, 4. Medvedev 5.705, 5. Tim 5.025, 6. Cicipas 4.000, 7. Zverev 2.945, 8. Mateo Beretini (Italija) 2.670...
ATP NextGen: 1. Cicipas 3.910, 2. Aleks de Minor (Australija) 1.730, 3. Feliks Ože Alijasim (Kanada) 1.636, 4. Denis Šapovalov (Kanada) 1.495, 5. Franses Tijafo (SAD) 1.060, 6. Ugo Imber (Francuska) 932, 7. Kasper Rud (Norveška) 931, 8. Miomir KECMANOVIĆ (Srbija) 901...

        (Foto: Reuters)
      
