
# Πρεμιέρα στο 60ο Φεστιβάλ Κινηματογράφου Θεσσαλονίκης

Published at: **2019-11-01T11:13:47+00:00**

Author: **Ιωάννης Καράγιωργας**

Original: [euronews](https://gr.euronews.com/2019/11/01/60o-festival-thesallonikis-tiff60-premiera)

Με θεματική της διοργάνωσης και των 201 ταινιών που θα προβληθούν στη διάρκεια της την «πανοραμική οπτική» (Overview Effect) το Φεστιβάλ Κινηματογράφου Θεσσαλονίκης άνοιξε τις πύλες του το βράδυ της Πέμπτης και θα ολοκληρωθεί το βράδυ της Κυριακής 10 Νοεμβρίου.
Η τελετή έναρξης ξεκίνησε στις 7.30 με το διευθυντικό δίδυμο των κ. Ελίζ Ζαλαντό και Ορέστη Ανδρεαδάκη (γενική διευθύντρια και καλλιτεχνικός διευθυντής του Φεστιβάλ) να χαιρετούν ευχόμενοι Χρόνια Πολλά στον 60χρονο απόλυτα επιτυχημένο θεσμό της πόλης.
Ταινία έναρξης του φετινού φεστιβάλ ήταν η «Ιστορία Γάμου» (Marriage Story), με πρωταγωνιστές τους Σκάρλετ Γιόχανσον ως Νικόλ και Άνταμ Ντράιβερ ως Τσάρλι.
Ο υποψήφιος για Όσκαρ κινηματογραφιστής Νόα Μπάουμπακ σκηνοθετεί αυτήν την προσεγμένη και ανθρώπινη ιστορία για τη διάλυση ενός γάμου και τη διατήρηση μιας οικογένειας, μια ταινία που έχει αποσπάσει διθυραμβικές κριτικές και συγκαταλέγεται στις καλύτερες των συντελεστών της.
Συνολικά θα προβληθούν 201 ταινίες μεγάλου μήκους και 59 μικρού μήκους ταινίες απο 51 συνολικά χώρες του πλανήτη.
Πέραν των προβολών του Διεθνούς Διαγωνιστικού Τμήματος (14 ταινίες), με ενδιαφέρον αναμένονται οι προβολές των καλύτερων βαλκανικών ταινιών («Ματιές στα Βαλκάνια») , οι ριζοσπαστικές ταινίες, το πλαίσιο του Film Forward, οι μεταμεσονύχτιες προβολές, το τμήμα «Ανοιχτοί Ορίζοντες» αλλα και τα διάφορα αφιερώματα.
Με ιδιαίτερο ενδιαφέρον αναμένονται επίσης τα εικαστικά δρώμενα, στο πλαίσιο των παράλληλων εκδηλώσεων του Φεστιβάλ:
- Αφιέρωμα στον εικαστικό Νίκο Κούνδουρο σε μια μεγάλη έκθεση με ζωγραφικά έργα, ελαιογραφίες, σκίτσα, κοστούμια, μάσκες, επιστολές, ημερολόγια, σημειώσεις και προσωπικά αντικείμενα.
- «Overview Effect - Encountering the Cosmos»: Έκθεση με έργα νέων Ελλήνων καλλιτεχνών, που εμπνεύστηκαν από τις 14 ταινίες του Διαγωνιστικού.
- Έκθεση φωτογραφιών και βίντεο στο Μουσείο Κινηματογράφου Θεσσαλονίκης, που θα διατρέχει όλες τις δεκαετίες, τις στιγμές, τους ανθρώπους και τις τάσεις που καθόρισαν την πορεία και την εξέλιξή του αλλά και: 120 φωτογραφίες με αστέρες, κόκκινα χαλιά, πηγαδάκια, παρέες, ιστορικά σημεία του Φεστιβάλ που θα "κρυφτούν" σαν...θησαυρός μνήμης και ζωής περασμένων δεκαετιών και οι σύγχρονοι κάτοικοι της πόλης θα κληθούν να...ανακαλύψουν σε καταστήματα, εστιατόρια, μπαρ της Θεσσαλονίκης μέσα από τη δράση «Βρες το Φεστιβάλ».
Το κόστος της φετινής διοργάνωσης κυμαίνεται μεταξύ 1,2 και 1,3 εκατομμυρίων ευρώ - ποσό που εξασφαλίστηκε κατά 50% με επιχορήγηση του ΥΠΠΟ και το υπόλοιπο με ευρωπαϊκά κονδύλια μέσω της Περιφέρειας Κεντρικής Μακεδονίας και πλήθος χορηγών.
Η προπώληση των εισιτηρίων για τις εκατοντάδες προγραμματισμένες προβολές, που θα προβληθούν στις αίθουσες του «Ολύμπιον» (δυο αίθουσες), του Λιμανιού (τέσσερις αίθουσες), στον κινηματογράφο «Μακεδονικόν» και την αίθουσα «Χρήστος Τσακίρης» (του Δήμου Παύλου Μελά), εχει ήδη αρχίσει.
Εκδοτήρια λειτουργούν στην Πλατεία Αριστοτέλους, τις αποθήκες του Λιμανιού, τον κινηματογράφο Μακεδονικόν, και το Κέντρο Πολιτισμού «Χρήστος Τσακίρης» Δήμου Παύλου Μελά όπως και το Κλειστό Δημοτικό Θέατρο Συκεών καθημερινά 10:00-24:00 (ειδικά για Παύλο Μελά και Συκιές 16:30-23:00).
Τα εισιτήρια στοιχίζουν 6 ευρώ (ειδικά για Παύλο Μελά και Συκιές 5 ευρώ), ενώ για τις ηλεκτρονικές αγορές μέσω της ιστοσελίδας του Φεστιβάλ (www.filmfestival.gr) 5 ευρώ.
Τα σποτ του Φεστιβάλ
