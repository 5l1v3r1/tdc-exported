
# Romska naselja - bolje legalizovati nego rušiti

Published at: **2019-11-06T11:25:04+00:00**

Author: ****

Original: [Novinska agencija Beta](https://beta.rs/vesti/politika-vesti-srbija/118937-romska-naselja--bolje-legalizovati-nego-rusiti?utm_source=feedburner&utm_medium=feed&utm_campaign=Feed%3A+betavesti+%28Novinska+agencija+Beta+-+Vesti%29&hl=en)

Nova metodologija za mapiranje stanovanja Roma u regionu koju je pripremio projekat Saveta za regionalnu saradnju (RCC) za integraciju Roma biće primenjena kao pilot projekat u po dve opštine u svakoj od šest zapadnobalknaskih zemalja, dogovoreno je na regionalnoj konferenciji o stanovanju Roma na Zapadnom Balkanu u Sarajevu, saopštio je danas RCC.Nova metodologija će potom biti primenjena u celom regionu.Na Zapadnom Balkanu živi nešto manje od milion Roma. Generalno nema podataka o stanju njihovog stanovanja, ali se procenjuje da oko 30 odsto romskih domaćinstava nije povezano na kanalizacioni sistem, 23 odsto na vodovod, a 30 odsto nema sanitarne čvorove."Verujemo da sa preciznim podacima o stvarnom stanju stanovanja Roma na terenu možemo krenuti u realizaciju konkretnih aktivnosti kao što su legalizacija neformalnih naselja i izgradnja socijalnih stanova, kao naredni korak. Stambeno zbrinjavanje je veoma skupa investicija, ali čvrsto verujemo da je legalizacija najpovoljnije i najjednostavnije rešenje u cilju omogućavanja održivog stambenog zbrinjavanja Roma", rekao je šef tima Projekta RCC za integraciju Roma Orhan Usein.Predložena metodologija za mapiranje stanovanja Roma važna je za donošenje odluka na nacionalnom nivou o programima i projektima za poboljšanje uslova njihovog stanovanja. Metodologija je usmerena na romska naselja sa lošim stambenim uslovima u regionu i naglasak stavlja na kvalitet stanovanja, a ne na nacionalnost stanovnika.U metodologiji se koriste dostupni podaci sa različitih nivoa i iz različitih institucija iz svake ekonomije, navodi se u saopštenju.Na konferenciji u Sarajevu koju je organizovao akcioni tim Projekta RCC za integraciju Roma, učestvovale su nacionalne kontakt osobe za Rome, predstavnici ministarstava iz regiona koja se bave stanovanjem, lokalne samouprave i katastra, predstavnici civilnog društva Roma i medjunarodnih organizacija.Ceo proces je u skladu sa ciljevima Deklaracije partnera sa Zapadnog Balkana o integraciji Roma u sklopu procesa proširenja Evropske unije, koja je odobrena na samitu u Poznanju u julu ove godine, dodaje se u saopštenju.
