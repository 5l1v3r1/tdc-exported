
# La frenada s’accentua

Published at: **2019-11-06T22:21:00+00:00**

Author: ****

Original: [Ara.cat](https://www.ara.cat/economia/PIB-catala-interanual-tercer-trimestre_0_2339166200.html)

L’alentiment de l’economia catalana continua accentuant-se. El context internacional, marcat per les tensions comercials, ha augmentat la intensitat de l’alentiment econòmic, que ha afectat principalment la indústria.
Així ho exposa, d’entrada, l’informe Nota de Conjuntura Econòmica fet públic ahir per la Generalitat. L’economia catalana encadena, doncs, un nou trimestre en què, tot i mantenir xifres clarament positives, redueix la taxa de creixement. De fet, el producte interior brut (PIB) del país va créixer només un 0,4% el tercer trimestre respecte als tres mesos previs (una dècima menys que el segon trimestre, que al seu torn ja creixia una dècima menys que el període anterior) i un 1,8% respecte a l’any passat, dues dècimes menys.
En els dos casos, es tracta de xifres superiors a les que fan referència a l’economia de la zona euro -l’1,8% interanual supera en set dècimes el creixement del PIB dels països amb la moneda comuna, i el 0,4% intertrimestral és dues dècimes superior-. Malgrat això, aquest últim indicador queda per darrere de la mitjana espanyola, que va registrar un creixement del PIB del 2% comparat amb ara fa un any.
“La moderació de l’economia catalana s’enquadra en un any en què es preveu el creixement més baix de l’economia internacional des del 2009”, diu el document. En aquest sentit, Modest Guinjoan, president de la Comissió d’Economia Catalana del Col·legi d’Economistes, creu que, tenint en compte la mala conjuntura global, les xifres són positives.
El sector més afectat és la indústria, que es va contraure un 0,7% interanual. L’explicació de la Generalitat és que es tracta del sector més obert a l’exterior i el més afectat per l’afebliment del comerç mundial, una explicació amb la qual coincideix Guinjoan. Segons l’economista, el Brexit i les condicions de guerra comercial entre la Xina i els Estats Units “afecten la demanda de la indústria”. De fet, aquesta mala evolució del comerç internacional ha tingut un impacte sobre els països del centre de la zona euro, sobretot Alemanya, que ha afectat de retruc la indústria catalana, fortament integrada a les cadenes productives alemanyes. “Per sort, la indústria catalana exporta molt, però no surt indemne” d’aquesta situació, ja que una inferior producció industrial a Alemanya té repercussions directes sobre les empreses catalanes que venen productes o components a companyies germàniques. Les males notícies també van afectar l’agricultura, que va caure un 2,8%.
Els serveis, el principal motorNo obstant, tant la construcció com els serveis han aguantat el tipus en aquest context internacional poc favorable. Segons l’estudi, el sector que es va comportar més bé va ser el dels serveis: van créixer un 2,8% respecte al mateix període del 2018 i van millorar una dècima la xifra de caiguda registrada el trimestre anterior. “Els serveis són com un transatlàntic. Els costa arrencar, però també frenar”, explica Guinjoan. Així doncs, després d’una etapa d’expansió econòmica, el sector terciari -que representa més d’un 70% de l’economia del país-, manté “una inèrcia” positiva arrossegada dels últims anys.
Per la seva banda, la construcció, tot i registrar un avenç del 3,4% respecte a l’any passat, també confirma una desacceleració: l’indicador és un punt més baix que l’anterior trimestre i dos punts inferior al del primer trimestre. No obstant, Guinjoan elogia el comportament d’aquest sector, que -opina- es manté sòlid malgrat la forta ressaca de la bombolla immobiliària de principis dels 2000.
És la taxa de creixement de l’economia catalana el tercer trimestre del 2019 respecte a un any enrere, dues dècimes inferior a la registrada el segon trimestre. La dada mostra que la frenada continua empesa pel context global
La darrera dada publicada per l’INE sobre el creixement de l’economia espanyola mostra que el PIB estatal aguanta dues dècimes per sobre del català. És habitual que el conjunt d’Espanya es freni més tard que Catalunya, que té una economia més oberta
És la caiguda experimentada pel sector industrial, el més tocat per les tensions comercials mundials i per la mala marxa de l’economia europea, afectada pel Brexit i per la poca producció industrial a Alemanya, soci comercial clau per a Catalunya
Els anys d’expansió han fet que el sector serveis -el principal de l’economia catalana- agafi una inèrcia positiva, que es manté malgrat l’alentiment general, i que es converteixi en el principal factor de creixement
