
# Ο στρατηγός ε.α. Γρηγόρης Ρουμάνης φαβορί για το νοσοκομείο Ρόδου

Published at: **2019-11-01T09:45:02+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/424915/o-strathgos-e-a-grhgorhs-roymanhs-fabori-gia-to-nosokomeio-rodoy)


        Την ερχόμενη εβδομάδα εκτός απροόπτου πρόκειται να γίνει η επιλογή για τις θέσεις των διοικητών των νοσοκομείων της Δωδεκανήσου για τις οποίες έχει εκδηλωθεί έντονο ενδιαφέρον από αρκετούς συμπατριώτες μας.
      
Σύμφωνα με πληροφορίες, έχει γίνει μια πρώτη επιλογή μεταξύ των υποψηφίων για τα τέσσερα νοσοκομεία της Δωδεκανήσου αλλά δεν έχουν οριστικοποιηθεί οι επιλογές, κάτι που αναμένεται να γίνει μέσα στις επόμενες ημέρες.
Στην τελική λίστα υποψηφίων με βάση τις ίδιες πληροφορίες βρίσκεται ο εξής αριθμός υποψηφίων:
Για το νοσοκομείο Ρόδου: 18 υποψηφίοι
Για το νοσοκομείο Κω: 13 υποψήφιοι
Για το νοσοκομείο Καλύμνου: 15 υποψήφιοι
Για το νοσοκομείο Λέρου: 20 υποψήφιοι.
Παρά το γεγονός ότι, όπως προαναφέρθηκε, δεν έχουν οριστικοποιηθεί οι επιλογές, φαβορί για τη θέση του διοικητή του νοσοκομείου της Ρόδου φέρεται να είναι ο Στρατηγός εν αποστρατεία Γρηγόρης Ρουμάνης.
Ο κ. Ρουμάνης υπηρέτησε στα Δωδεκάνησα ως διοικητής της 95 ΑΔΤΕ έχοντας αφήσει αρκετά καλές εντυπώσεις. Αποστρατεύτηκε στις 6 Μαρτίου του 2019. Η επιλογή του δεν θα πρέπει να θεωρείται οριστική αφού οι διαδικασίες βρίσκονται σε εξέλιξη. Με βάση όμως τις πληροφορίες που υπάρχουν ο κ. Ρουμάνης χαίρει προσωπικά της εμπιστοσύνης του Πρωθυπουργού κ. Κυριάκου Μητσοτάκη και άλλων απότερων στελεχών της κυβέρνησης.
Για τις θέσεις στα άλλα νοσοκομεία της Δωδεκανήσου η κατάσταση δεν έχει ξεκαθαρίσει δεδομένου ότι υπάρχουν πολλοί υποψήφιοι οι οποίοι διεκδικούν με αρκετές πιθανότητες τη διοίκηση.
Σύμφωνα επίσης με ρεπορτάζ του kalymnosnews, μεταξύ των διεκδικητών για τη θέση του διοικητή στο νοσοκομείο Καλύμνου είναι οι: Παναγιώτης Βούρος, Κατερίνα Εμμανουήλ, Γεώργιος Μαύρος, Σάκης Σαρούκος, Ιωάννης Σοροκάκης, Αναστάσιος Τσαχουριανίδης και Νέστορας Φραντζής.
Αξιοσημείωτο είναι ότι για τις 20 θέσεις στα Νοσοκομεία της 2ης ΥΠΕ Πειραιώς και νήσων κατατέθηκαν συνολικά 210 αιτήσεις που έτυχαν αξιολόγησης από την αρμόδια επιτροπή η οποία θα στείλει την τελική λίστα στον υπουργό Υγείας στον οποίον ανήκει και η τελική επιλογή.
