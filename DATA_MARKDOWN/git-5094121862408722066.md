
# Do Olomouce zavítá Věstonická venuše. Výstavu čekají mimořádná opatření

Published at: **2019-11-02T08:25:00+00:00**

Author: **Magda Vránová**

Original: [Deník.cz](https://www.denik.cz/regiony/olomouc-poprve-uvidi-original-vestonicke-venuse-20191101.html)

Věstonická venuše je vysoká pouhých 11,5 centimetru a vyrobená z pálené hlíny. Je datovaná do starší doby kamenné, přibližně 29 000 – 25 000 let před naším letopočtem. Unikátní soška nahé ženy je nejstarším předmětem na světě vyrobeným z keramiky a má vysokou uměleckou hodnotu.
„V roce 2004 odhadli američtí starožitníci její cenu na 40 milionů dolarů. V Olomouci bude představena za mimořádných bezpečnostních opatření,“ uvedla mluvčí hejtmanství Eva Knajblová.
Expozice nazvaná Věstonická venuše poprvé v Olomouci bude doplněna o předměty ze sbírek olomouckého Vlastivědného muzea, především o archeologické nálezy z Předmostí u Přerova. Vystaveny budou také kosti tehdejších zvířat.
Originál mimořádně cenné keramické sošky si zájemci mohou na Hané prohlédnout díky vstřícnosti Moravského zemského muzea v Brně, které ji do Olomouce zapůjčilo. Věstonická venuše patří mezi nejvýznamnější nálezy ze života lovců mamutů a je vystavována jen při výjimečných příležitostech.
Například v roce 2013 na výstavě Umění doby ledové: Zrození moderní mysli v Britském muzeu v Londýně nebo v roce 2014 v rámci projektu Strážci paměti: 200 let muzejnictví v České republice. Kvůli očekávanému zájmu veřejnosti bude expozice přístupná až do 20 hodin. 
Věstonická venuše- výška 11,5 cm- šířka 4,4 cm- tloušťka 2,8 cm- nalezl ji preparátor E. Dania v Dolních Věstonicích 13. července 1925 v popelišti velkého ohniště- soška byla rozlomená na dva díly a patří mezi nejvýznamnější umělecká díla lovců starší doby kamenné- v ohništi zřejmě docházelo k záměrnému ničení hodnotných předmětů, svědčí o tom velké množství deformovaných zlomků keramických sošek nalezených na stejném místě- podobné obřady jsou známé například od severozápadních indiánů, kteří takto demonstrují své postavení a vliv- soška představuje ve světovém měřítku zcela unikátní svědectví kultury a spirituality spojené s šamanistickým výkladem světa tehdejších lovců a sběračů žijících v Evropě a na území Moravy(Zdroj: Moravské zemské muzeum Brno)
