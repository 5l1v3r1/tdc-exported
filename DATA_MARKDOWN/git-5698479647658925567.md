
# سرگردانی ۱۸۰ هزار مسافر در پی اعتصاب خدمه پرواز شرکت لوفت هانزا

Published at: **2019-11-07T20:36:37+00:00**

Author: **یورونیوز فارسی **

Original: [euronews](https://farsi.euronews.com/2019/11/07/lufthansa-ready-for-arbitration-as-cabin-crew-strike-begins)

اعتصاب بخشی از خدمه پرواز شرکت لوفت هانزا سبب شده است تا بزرگ‌ترین شرکت هواپیمایی آلمان یک هزار و سیصد پرواز خود را طی دو روز آینده لغو کند. اخلال در پروازهای این شرکت برنامه سفر بیش از ۱۸۰ هزار مسافر را برهم زده است.
کارکنان بخش خدمه پرواز به دعوت یو اف او UFO، یکی از سندیکای صنفی فعال در این شرکت فعالیت خود را از شامگاه روز چهارشنبه متوقف کرده اند و این اعتصاب قرار است تا ساعت ۲۳ روز جمعه ادامه داشته باشد.
بر این اساس گفته می شود که حدود هفتصد پرواز در روز پنجشنبه لغو شده و ششصد پرواز دیگر نیز که برای روز جمعه برنامه ریزی شده بود انجام نخواهد شد.
در فرانکفورت که بزرگترین فرودگاه آلمان را در خود جای داده اوضاع آرام گزارش شده است زیرا لوفت هانزا از پیش مسافران را در جریان این اعتصاب قرار داده و به افرادی که طی روزهای پنجشنبه و جمعه پرواز داشتند توصیه کرده بود که به فرودگاه نیایند.
در مونیخ نیز اوضاع به همین منوال گزارش شده است. یکی از مسافرانی که به فرودگاه مونیخ آمده به خبرگزاری فرانسه گفت: «خوب است که سندیکاها از حقوق کارکنان دفاع کنند اما اعتصاب ۴۸ ساعته خیلی طولانی است.»
این دیدگاه را یک مسافر دیگر با ادبیاتی متفاوت تکرار می کند: «خدمه کابین خشم مسافران را برانگیخته اند.»
سندیکای یو اف او روز یکشنبه نیز اعتصاب دیگری در چهار زیرمجموعه دیگر گروه لوفت هانزا سازماندهی کرده بود که در نهایت منجر به لغو یکصد برنامه پروازی شد.
