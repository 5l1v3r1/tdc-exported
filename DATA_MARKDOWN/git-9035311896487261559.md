
# ABD: IŞİD'in yeni lideri Kureyşi'yi araştırıyoruz

Published at: **2019-11-02T17:54:58+00:00**

Author: **Enis Günaydın**

Original: [euronews](https://tr.euronews.com/2019/11/02/abd-isid-in-yeni-lideri-kureysi-yi-arastiriyoruz-misirdan-biat-duyrusu)

Amerika Birleşik Devletleri (ABD), IŞİD'in yeni lideri Ebu İbrahim el-Haşimi el-Kureyşi hakkında istihbarat topladığını açıkladı.
Amerikan Terörle Mücadele Özel Temsilcisi Nathan Sales, "Terör örgütünde bir liderlik değişimi olduğunda, tehdide karşı mücadele edebilmek için en güncel bilgilere sahip olmak istiyoruz." açıklamasını yaptı. Buna göre Amerikalı yetkililer, Kureyşi'nin örgüt içerisinde daha önceki rolünü belirlemeye çalışıyor.
IŞİD'e karşı mücadelenin Washington'un öncelikleri arasında yer almaya devam ettiğini söyleyen Sales, "Başındaki kim olduğuna bakmaksızın grubu dağıtacağız." şeklinde konuştu.
Diğer yandan IŞİD'in Mısır'daki kolu olan ve kendini 'Sina Vilayeti' şekline adlandıran grup, Bağdadi'nin öldürülmesinin ardından liderliğe geçen Ebu İbrahim el-Haşimi el-Kureyşi'ye biat ettiklerini duyurdu.
Kahire hükümetine meydan okuyan 'Sina Vilayeti', 20'ye yakın üyesinin bulunduğu bir fotoğrafı paylaşarak duyurusunu yaptı.
IŞİD'in eski lideri Ebubekir el-Bağdadi, ABD'nin operasyonu sırasında Suriye'nin kuzeyindeki İdlib kenti yakınlarında öldürülmüştü. IŞİD ise Bağdadi'nin öldürüldüğünü doğrulayarak yerine Kureyşi'nin geçtiğini duyurmuştu.
Ek kaynaklar • Reuters
