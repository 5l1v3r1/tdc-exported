
# Sarpsborg med livsviktig seier

Published at: **2019-11-03T19:05:52+00:00**

Author: **NTB I**

Original: [Dagbladet.no](https://www.dagbladet.no/sport/sarpsborg-med-livsviktig-seier/71778682)

Oddsen var ikke stor for at kampen skulle ende med noe annet enn uavgjort. Sarpsborg har nemlig denne sesongen stått for hele 13 kamper uten vinner. Nå i Halloween-uka ble U-spøkelset effektivt skremt vekk.
Etter at 27 kamper i Eliteserien er unnagjort står begge lagene med 28 poeng. Sarpsborg har minus seks i målforskjell, mens Tromsø har minus 18. Laget fra nord har fått hele 55 mål baklengs.

        - Vi er to lag som begge trenger poeng. Vi må være kompakte, men samtidig tørre å angripe, sa TIL-trener Simo Valakari foran kampen
      
Tromsø fikk en pangstart da Onni Valakari satte 1-0 etter 13 minutter. Hjemmelagets Joachim Thomassen slurvet på egen halvdel og ga Tromsø en billig overgang. Morten Gamst Pedersen dro seg til kanten og fant sin finske lagkamerat med innlegget. Det var Valakaris sjuende scoring denne sesongen.
Geir Bakke har brukt hele 35 spillere denne sesongen, og for første gang kunne han stille med spissene Mustafa Abdellaoue og Kyle Lafferty sammen på topp.
Nordiren med sin tøffe spillestil kom derimot tidlig i dommerens Espen Eskås' søkelys etter et par ufinheter. Det gule kortet lå hele tiden i luften.
Men Lafferty viste også fotballferdigheter og ikke bare tjuvtriks og ståpåvilje. Etter halvtimen fikk han det rommet han trengte på kanten og stormet fram. Han fant en umarkert Kristoffer Zachariassen inne i feltet med en presis pasning. Midtbanespilleren fikk god til å sikte og sendte ballen ned i hjørnet til 1-1.
Hjemmelaget gikk hardt ut etter hvilen og gikk for en tidlig avgjørelse. Magnar Ødegaard hadde først en frisparksuser som TILs sisteskanse Jacob Karlstrøm så vidt fikk slått over.
Etter 51 minutter skulle det endelig lykkes for den blå horden. Bjørn Inge Utvik var høyest inne i feltet på en corner og stanget inn 2-1-målet. To minutter senere snappet Abdellaoue ballen fra en Tromsø-spiller, og han fant Ole Jørgen Halvorsen i bedre posisjon. Sistnevnte hadde ingen problemer med å gjøre 3-1.
Det var første gang Sarpsborg har scoret flere enn to mål på eget gress denne sesongen.
Laget hadde også muligheten til å gjøre 4-1, men Gaute Vettis skudd endte i tverrliggeren. Gutan gjorde kampen spennende helt til slutt med Aidan Barlows fulltreffer fem minutter før slutt. Han kombinerte flott med Gamst Pedersen før han med utsiden av foten vippet ballen i krysset til 2-3.
Med Tromsøs redusering kunne man observere en viss neglebiting på Sarpsborg-benken.
Tromsø kom fra 4-2-seier over Ranheim, men laget har ikke vunnet borte siden seieren over Brann i slutten av august.
