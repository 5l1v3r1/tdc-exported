
# La periodista argentina Leila Guerriero guanya el premi Vázquez Montalbán

Published at: **2019-11-05T11:16:50+00:00**

Author: ****

Original: [Ara.cat](https://www.ara.cat/media/periodista-Leila-Guerriero-Vazquez-Montalban_0_2338566234.html)

La periodista argentina Leila Guerriero ha sigut distingida amb el catorzè Premi Internacional de Periodisme Manuel Vázquez Montalbán, en la categoria de periodisme cultural i polític. El jurat, que l'ha escollit per unanimitat, destaca que a través dels seus articles, cròniques i llibres “ha posat de manifest i rellevància la necessitat, la importància i la força del periodisme", un ofici que "no només insta a anar, veure, tornar i explicar, com ella mateix ha descrit, sinó també a contestar per què  i com s’escriu”. Així mateix, el jurat destaca "la feina de camp" de la periodista per "donar forma i fons a les seves cròniques, convertides en excel·lents assajos sociològics".
Nascuda el 1967 a la ciutat de Junín, Guerriero col·labora amb el diari argentí  La Nación i amb  El País, a més de l'edició argentina de la revista  Rolling Stone i la revista mexicana  Gatopardo. També és autora de llibres com  Los suicidas del fin del mundo (2006), Frutos extraños (2009), Plano americano (2011), Una historia sencilla (2013), Zona de obras (2014), Opus Gelber. Retrato de un pianista (2019) i Teoría de la gravedad (2019).
El guardó es va crear l'any 2004 en memòria de l'escriptor i periodista Manuel Vázquez Montalbán, que havia mort l'any anterior. El premi, impulsat pel Col·legi de Periodistes de Catalunya, té una categoria de periodisme cultural i polític i una altra de periodisme esportiu, que compta amb la col·laboració del Futbol Club Barcelona. Entre els guanyadors en l'àmbit cultural i polític hi ha Jordi Évole, Maruja Torres, Anna Politkóvskaia, Tomàs Alcoverro i Roberto Saviano. El premi no es convocava des del 2015, quan es va distingir Andreu Missé.
El jurat d'aquesta edició el formaven Neus Bonet, degana del Col·legi de Periodistes; Ana Cristeto, directora d' El Periódico; Carles Revés, director de l'àrea editorial del grup Planeta; Tomàs Delclós, periodista d' El País, i Josep Cuní, que hi feia de president. Tots han decidit per unanimitat atorgar el premi d’enguany a la periodista argentina, que es lliurarà el 18 de novembre al Col·legi de Periodistes.
