
# BRIEFJE VAN JAN – Aan Jeanine Hennis

Published at: **2019-11-05T08:31:00+00:00**

Author: **Jan Dijkgraaf**

Original: [ThePostOnline](https://tpo.nl/2019/11/05/briefje-van-jan-aan-jeanine-hennis/)

Jennis!
Het is weer eens zover.
Mark Rutte staat op het punt wéér een stukje van het verkiezingsprogramma van GroenLinks uit te voeren. Hij twijfelt nog tussen een autoloze zondag of een maximumsnelheid van 100 kilometer per uur op alle snelwegen, maar feit is: die geconstrueerde ‘stikstofcrisis’ gaat de VVD-kiezers nu raken waar het ze echt pijn doet: bij hun speeltje.
Dus moet de aandacht even worden afgeleid.
En jij bent deze week het offerschaap.
Uitgerekend in de week waarin Rutte nog dieper in het hol van de milieumaffia kruipt, lekt uit dat jij op 24 juni 2015 hebt gelogen toen je stelde dat er “voor zover op dit moment bekend geen sprake is geweest van Nederlandse betrokkenheid bij burgerslachtoffers door luchtaanvallen in Irak”.
Het was op dat moment wel bekend.
Je had moeten zeggen: “Geen commentaar”.
Maar je koos ervoor om te liegen.
Politieke doodzonde.
Ophef in de Tweede Kamer (niet om de 70 dode burgers, dat zal de Tweede Kamer jeuken, maar om je leugen).
Geen idee wat de gevolgen voor je huidige baan als Speciaal Vertegenwoordiger van de Secretaris-Generaal van de Verenigde Naties in (uitgerekend) Irak en hoofd van de Bijstandsmissie van de Verenigde Naties voor Irak (UNAMI) zijn voor het feit dat nu officieel door je opvolgster Ank Bijleveld is toegegeven dat jij de hoogst verantwoordelijke was voor (voor zover wij nu weten) 70 Irakese burgerslachtoffers.
Je zou denken dat zoiets zou knellen.
Ook bij de betrokkene.
Maar als voormalig adept van Mark Rutte heb je misschien ook wel vaak genoeg onder de teflon-douche gestaan om zoiets van je af te laten glijden.
Jij moet je weer even laten misbruiken als offer op het altaar van het kiezersbedrog, vandaag is de Tweede Kamer ‘geschokt’ over een nieuw incidentje en overmorgen ligt de vis erin.
Next.
Overigens, Jennis, kán het natuurlijk ook zo zijn dat je op 24 juni 2015 helemaal niet gelogen hebt tegen de Tweede Kamer. Dat de top van het ministerie van Defensie die burgerdoden voor je verzwegen had. Dat de mannen in de uniformen ‘dat vrouwtje’ geen slapeloze nachten wilden bezorgen door haar ziel te belasten met wat ‘collateral damage’. Of dat het ‘Chefsache’ was geweest en dat ze even achter jouw rug om overleg hadden gehad met Mark Rutte over de beste aanpak en dat daar dan de ‘onnozele gans’-strategie was uitgekomen.
Dat zou reuze vernederend voor je zijn.
Maar ook wel fijn.
Want ergens wíl ik maar blijven geloven dat jij niet zo’n rot karakter hebt als de rest van Ruttes Artikel 140-gezelschap.
Kus!
JanD

        
          Wil je dat het dagelijkse ‘Briefje van Jan’ ook in 2020 blijft verschijnen? Doe dan een vaste maandelijkse donatie via Back me of een incidentele gift via Bunq me. En anders lekker niet. Vrij land.
        
      
