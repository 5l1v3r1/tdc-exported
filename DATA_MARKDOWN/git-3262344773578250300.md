
# Le Google App potrebbero tornare su Huawei a breve. Fine di un incubo?

Published at: **2019-11-04T12:38:00+00:00**

Author: **Roberto Pezzali**

Original: [DDay.it](https://www.dday.it/redazione/32937/le-google-app-potrebbero-tornare-su-huawei-a-breve-fine-di-un-incubo)

Huawei vede la luce in fondo al tunnel: a brevissimo, secondo quanto dichiarato dal Segretario del Commercio Wilbur Ross in una intervista a Bloomberg, verranno concesse le licenze speciali alle aziende Usa che ne hanno fatto richiesta. Questo vuol dire che molte di queste, tra le quali Google, potranno tornare ad avere rapporto di affari con Huawei e che Huawei, dopo mesi, potrà nuovamente ottenere l’accesso alla suite di Google e alle sue applicazioni.
Tutto questo rientra nell’ambito di un accordo che gli Usa stanno per firmare con la Cina, e dopo mesi di incertezza il clima sembra essere ora più disteso. Huawei non era l’unica ad essere stata aggiunta, a maggio, alla lista nera delle aziende “nemiche” degli Usa: in tutto le aziende cinesi erano 28, e tra queste c’erano anche colossi come Megvii Technology e Hikvision Digital Technology Co, leader nel campo delle videocamere di sorveglianza.
Una blacklist che ha danneggiato anche aziende americane, private di parte del loro fatturato, ma a breve tutto dovrebbe risolversi: le 260 richieste di licenza speciale verranno processate “very shortly”, quindi a brevissimo secondo Ross. Che ha anche detto come siano arrivate molte più richieste di più di quante se ne aspettassero, e che senza un intervento Huawei si sarebbe comunque rivolta ad aziende di Taiwan, del Giappone o della Corea del Sud per trovare i componenti richiesti, danneggiando ancora di più le aziende americane.
Le richieste non sono pubbliche, ma è lecito aspettarsi che tra queste ci sia anche quella di Google oltre ovviamente a quella di Microsoft, Intel e delle altre aziende che erano in affari con Huawei.
Se la situazione dovesse sbloccarsi a breve, non è escluso che Huawei possa avere il tempo di lanciare il Mate 30 Pro con a bordo le app di Google. Tutta la line up 2020 sarebbe inoltre salva, e Huawei avrebbe tutto il tempo che vuole per mettere a punto il piano “B”, con il suo sistema operativo e il suo store di applicazioni.
