
# Без снимки с US войници на Чекпойнт Чарли - Берлин разкара актьорите

Published at: **2019-11-04T19:15:00+00:00**

Author: **Боряна Павлова**

Original: [Dnes.bg](https://www.dnes.bg/world/2019/11/04/bez-snimki-s-us-voinici-na-chekpoint-charli-berlin-razkara-aktiorite.428525)

Снимка: Reuers, Архив
1234567Властите в Берлин забраниха на актьори, облечени като американски войници, да се снимат с туристи на "Чекпойнт Чарли", контролно-пропусквателния пункт между Източен и Западен Берлин.
Градската управа на германската столица оттегли разрешението си за публични прояви на кастинг агенцията "Dance Factory", към която са били 10-ната актьори, които ежедневно стоят на "Чекпойнт Чарли", облечени като американски войници, предава BILD.
Хилядите туристи се снимаха с актьорите за спомен пред историческия пункт.
До забраната се стига след като униформени полицай от германската столица получили оплаквания от туристи, че били обиждани от актьорите, ако откажат да платят "таксата" от 4 евро за снимка.
Единственият проблем - тази такса не е нито регламентирана, нито разписана. Всъщност, тя е вид дарение за актьорите, които са на "Чекпойнт Чарли" от почти 20 години.
Том Лусцайт, който е начело на групата от актьори, обяснява пред BILD, че е уволнил шестима от колегите си заради забраната.
"Но ние не се отказваме, искаме да се върнем там", настоява Том.
И не е случайно - това е доста доходоносен бизнес, като понякога приходите са около 5000 евро на ден.
"Чекпойнт Чарли" е едно от най-знаковите места на Студената война. Точно там през октомври 1961 г. танковете на САЩ и СССР се срещат едни с други.
В годините след германското обединение от 1990 г. мястото се превръща в исторически "Дисниленд" в Берлин.
Туристическите атракции и примамки не се изчерпват само с актьорите, облечени като американски военни. Там се продават и шапки, като тези на Червената армия.
