
# Розведення сил в Золотому, Держбюджет-2020 та зловживання на митниці: Головне за вихідні

Published at: **2019-11-04T10:40:00+00:00**

Author: ****

Original: [ZIK.UA](https://zik.ua/news/2019/11/04/rozvedennya_syl_v_zolotomu_derzhbyudzhet2020_ta_zlovzhyvannya_na_mytnytsi_1683013)


        Вихідними сталося декілька цікавих подій. Перша з них – можлива бійка між головою Офісу президента Андрієм Богданом і главою Служби безпеки (СБУ) Іваном Бакановим, але підтверджень цієї інформації немає. Більш серйозне питання – розведення сил в Золотому, за даними ОБСЄ, відбулося. Серед цікавинок вихідних варто також згадати, проведення засідання Кабміну, заяву нардепа про припинення повноважень, масштабі зловживання на митниці, ситуація з дифтерією в Україні, тощо.
      
Про ці та інші новини розповідаємо докладніше.

        Розведення сил в Золотому
      
Спеціальна моніторингова місія ОБСЄ в Україні отримала повідомлення про завершення відведення сил і засобів на ділянці розведення в районі Золотого. В оперативному звіті СММ ОБСЄ заявили, що інформація про розведення була надана від Міністерства закордонних справ України та збройних формувань із непідконтрольних урядові районів Луганської області.
Зазначається, що команди СММ були присутні впродовж усього процесу розведення.

        Проєкт Держбюджету до другого читання
      
Кабінет міністрів України напередодні ввечері затвердив проєкт Державного бюджету на 2020 рік.
"Уряд затвердив проєкт бюджету, який буде спрямовано на друге читання у Верховну Раду", – написав народний депутат Олексій Гончаренко із засідання уряду у своєму Telegram-каналі.

        Ірина Луценко йде з Верховної Ради
      
За даними джерел, народна депутатка від «Європейської солідарності» Ірина Луценко написала заяву про дострокове припинення повноважень нардепа за станом здоров’я. Вона написала заяву через стан здоров’я та планує працювати у парламенті найближчого пленарного тижня, передає "Українська правда".

        Бійка Богдана та Баканова
      
Після повідомлення про бійку глава Офісу президента Андрій Богдан замінив фото профілю в соцмережі. Під фотографією користувачі хвалять почуття гумору Богдана, діляться порадами і критикують крок як такий, що впливає на сприйняття України на міжнародній арені.
Також коментатори згадують журналістку Соню Кошкіну, яка підтвердила свою інформацію про бійку.

        Масштабні зловживання на Миколаївській митниці
      
Служба безпеки України викрила посадових осіб Миколаївської митниці Державної фіскальної служби на масштабних зловживаннях. В пресслужбі відомства повідомили, що протягом 2018-2019 років керівництво обласної митниці спільно з начальниками кількох митних постів систематично порушували вітчизняне антидемпінгове законодавство в інтересах комерційних структур.
"Під час ввезення з Європи мінеральних добрив посадові особи безпідставно занижували податкові ставки, внаслідок чого державний бюджет недоотримав майже 10 мільйонів гривень", – йдеться у повідомленні.

        Закон про боротьбу з рейдерством
      
На вихідних набув чинності законопроект №1056-1 "Про внесення змін до деяких законодавчих актів України щодо захисту права власності".
Закон спрямований на боротьбу з рейдерством. Він передбачає усунення основних юридичних прогалин, які створюють проблеми власникам нерухомості та бізнесу.Основні положення закону також передбачають: припинення діяльності акредитованих суб’єктів; запровадження обов’язковості нотаріального посвідчення договорів про відчуження корпоративних прав; впровадження принципу одночасності вчинення нотаріальної дії та державної реєстрації прав; підвищення відповідальності за порушення відповідних реєстраційних процедур.

        Ситуація з захворюванням на дифтерію в Україні
      
В Україні ситуація з дифтерією знаходиться під контролем, і про епідемію наразі не йдеться.
За словами міністра охорони здоров’я Зоряни Скалецької минулого року було 10 хворих, а використовували 141 дозу сироватки. Кілька сотень доз списали, бо закінчився термін придатності.
При цьому вона додала, що цього року є 200 флаконів, ще додатково 150 чи 170 передадуть міжнародні організації у якості гуманітарної допомоги. Також у якості допомоги ще 100 нададуть  посольства, у разі, якщо буде така необхідність.

        Знайдена печатка Володимира Мономаха
      
У Гродно, Білорусія, під час розкопок на території Нового замку знайшли так звану вислу печатку, яка, ймовірно, належала Володимиру Мономаху.
"Кілька днів тому мінський археолог Іван Спірін під час робіт у Новому замку знайшов вислу печатку, яку сміливо можна віднести до перших років існування Гродно", – повідомили в Гродненському державному історико-археологічному музеї.
Зазначається, що з печаткою працюватимуть фахівці, "але вже зараз можна припустити, що вона належить князю Володимиру Мономаху, батькові Гродненської княжни Агафії".
