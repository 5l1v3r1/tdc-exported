
# Держкомтелерадіо заборонило ввезення в Україну 54 книг з РФ

Published at: **2019-11-04T11:12:00+00:00**

Author: ****

Original: [ZIK.UA](https://zik.ua/news/2019/11/04/derzhkomteleradio_zaboronylo_vvezennya_v_ukrainu_54_knyg_z_rf_1683035)


        Державний комітет з питань телебачення і радіомовлення не дав дозвіл на ввезення 54 книг з Росії.
      
Про це повідомило Управління дозвільної процедури та контролю за розповсюдженням видавничої продукції.
Зокрема, Держкомтелерадіо відмовив ТОВ "Якабу трейд" у видачі дозволів на ввезення з території Російської Федерації 54 книг, у яких присутні ознаки пропаганди.
Відмову надано на підставі висновків експертної ради Держкомтелерадіо з питань аналізу та оцінки видавничої продукції щодо віднесення її до такої, яка не дозволена до розповсюдження на території України.
Зокрема, заборонено ввезення видавничої продукції ВАТ "Издательская группа "Весь" (м. Санкт-Петербург). 
У Держкомтелерадіо повідомляють, що починаючи з 20 травня 2017 року, з початку дії відповідної постанови Кабінету Міністрів, надано 27118 дозволів на ввезення видавничої продукції та 3859 відмов.
Нагадаємо, Держкомтелерадіо за сприяння Управління СБУ у Львівській області виявили та оштрафували підприємця у Львові, який незаконно реалізовував видавничу продукцію з Росії.
 
