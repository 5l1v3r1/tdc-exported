
# Шокуюча виставка тіл залишається в Києві і влаштовує Ніч у музеї

Published at: **2019-11-07T14:00:30+00:00**

Author: ****

Original: [ФАКТИ](https://fakty.com.ua/ua/lifestyle/20191107-shokuyucha-vystavka-til-zalyshayetsya-v-kyyevi-i-vlashtovuye-nich-u-muzeyi/)

Експозиція Body Worlds – Всесвіт тіла продовжена до 19 січня, це остання можливість побачити її на ВДНГ.
Унікальна експозиція справжніх людських тіл Body Worlds – Всесвіт тіла відкрила свої двері для киян в кінці літа.
Виставка викликала такий резонанс у суспільстві, що її власники – німецький анатом Ґюнтер фон Гаґенса і його команда – пішли назустріч українським організаторам і, переглянувши свій щільний гастрольний графік, знайшли в ньому для Києва ще кілька місяців. Це дозволило продовжити часові рамки експозиції до 19 січня.
Дивіться: Українські козаки-супергерої: виставка картин у Києві
Нині виставку вже встигли відвідати понад 100 тис. небайдужих гостей, які діляться враженнями: “Експозиція просто вражає!”, “Вона змінила моє ставлення до власного тіла і здоров’я”, “Виставка, яку повинен побачити кожен”.
Body Worlds – Всесвіт тіла дивувала і шокувала тисячі людей трохи більше ніж два місяці. Але вже на  початку зими у кожного охочого з’явиться можливість не тільки зануритися в анатомічну подорож, але і влаштувати нічну екскурсію виставкою.
1 грудня організатори влаштовують Ніч у музеї. Серед тих, хто попередньо заповнить форму реєстрації, буде обрано 100 щасливчиків, які зможуть безкоштовно відвідати авторську нічну екскурсію експозицією і дізнатися про всі секрети людського тіла.
У контексті науково-освітньої виставки Body Worlds – Всесвіт тіла представлені справжні людські тіла та органи, збережені після смерті власників унікальним методом пластинації. Це нестандартний спосіб бальзамування, винайдений німецьким анатомом Ґюнтером фон Гаґенсом, під час якого всі розчинні жири і рідини в тілі після смерті замінюються полімерами.
Такий спосіб дозволяє зберігати тіло на мікроскопічному і клітинному рівнях на необмежений період часу.
На київській виставці можна побачити експозицію під назвою Цикл життя. Вона наочно демонструє всі природні трансформації, яких зазнає тіло протягом життя — від зачаття до глибокої старості; показує, як насправді виглядають хвороби і яку саме люди заподіюють шкоду власному організму під впливом шкідливих звичок.
Нагадаємо, в будні виставка працює з 9.00 до 20.00, у вихідні — з 10.00 до 21.00. Квитки можна придбати онлайн або на місці в касах.
Нагадаємо, 24 жовтня в Луврі відкрилася найбільш довгоочікувана і дорога виставка Леонардо да Вінчі. Вона присвячена 500-річчю від дня смерті геніального митця.
