
# فرانسه برای پذیرش مهاجران کار محدودیت‌های کمی و کیفی می‌گذارد

Published at: **2019-11-06T15:12:19+00:00**

Author: **یورونیوز فارسی **

Original: [euronews](https://farsi.euronews.com/2019/11/06/france-prime-minister-announced-details-of-new-immigration-policy)

نخست وزیر فرانسه جزئیات سیاست مهاجرتی جدید این کشور را اعلام کرد.
ادوارد فیلیپ روز چهارشنبه ۱۵ آبان در جریان نشست مطبوعاتی دولت در پاریس با تأیید برنامه «سهمیه‌بندی» در پذیرش مهاجران کار اعلام کرد که دولت فرانسه قصد دارد بار دیگر «کنترل سیاست مهاجرتی» را در دست بگیرد.
آقای فیلیپ گفت: «باید برای مهاجرت شغلی نظامی کیفی یا سهمیه‌بندی تعریف کنیم که به نظر من این دو یک معنا دارند.»
به گفته نخست وزیر فرانسه در طرح سهمیه‌بندی پذیرش پناهجویان کار از این پس کنترل ورود آنها هم از نظر کمیت و هم از نظر کیفیت و توانایی‌شان انجام خواهد شد. در طرح مهاجرتی دولت که نخست وزیر ۲۰ دستورالعمل آن را اعلام کرد، ایجاد یک دوره انتظار از زمان ورود پناهجویان تا زمان دسترسی به حق بیمه پزشکی نیز پیش‌بینی شده است.
از جمله موارد دیگر پیش‌بینی شده در طرح دولت، کاهش زمان رسیدگی به پرونده پناهجویان است. در حال حاضر میانگین مدت رسیدگی به این پرونده‌ها از آغاز ارائه درخواست تا بعد از صدور رأی دادگاه تجدیدنظر پناهندگی در صورت رد درخواست، ۱۲ ماه است و دولت قصد دارد این مدت را کاهش دهد.
در بخش دیگری از طرح جدید مهاجرتی دولت فرانسه کاهش مدت پوشش بیمه‌ای ۱۲ ماهه برای افراد بدون مدارک هویتی یا افرادی است که مهلت اقامت مجاز آنها به پایان رسیده است. به این ترتیب افرادی که در فرانسه مدارک هویتی ندارند، کسانی که مدت اقامت آنها به پایان رسیده و نیز پناهجویانی که پاسخ منفی قطعی گرفته‌اند، از این پس دیگر نه ۱۲ ماه، بلکه تنها ۶ ماه تحت بیمه دولت خواهند بود.

        بیشتر بخوانید:
      
نخست‌وزیر فرانسه با این حال گفت که قانون پیوستن اعضا درجه یک خانواده افراد خارجی مقیم در این کشور تغییر نخواهد کرد.
طرح سهمیه‌بندی پناهجویان اخیرا در فضای سیاسی و اجتماعی فرانسه جنجال زیادی بر پا کرده است. مخالفان چپگرای دولت امانوئل ماکرون بر این باورند که او با وضع شرایط سختگیرانه برای مهاجرت قصد دارد تا نظر رأی‌دهندگان و طرفداران گروه‌های مهاجرستیز به ویژه ملی‌گرایان و راست‌گرایان افراطی را به خود جلب کند.
اظهارات ادوارد فیلیپ در واقع به معنی تأیید اخباری است که پیش از این نیز مطرح شده بود. وی ماه گذشته گفته بود که مانعی برای سهمیه‌بندی مهاجران نمی‌بیند.
موریل پنیکو، وزیر کار فرانسه نیز گفته بود دولت متبوعش بنا دارد برای نخستین بار برای پذیرش نیروی کار مهاجر از خارج از اتحادیه اروپا سهمیه بگذارد. وی روز سه‌شنبه با اعلام این که سهمیه‌بندی پناهجویان کار غیر اروپایی در این کشور از تابستان آینده آغاز می‌شود گفت که دولت قرار است همه ساله فهرستی از مشاغل مورد نیاز کشور را تهیه کند تا سهمیه‌بندی بر اساس آن انجام شود.
در نشست خبری روز چهارشنبه همچنین کریستف کاستنر، وزیر کشور فرانسه اعلام کرد پناهجویانی که هم اکنون در شرق پاریس چادر زده‌اند، از آن مکان اخراج خواهند شد.
پناهجویان خارجی در پاریس و شهرهای دیگر فرانسه از جمله لیون و مارسی هر از چند گاهی به صورت گروهی در زیر پل‌ها و نزدیک بزرگراه‌ها چادر می‌زنند و شب را در آنجا سپری می‌کنند.
گروه زیادی از پناهجویانی که قصد رسیدن به بریتانیا را دارند، تا پیش از این در مکانی موسوم به «جنگل» در نزدیکی شهر کاله در شمال فرانسه زندگی می‌کردند. پلیس در نهایت این افراد را از آن مکان بیرون کرد، اما هنوز هم پناهجویان زیادی در سودای بریتانیا در منطقه کاله به سر می‌برند.
