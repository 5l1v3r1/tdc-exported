
# Premieră medicală în SUA. Implanturi cerebrale folosite pentru a trata dependenţa de opioide

Published at: **2019-11-07T22:00:00+00:00**

Author: **Adrian Popovici**

Original: [DESCOPERĂ](https://www.descopera.ro/dnews/18551575-premiera-medicala-in-sua-implanturi-cerebrale-folosite-pentru-a-trata-dependenta-de-opioide)

Medicii americani au folosit în premieră o serie de electrozi pentru a trata dependenţa de opioide a unui bărbat.
Implanturile cerebrale sub forma electrozilor sunt folosite pentru o mulţime de afecţiuni diverse precum: Parkinson, distonie, tulburările obsesiv-compulsive sau depresie. Adesea medicii apelează la o astfel de terapie atunci când metodele convenţionale eşuează. Într-o situaţie asemănătoare se află un american, care a devenit primul pacient asupra căruia s-au folosit electrozi implantaţi în creier pentru tratarea dependenţei de opioide, notează Science Alert.
Pacientul, un bărbat de 33 de ani, este primul dintr-un program pilot care beneficiează de implanturile cerebrale în tratarea dependenţelor de opioide. Acesta se confruntă, într-o formă sau alta, cu dependenţa de opioide de la la vârsta de 15 ani, fapt care i-a afectat în mod sistematic calitatea vieţii.
Chirurgul Ali Rezai, de la Institutul pentru Neuroştiinţe al Universităţii West Virginia, este cel care, într-o intervenţie care a durat şapte ore, a implantat electrozii necesari acestei terapii. El a explicat faptul că recomandă ca această tehnică să fie ultima soluţie pe care medicii care se ocupă de tratarea dependenţelor o au în vedere atunci când întâlnesc un caz extrem.
Procedura a implicat găurirea craniului pacientului şi introducerea a două fire care ating nucleus accumbens, o regiune din creier care prezintă un răspuns semnificativ la consumul de opioide.

        Credit foto: West Virginia University Rockefeller Neuroscience Institute
      
Exceptând intervalul de care medicii au avut nevoie pentru a realiza gaura în craniu, pacientul a fost conştient şi discuta cu medicii, Aceştia speră că electrozii vor putea să echilibreze semnalele electrice din respectiva regiune cerebrală şi astfel să amelioreze starea de dependenţă a acestuia.
O procedură asemănătoare, în care stimularea cerebrală profundă este folosită pentru tratarea dependenţei, a avut loc în China, în cazul unui bărbat care suferea de alcoolism.

        Citeşte şi:
      

        
          Medicii chinezi folosesc implanturile pentru a trata dependenţa
        
      

        
          Vrei să te laşi de băutură? Acest implant te va ''pârî'' dacă vei bea
        
      

        
          Dependenţa este, de fapt, o adevărată boală. Un neurolog a schimbat total modul în care este văzută aceasta
        
      

        
          5 dintre substanţele care dau cea mai puternică dependenţă. Ce EFECTE provoacă acestea asupra creierului - FOTO
        
      
