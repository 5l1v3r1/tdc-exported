
# La policia blinda el Palau de Congressos per la visita reial

Published at: **2019-11-03T11:49:00+00:00**

Author: **Redacció**

Original: [CCMA](https://www.ccma.cat/324/la-policia-blinda-el-palau-de-congressos-i-lhotel-juan-carlos-i-per-la-visita-del-rei/noticia/2960491/)

El rei Felip VI i la seva família visiten aquest dilluns Barcelona pel lliurament de Premis Fundació Princesa de Girona. L'arribada de la família reial en plena campanya electoral ha provocat queixes d'ERC i Junts per Catalunya i també l'anunci de protestes i cassolades.
És la primera visita del monarca a Catalunya des que s'ha fet pública la sentència del judici del procés.
Arriben aquest diumenge al vespre. Per motius de seguretat no està confirmat on s'allotjaran. Algunes informacions parlen del Palauet Albéniz, a Montjuïc, mentre que d'altres asseguren que s'estaria a l'Hotel Rey Juan Carlos I, a tocar del Palau de Congressos de Catalunya, on es fa l'acte de la fundació, i on no haurien de sortir al carrer, ja que les dues instal·lacions estan connectades.
Els CDR i moviments com Pícnic per la República han convocat a concentrar-se des d'aquest vespre a l'entorn de l'hotel per fer una cassolada i "no deixar dormir" Felip VI.
Dilluns, quan s'ha de fer el lliurament dels premis, també hi ha convocada una protesta a la tarda.
Davant aquestes convocatòries, l'Ajuntament de Barcelona ha blindat l'accés a la zona. El carril lateral de la Diagonal d'entrada a Barcelona ja està tallat. El carrer de la Torre Melià, davant del Palau de Congressos, també està tallat. Això provoca alguns problemes de trànsit per accedir a la Diagonal.
 
 
 
Hi ha un gran desplegament policial de Mossos d'Esquadra, Policia Nacional i Guàrdia Urbana.
Les últimes visites del rei a Catalunya després del seu discurs del 3 d'octubre sempre han anat acompanyades de protestes. En les dues ocasions que el monarca ha vingut a Barcelona per la inauguració del Mobile World Congress, hi ha hagut concentracions de rebuig. El 2018 fins i tot van acabar amb càrregues i un detingut.

        Premis fora de Girona
      
La Fundació Princesa de Girona ha traslladat la cerimònia d'entrega dels guardons a Barcelona després que l'Ajuntament de Girona va denegar el permís per fer la gala a l'Auditori de la ciutat, al·legant que s'hi feien obres.
La capital gironina ha declarat el rei d'Espanya persona no grata. Va ser després del polèmic discurs del monarca del 3 d'octubre. El 2018, els actes vinculats als guardons es van fer al Mas Marroch, l'espai per a esdeveniments dels germans Roca -que es van defensar de les crítiques rebudes- a Vilablareix, i a l'Hotel Camiral de Caldes de Malavella.
Aquest és el primer cop en 10 anys que els premis es donen fora de la ciutat de Girona.
