
# FOTO: Un moldovean a încercat să ajungă în România cu mii de țigări dosite în roțile autoturismului pe care îl conducea

Published at: **2019-11-01T09:40:52+00:00**

Author: **Jurnal.md**

Original: [Jurnal.md](http://jurnal.md/ro/news/81c2f7b04ca6fa81/foto-un-moldovean-a-incercat-sa-ajunga-in-romania-cu-mii-de-tigari-dosite-in-rotile-autoturismului-pe-care-il-conducea.html?utm_source=RSS&utm_medium=RSS&utm_campaign=RSS)


        Un moldovean, în vârstă de 31 de ani, intenționa să ajungă în România cu mii de țigarete, tăinuite în roțile autoturismului pe care îl conducea. Tentativa sa a fost dejucată de funcționarii vamali de la Sculeni, care, acționând în baza analizei de risc, au dispus efectuarea controlului detaliat al mijlocului de transport.
      
Suspiciunile vameșilor au fost confirmate atunci când, în rezultatul controlului fizic, aceștia au depistat peste 9 000 de țigarete de diverse mărci, fără acte de proveniență și fără timbre de acciz, disimulate în roțile din spate ale autoturismului de marca Volkswagen.
Produsele din tutun fac parte din categoria de produse accizabile, pasibile marcării obligatorii cu timbre de acciz, lipsa acestora semnalând despre faptul că mărfurile sunt susceptibile a fi contrafăcute, totodată, fiind prejudiciat bugetul de stat prin neachitarea accizelor și a altor plăți.
Ca urmare, atât țigaretele, cât și automobilul au fost reținute de către subdiviziunile specializate ale Serviciului Vamal pentru continuarea cercetărilor. De asemenea, bărbatul urmează să achite și o amendă care poate ajunge până la 4.500 de lei.
