
# Leonard se do NBA vrátil po krátké zdravotní pauze 38 body

Published at: **2019-11-01T07:52:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/leonard-se-do-nba-vratil-po-kratke-zdravotni-pauze-38-body/1815854?utm_source=rss&utm_medium=feed)

Los Angeles - Basketbalisté Los Angeles Clippers porazili v NBA San Antonio Spurs 103:97 a uštědřili soupeři první porážku v sezoně. Výraznou měrou se na tom podílel Kawhi Leonard, který proti svému bývalému týmu, v němž v minulosti odehrál sedm sezon, nasbíral 38 bodů a 12 asistencí.
Leonard minulý zápas vynechal, aby šetřil koleno, a odpočinek mu prospěl. Nejužitečnější hráč posledního finále ukázal, proč ho Clippers v létě získali z Toronta. Byl klíčovou postavou ofenzivy i obrany, ve které získal čtyři míče. A připsal si první double double v sezoně.
Utkání bylo dlouho vyrovnané kolem pěti bodů rozdílu. Až v poslední čtvrtině Clippers šňůrou 11:2 dostali zápas pod kontrolu. Leonard v této části přispěl devíti body a celkem nastřílel ve druhé půli 25 bodů. Až třináctibodové vedení si Clippers v koncovce pohlídali.
New Orleans Pelicans, kteří čekají na uzdravení jedničky draftu a očekávané hlavní opory týmu Ziona Williamsona, poprvé v sezoně vyhráli. Překvapivě snadno porazili Denver 122:107.
Pomohl jim k tomu i lepší výběr střel. Při prvních čtyřech prohrách měli pokaždé minimálně 41 trojkových pokusů. Tentokrát vyslali jen 33 střel z dálky, ovšem s úspěšností 46 procent. Celkem tak dali 15 trojek, zatímco Denver jen sedm.
Nejlepším střelcem byl Jahlil Okafor s 26 body, jen o bod méně přidal Brandon Ingram. Frank Jackson zaznamenal 21 bodů. Za Denver dal nejvíce bodů Michael Porter Jr. (15), čtrnáctka loňského draftu, pro něhož to byla premiéra v NBA poté, co minulou sezonu vynechal kvůli operaci zad.
Miami využilo absence hvězdy Atlanty Trae Younga a zdolalo Hawks 106:97. Má tak už čtvrtou výhru z pěti zápasů. Nováček Kendrick Nunn přispěl 28 body. V prvních pěti zápasech kariéry v NBA tak nastřílel přes sto bodů, což se mu povedlo jako prvnímu hráči od sezony 2007/08, kdy to naposledy jako nováček dokázal Kevin Durant.
Atlanta - Miami 97:106, LA Clippers - San Antonio 103:97, New Orleans - Denver 122:107.

        Atlantická divize:
      

        Centrální divize:
      

        Jihovýchodní divize:
      

        Jihozápadní divize:
      

        Severozápadní divize:
      

        Pacificiká divize:
      
