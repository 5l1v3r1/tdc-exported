
# Общо четирима души е имало в барокамерата във Варна, в която почина матрос

Published at: **2019-11-06T23:01:00+00:00**

Author: ****

Original: [bTV Новините](https://btvnovinite.bg/bulgaria/obshto-chetirima-dushi-e-imalo-v-barokamerata-vav-varna-v-kojato-pochina-matros.html)

По време на изследването, при което почина 36-годишният матрос Спас Пенчев, заедно с него в барокамерата във Варна са се намирали общо четирима души. Другите трима матроси са в добро състояние, съобщиха от Министерството на отбраната.
Именно те са сигнализирали за наличие на проблем с матрос Пенчев и присъстващият наблюдаващ лекар незабавно е оказал помощ на военнослужещия.
36-годишният мъж е от формирование в Бургас и е участвал в годишните медицински прегледи на водолазния състав от ВМС с имитационни водолазни спускания в барокамера.
Тя е единствената сертифицирана за тренировки на водолази от флота, които симулират гмуркане в контролирана среда.
Смъртта вероятно е настъпила в резултат на внезапно възникнал здравословен проблем, съобщиха от МО.
Причините ще бъдат окончателно изяснени и потвърдени след приключването на досъдебното производство.
