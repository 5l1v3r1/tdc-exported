
# അങ്ങ് ജപ്പാനിൽ ഒരു മലയാളി ഹോട്ടൽ; പേര് ചിറക്കര; പിന്നിൽ രസകരമായ കഥ..

Published at: **2019-11-02T09:51:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/pachakam/features/2019/11/01/hotel-chirakkara-in-japan.html)

ജപ്പാനിലെ ഭക്ഷണപ്രേമികൾക്കിടയിൽ ആവിപറക്കുന്ന സംസാരവിഷയമാണ് ‘ഹോട്ടൽ ചിറക്കര’. പ്രൊപ്രൈറ്റർമാർ: യോകോ തൊമിതോ, ഹിരോയുകി ഒകാദ. ഞെട്ടണ്ടാ. രണ്ടു വർഷം മുൻപ് മലബാറി പാചകം പഠിക്കാൻ കേരളത്തിലെത്തിയിരുന്നു ഇവർ. തിരിച്ചു ജപ്പാനിലെത്തിയ ഉടൻതന്നെ ഒരു മലയാളി ഹോട്ടലിനു ബോർഡു തൂക്കിക്കളഞ്ഞു ചങ്ങാതിമാർ. നല്ല അസ്സൽ മലയാളി ഭക്ഷണമാണ് ഇവിരിവിടെ വിളമ്പുന്നത്. വിത്ത് ലൗ ഫ്രം ജപ്പാൻ യൂട്യൂബ് വ്ലോഗർ യെല്ലോ ടി. കെയാണ് ‘ഹോട്ടൽ ചിറക്കര’ വിഡിയോ പങ്കുവച്ചത്.
ചിറക്കര എന്ന് ഹോട്ടലിനു പേരു വരാൻ കാരണം ഒരു മലയാളിയാണ്. കേരളത്തിലെ ചിറക്കരയിലുള്ള ഷംസുദ്ദീനാണ് ആ മലയാളി. ജപ്പാനിൽ താമസിക്കുന്ന ഷംസുദ്ദീനെ പരിചയപ്പെട്ടതിനുശേഷം അദ്ദേഹത്തോടും കേരളത്തോടും തോന്നിയ ഇഷ്ടം കാരണമാണ് യോകോ തൊമിതോയും ഹിരോയുകി ഒകാദയും കേരളത്തിലേക്കു വന്നത്. കേരളത്തിൽ, ഷംസുദ്ദിന്റെ അമ്മയിൽ നിന്നാണ് ഇവർ കേരളാ പാചകമൊക്കെ പഠിച്ചതും. അതിന്റെ ഓർമയ്ക്കാണ് ഇവർ ഹോട്ടലിന് ചിറക്കര എന്നു പേരിട്ടത്.
അതു കൂടാതെ ബെംഗളൂരുവിൽ ഷംസുദ്ദീന്റെ ജ്യേഷ്ഠന്റെ ഹോട്ടലി‍ൽ ജോലി ചെയ്തു കുറച്ചു വിഭവങ്ങൾ കൂടി പഠിച്ചു. കൂടാതെ പാലക്കാട്ടും ജോലി ചെയ്തു. അങ്ങനെ കഷ്ടപ്പെട്ടു പഠിച്ചതു കൊണ്ട് നമ്മുടെ വിഭവങ്ങളൊക്കെ അവർ നന്നായി പാചകം ചെയ്യുന്നു. പത്തു കൊല്ലത്തോളമായി ഷംസുദ്ദീൻ ജപ്പാനിലുണ്ട്. തൊമിതോയും ഒകാദയും രണ്ടു വർഷം കൂടുമ്പോൾ കേരളം സന്ദർശിക്കാറുണ്ട്. കഴിഞ്ഞ തവണ തൃശൂരിൽവന്ന് പുലിക്കളി കണ്ടിരുന്നു. സുഹൃത്തിന്റെ കല്യാണത്തിൽ പങ്കെടുക്കാൻ ഈ നവംബറിൽ പാലക്കാട്ടു വരുന്നുണ്ട് അപ്പോൾ തൃശൂരിൽ പോയി പോത്തിറച്ചി പാകം ചെയ്യുന്നത് പഠിക്കാൻ പ്ലാനുണ്ട്.
