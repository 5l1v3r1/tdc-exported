
# പിണറായിയുടെ കമ്യൂണിസം സ്റ്റാലിനിസത്തേക്കാൾ ഭീകരം: ചെന്നിത്തല

Published at: **2019-11-02T22:43:00+00:00**

Author: **Sreehari**

Original: [Anweshanam | Part of A.N.N News Private Limited](http://anweshanam.com/index.php/kerala/news/chennithala-criticize-cm-pinarayi-in-students-arrested-uapa)

തിരുവനന്തപുരം: പിണറായിയുടെ കമ്യൂണിസം സ്റ്റാലിനിസത്തേക്കാൾ ഭീകരമെന്ന് പ്രതിപക്ഷ നേതാവ് രമേശ്‌ ചെന്നിത്തല. സ്റ്റാലിൻ നടപ്പാക്കിയതും, വിഭാവനം ചെയ്തതുമായ ജനാധിപത്യ വിരുദ്ധ കമ്യൂണിസ്റ്റ്‌ ഭരണത്തിലേക്ക്‌ കേരളത്തെ നയിക്കുകയാണ്‌ മുഖ്യമന്ത്രി പിണറായി വിജയൻ ചെയ്യുന്നതെന്ന് ചെന്നിത്തല ആരോപിച്ചു.
രാഷ്ട്രീയ ഭേദമില്ലാതെ എല്ലാ ജനാധിപത്യ വിശ്വാസികളും എതിർക്കേണ്ട ഒന്നാണ്‌ വിദ്യാർത്ഥികൾക്ക്‌ നേരെ യു എ പി എ ചുമത്തിയ സംഭവം. ലഘുലേഖ കയ്യിൽ വെച്ചു എന്ന പേരിൽ യു എ പി എ ചുമത്തുന്നതും, അറസ്റ്റ്‌ ചെയ്യുന്നതും, 2015 ലെ കേരളാ ഹൈക്കോടതി വിധിയുടെ ലംഘനം കൂടിയാണ്‌ (Shyam Balakrishnan v.s State of Kerala, 2015) മാവോയിസ്റ്റ്‌ ചിന്താധാരയിൽ വിശ്വസുക്കുന്നത്‌ അറസ്റ്റ്‌ ചെയ്ത്‌ ലോക്കപ്പിൽ ഇടാൻ തക്ക കുറ്റമല്ലെന്നാണ്‌ അന്ന് ഹൈക്കോടതി പറഞ്ഞതെന്നും ചെന്നിത്തല ചൂണ്ടിക്കാട്ടി.
ഈ ഭരണകൂട ഭീകരതയ്ക്കെതിരെയും, പോലീസ്‌ നരനായാട്ടിനെതിരെയും എല്ലാ ജനാധിപത്യ വിശ്വാസികളും രാഷ്ട്രീയ ഭേദമന്യേ പ്രതികരിക്കണമെന്നു അദ്ദേഹം ആവശ്യപ്പെട്ടു.
