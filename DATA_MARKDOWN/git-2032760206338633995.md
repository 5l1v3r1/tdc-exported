
# Video: Schranz hrá vo výbornej forme, České Budějovice sa odlepili z dna tabuľky

Published at: **2019-11-04T21:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88682)

4.11.2019 (Webnoviny.sk) – Futbalisti SK Dynamo České Budějovice sa postupne odlepili z dna tabuľky českej najvyššej súťaže a veľký podiel na tom má vo forme hrajúci slovenský útočník Ivan Schranz.
Bratislavský rodák skóroval vo všetkých troch októbrových ligových dueloch, v ktorých si pripísal štyri presné zásahy. V nedeľňajšom súboji 15. kola na trávniku Teplíc síce nerozvlnil sieť súperovej bránky, ale podieľal sa na troch góloch svojho tímu pri triumfe 3:1. V dvoch prípadoch si pripísal asistenciu, v treťom vybojoval pokutový kop.
Schranz bol ústrednou postavou úvodnej polhodiny stretnutia, počas ktorej sa hostia presadili hneď trikrát. Výborný začiatok im napokon priniesol štvrté víťazstvo v rade a posun na deviate miesto tabuľky.
„Pochopiteľne sme niečo také nečakali, ale bolo to z našej strany fantastické. Máme radosť z dobrého štartu stretnutia a zo zisku veľmi cenných troch bodov,“ povedal pre klubový web Dynama 26-ročný útočník, ktorý má v aktuálnej sezóne bilanciu päť gólov a tri asistencie.
V úvode sezóny sa hráči Českých Budějovíc herne aj výsledkovo trápili. V ostatných štyroch vystúpeniach však vždy zvíťazili a nastrieľali zhodne tri góly.
„Naštartovali sme sa dobrou sériou. Od úspešných zápasov sme sa začali odrážať a musíme v tom pokračovať aj naďalej. Samozrejme, aj atmosféra v kabíne je lepšia. Začali sme bodovať a je to poznať na ihrisku aj v šatni,“ pokračoval niekdajší hráč Trnavy, cyperského Limassolu alebo pražskej Dukly a Sparty.
Okrem Schranza sa juhočeský klub spolieha aj na skúseného brankára Jaroslava Drobného, ktorý sa po rokoch strávených predovšetkým v nemeckej I. bundeslige vrátil do domácej najvyššej súťaže.
„Veľmi nám pomáha, jeho skúsenosti sú neoceniteľné. Sme vďační za to, že chytá za náš tím. Klobúk dole pred ním, aký výkon predviedol v nedeľu,“ dodal slovenský ofenzívny futbalista.
V prípade, ak sa vám nezobrazil zdieľaný obsah nad týmto textom kliknite sem
