
# Zwyciężyła miłość od pierwszego wejrzenia. Najciekawsze wideo tygodnia w tvn24.pl

Published at: **2019-11-04T09:54:00+00:00**

Author: **ow//now**

Original: [TVN24](https://www.tvn24.pl/ciekawostki-michalki,5/pies-ktory-zostal-strazakiem-najciekawsze-wideo-tygodnia-w-tvn24-pl,981872.html)

Strażacy z Aleksandrowa Łódzkiego mają nowego towarzysza. To pies o imieniu Fajer. Strażacy wzięli go ze schroniska, w którym od kilku lat przebywał. Teraz jest już pełnoprawnym członkiem ochotniczej straży pożarnej. Jak opowiadają strażacy, była to miłość od pierwszego wejrzenia.
To była prawdziwa, mrożąca krew w żyłach akcja na wysokości, choć nie dotyczyła ludzi. W sobotę włoscy ratownicy górscy uratowali stado kóz, które nie potrafiły zejść ze skalistej góry w okolicach miejscowości Usseglio na północnym zachodzie prowincji Turyn. Siedem zwierząt przebywało na szczycie przez 15 dni. Jak podali ratownicy, gdy dotarli na miejsce, jedna z kóz spadła ze zbocza.
Mieszkańcy amerykańskiego Pittsburgha byli świadkami niecodziennego i groźnie wyglądającego zdarzenia. W poniedziałkowy poranek autobus przejeżdżający jedną z ulic wpadł do leju krasowego. Zapadlina otworzyła się pod pojazdem w czasie postoju na czerwonym świetle. W leju znalazła się tylna - najcięższa część autobusu z silnikiem. W autobusie były dwie osoby - kierowca i jeden pasażer. Jak podały lokalne media, obaj wydostali się z pojazdu o własnych siłach. Pasażer doznał niewielkich obrażeń.
