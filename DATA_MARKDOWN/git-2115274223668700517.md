
# Scossa nell'Aquilano con epicentro a Balsorano. Sindaco: Nessun danno

Published at: **2019-11-07T19:20:00+00:00**

Author: **AGI - Agenzia Giornalistica Italia**

Original: [Agi](https://www.agi.it/cronaca/scossa_terremoto_aquilano_roma-6507992/news/2019-11-07/)

Una scossa di terremoto di magnitudo 4.4 è stata registrata alle ore 18:35 nell'Aquilano. Il fenomeno sismico è stata avvertito anche nel territorio di Roma. Al momento i vigili del fuoco del comando provinciale dell'Aquila non hanno segnalato danni a cose o persone.
Nella notte di ieri nella stessa località erano state avvertite altre due scosse di magnitudo 2,5 e 2,8, rispettivamente alle ore 01:13 e 04:39. 
La scossa è stata registrata a 5 km sud-est dalla località di Balsorano ed è stata sentita in molti Comuni dell'area circostante, a cominciare da quelli della vicina provincia di Frosinone, come Pescosolido e Sora, distanti pochi chilometri dall'epicentro. Avvertita anche in Comuni dell'Aquilano più distanti ed anche per l'appunto nella capitale.  
Balsorano, borgo nella Valle Roveto, vicino al confine con il Lazio, era stata quasi completamente distrutta dal devastante terremoto della Marsica del 1915 per essere poi ricostruita più a valle.
