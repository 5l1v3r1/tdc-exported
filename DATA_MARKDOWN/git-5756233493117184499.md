
# مرگ سالانه ۱۰۰ هزار ایرانی براثر فشار خون بالا

Published at: **2019-11-01T07:45:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/619174/%D9%85%D8%B1%DA%AF-%D8%B3%D8%A7%D9%84%D8%A7%D9%86%D9%87-%DB%B1%DB%B0%DB%B0-%D9%87%D8%B2%D8%A7%D8%B1-%D8%A7%DB%8C%D8%B1%D8%A7%D9%86%DB%8C-%D8%A8%D8%B1%D8%A7%D8%AB%D8%B1-%D9%81%D8%B4%D8%A7%D8%B1-%D8%AE%D9%88%D9%86-%D8%A8%D8%A7%D9%84%D8%A7)


        وزیر بهداشت، درمان و آموزش پزشکی با اشاره به ثبت سالانه ۳۰۰ هزار مرگ در کشور، گفت: در این میان علت اصلی مرگ ۱۰۰ هزار نفر فشار خون بالا است.
      

        آفتاب‌‌نیوز :
      
سعید نمکی در دیدار با آیت الله فلاحتی نماینده ولی فقیه و امام جمعه رشت با اشاره به اینکه سفر به استان‌های مختلف به منظور بررسی وضعیت حوزه بهداشت و درمان و رفع مشکلات در این حوزه انجام می شود، اظهار کرد: حضور در گیلان نیز به منظور برطرف کردن مشکلات این استان است.
وی با بیان اینکه آلاینده‌های تالاب انزلی یکی از عمده‌ترین مشکلات زیست محیطی گیلان است، تصریح کرد: سال‌های گذشته گزارشی از رودخانه‌های گوهررود و زرجوب و پسماند سراوان تهیه کردیم.
وزیر بهداشت با اشاره به اینکه قبل از سفر به این استان اطلاعات لازم را در حوزه بهداشت و درمان گیلان جمع آوری و مطالعه کرده است، گفت: بهره برداری از بیمارستان ۴۰۰ تختخوابه لاکان اولویت اصلی است.
نمکی با اشاره به اینکه اتمام سازه بیمارستان لاکان رشت نیاز به ۱۰۰ میلیارد تومان اعتبار دارد، ادامه داد: برای تجهیز این بیمارستان نیز اعتبار ۱۵۰ میلیارد تومانی نیاز است.
وی با بیان اینکه سالانه ۳۸۰ هزار مرگ در کشور رخ می دهد، گفت: از این تعداد ۱۰۰ هزار مرگ براثر فشار خون بالا بوده که امسال طرح ملی بسیج کنترل فشار خون در سطح کشور انجام و اطلاعات خوبی در این زمینه جمع آوری شد.
