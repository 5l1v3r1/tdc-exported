
# Фінал історії з детектором брехні для слуг народу: як будуть позбуватися майданчиків Яценка

Published at: **2019-11-04T08:45:00+00:00**

Author: **Дмитро Дєнков**

Original: [Економічна правда](https://www.epravda.com.ua/publications/2019/11/4/653275/)

Ще два тижні тому в керівництві "Слуги народу" всерйоз думали про те, щоб перевірити всіх своїх депутатів з податкового комітету на детекторі брехні.
Причиною цього став тарарам з хабарями для частини парламентарів, які ті могли отримати за збереження "схем майданчиків Яценка". З їх появою українці змушені платити "податок" за операції з продажу нерухомості.
ЕП описувала суть роботи "прокладок", які "висмоктали" за останні роки з кишень українців понад 700 млн грн.
Історія з хабарями, детектором брехні та кулуарними сварками депутатів з фракції "Слуга народу" отримала в ті дні великий резонанс, але через деякий час затихла.
Про ідею з поліграфом забули, обмежившись внутрішньопартійними дискусіями, які не призвели до "чисток" у депутатських лавах.
Долю електронних майданчиків, що заробляють на сумнівних посередницьких послугах, знову повинен був вирішувати той же податковий комітет, з якого все почалося.
Минулого тижня стало відомо, що комітет ухвалив до розгляду доопрацьований законопроєкт, який начебто прибирає з процесу оформлення нерухомості скандальні "схеми".
Отже, чим завершився цей переполох, чому тему з хабарями "заговорили", і найголовніше — чи вдасться ліквідувати електронні майданчики.
"Авторизовані електронні майданчики" народилися наприкінці 2017 року під час ухвалення бюджету. Ухвалення фінплану — найбільш вдалий час для прилаштування в законодавстві сумнівних бізнес-ідей, які можна виторгувати за голоси депутатів.
Так, зусиллями депутата з БПП Максима Курячого одна із сотень незрозумілих поправок в Податковий кодекс "вмонтувала" посередників в процес внесення звіту оцінки нерухомості до єдиної бази.
Завдання у новоспеченого сервісу було просте: вони "пересилали дані" від оцінювача до Єдиної бази ФДМ й отримували за це з кожної оцінки по кілька сотень гривень, зараз — 680-1800 грн.
За такі послуги начебто платить сам оцінювач, але насправді додаткові гроші з кишені викладає той, хто цю оцінку замовляє, тобто продавець нерухомості.
Запуск такої системи — крок до цивілізованого ринку нерухомості і справедливого оподаткування. Проте передавання звіту могло би відбуватися без посередників, які з'явились в законодавстві тієї бюджетної ночі з легкої руки Курячого.

        Більш детально про майданчики та їх зв'язок з народним депутатом Антоном Яценком —
        
          
             тут
          
        
        .
      
Напередодні депутат з фракції "Слуга народу" Мар'ян Заблоцький повідомив: податковий комітет ухвалив до розгляду в сесійній залі законопроєкт, який ліквідує приватні електронні майданчики, що передавали звіти в Єдину базу ФДМ.
"Щойно податковий комітет підтримав ліквідацію корупційних схем при оформленні нерухомості. Якщо Верховна Рада підтримає його, то звіти з оцінки майна більше не прийдеться (не доведеться. — ЕП) здавати через приватні майданчики", — наголосив він.
Цей робочий момент з депутатських буднів не вартував би уваги, якби цьому не передувала ціла епопея.
Законопроєкт, про який писав Заблоцький, був підготовлений на базі останньої версії проєкту №2047-д. Саме під таким номером він і був зареєстрований у Верховній Раді 31 жовтня. Що він передбачає?
1. З моменту, коли Верховна Рада ухвалить проєкт, а президент його підпише, "авторизовані електронні майданчики" зникнуть з процесу подання звіту оцінювачами до Єдиної бази даних звітів про оцінку.
Тобто чотири майданчики — "Реєстр оцінки", "Оценка.online", "Експрес-оцінка" та "Професійна оцінка" — не зможуть заробляти по мільйону на день і, скоріше за все, будуть ліквідовані, бо їхні "унікальні" послуги нікому не знадобляться.
2. З 1 січня 2020 року спрощується модель оцінки об'єктів нерухомості. У громадян буде можливість отримати довідку про автоматичну оцінку об'єкта нерухомості з Єдиної бази Фонду держмайна без залучення оцінювача.
Раніше це можна було зробити тільки через оцінювача. Тепер він знадобиться лише тоді, коли громадянин не погодиться з оцінкою, сформованою автоматично.
3. Вводиться поріг на оцінку, які здійснює оцінювач. Так, вартість об'єкта нерухомості не може відрізнятися на 25% більше або менше від суми, яку визначає Єдина база.
4. Отримання довідок про оцінку і подання звітів не буде безплатним. За отримання автоматичної довідки про оцінку треба буде заплати 2,5% від суми прожиткового мінімуму — 51 грн, за реєстрацію звіту в Єдиній базі — 10% — 205 грн.
5. Нотаріуси отримають безплатний доступ до Єдиної бази для перевірки довідок та звітів про оцінку нерухомості.
Зараз йдеться лише про законопроєкт, який ще не виносився на розгляд Верховної Ради і зі скрипом пройшов профільний комітет. Боротьба на цьому не закінчується.
Принаймні, про це свідчать настрої на останньому засіданні податкового комітету — там акт зустрів потужний опір.
Аргументи опонентів зводяться до того, що разом з ліквідацією "майданчиків Яценка" також треба боротися із системою ProZorro, яка, на їхню думку, працює за аналогічним принципом. Одним з апологетів такої думки є депутат від "Слуги народу" Олександр Дубінський.
"Є так завні майданчики Яценка, як їх називають ЗМІ, та є майданчики такої компанії як ProZorro. Це така ж історія з такою ж "схемою", яка дозволяє майданчикам, інтегрованим в ДП "Прозорро", на державних закупівлях, на продажі майна підприємств-банкрутів заробляти 320-350 млн грн. Представники ProZorro називали цю цифру, якщо я не помиляюсь.
У звіті Рахункової палати вказана інша сума — 800 млн грн на рік. Це за посередницькі послуги при продажі державного майна", — заявив на засіданні комітету Дубінський, презентуючи свою версію допрацьованого законопроєкту.
Разом з ліквідацією "майданчиків Яценка" у своєму документі він запропонував "вдарити" і по ProZorro. Основні позиції такі: дозволити прямі закупівлі "без посередників" лікарнями всіх рівнів так званого важкого медичного обладнання та знизити з 5% до 1,5% мінімальний поріг для винагороди ProZorro як посередника.
"Яценко не збирається зупинятися. ProZorro зламала його "схеми" і він намагався через усякі законопроєкти й поправки нападати, але не виходило. Раніше він сам говорив, що політика — це компроміси. Мовляв, ви не чіпаєте оцінку, ми не чіпаємо ProZorro", — розповідає ЕП один з депутатів "Слуги народу".

        Читати більше:  
        
          Червона мафія сильніша за всіх. Про батька тендерної палати Антона Яценка
        
      
Урешті-решт ініціативу Дубінського комітет проігнорував. Головна причина — питання, які стосуються публічних закупівель, не належать до сфери впливу податкового комітету.  
"Нам кажуть, що і там "майданчики", і там "майданчики", але це лише омоніми. Так само є комерційний банк і банк крові — обидва банки, але це зовсім різні сфери регулювання. У даному випадку йдеться про операції з нерухомістю, а це державні закупівлі. Це просто різні сфери", — відповів Дубінському його колега із "Слуги народу" Мар'ян Заблоцький.
За його словами, документ Дубінського вносить зміни в закони про банкрутство, про продаж держмайна, про електронні аукціони. З цим, наголосив Заблоцький, не погоджуються члени економічного комітету, які займаються питаннями держзакупівель.
Натомість перша частина напрацювань Дубінського, яка стосувалася ліквідації "майданчиків" із сфери нерухомості, майже нічим не відрізнялася від норм, які увійшли в ухвалений допрацьований законопроєкт.
Цього разу проблем з голосуванням не виникло.
"Ми працювали з депутатами комітету індивідуально. Скандал навколо цієї ситуації і його поява на радарах правоохоронних органів додала нам "плюсів" і переконувати було легше", — розповів ЕП один з депутатів податкового комітету.
Співрозмовник також пояснив, чому керівництву партії довелось відмовитися від перевірки всіх "слуг" з податкового комітету на детекторі брехні.
"У чому проблема детектора? Скандал швидко став публічним, до грошей ніхто не дійшов. Було незрозуміло, як домовлялися. Судячи з того, як голосували вперше, хтось сказав "так", але чи встигли вони взяти гроші?
Що у такому випадку показав би детектор? "Пропонували?". "Так". "Чи брали ви гроші?". "Ні". Щоб зберегти мікроклімат в комітеті і не перетворювати його на поле бойових дій, було вирішено проходити перевірку на детекторі добровільно", — додав співрозмовник.
На цьому історія, скоріше за все, не завершиться. Попереду ще голосування в сесійній залі і війна з ProZorro в інших комітетах. Далі буде.
