
# یک نماینده مجلس: وزارت اقتصاد نام بدهکاران بزرگ مالیاتی را اعلام کند

Published at: **2019-11-05T20:33:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1545224.html/%DB%8C%DA%A9-%D9%86%D9%85%D8%A7%DB%8C%D9%86%D8%AF%D9%87-%D9%85%D8%AC%D9%84%D8%B3--%D9%88%D8%B2%D8%A7%D8%B1%D8%AA-%D8%A7%D9%82%D8%AA%D8%B5%D8%A7%D8%AF-%D9%86%D8%A7%D9%85-%D8%A8%D8%AF%D9%87%DA%A9%D8%A7%D8%B1%D8%A7%D9%86-%D8%A8%D8%B2%D8%B1%DA%AF-%D9%85%D8%A7%D9%84%DB%8C%D8%A7%D8%AA%DB%8C-%D8%B1%D8%A7-%D8%A7%D8%B9%D9%84%D8%A7%D9%85-%DA%A9%D9%86%D8%AF)

نماینده مردم شیراز در مجلس شورای اسلامی خواستار ایجاد سامانه‌ای شفاف در وزارت امور اقتصادی و دارایی برای اعلام نام بدهکاران بزرگ مالیاتی شد تا مشخص شود چه کسانی در کشور مالیات نمی‌دهند و گفت: این قبیل بدهکاران در کشور کم نیستند.
به گزارش شبکه اطلاع رسانی راه دانا؛ بهرام پارسایی در جلسه شورای گفت‌وگوی دولت و بخش خصوصی استان فارس که با حضور وزیر امور اقتصادی و دارایی برگزار شد، به قوانین و مقررات موجود اشاره و  با تاکید بر اینکه بسیاری از ناکارایی‌ها به مجلس باز نمی‌گردد، رد قانون حذف سود مرکب برای فعالان بخش خصوصی که در مجلس تصویب و توسط شورای نگهبان رد شد را مصداق این مدعا عنوان کرد.
او ادامه داد: به عنوان مثال؛ تصویب نشدن FATF قطعا آثار مخربی بر بازار کسب و کار خواهد داشت اما یک سال بلاتکلیف مانده و شورای نگهبان آن را رد کرده است، لذا همه مسائل به مجلس باز نمی‌گردد.
نماینده مردم شیراز در مجلس شورای اسلامی با تاکید بر اینکه همت همگانی برای ارتقای رتبه فضای کسب و کار کشور باید ایجاد شود، افزود: بخشی از این موضوع به تحریم‌ها و بخشی هم به ناهماهنگی‌های داخلی بر می‌گردد.
پارسایی با تاکید بر اینکه تبعیض‌ها بخش خصوصی را ناراحت کرده چون همه مالیات نمی‌دهند و تاوان آنها را دولت باید بپردازد، به رشد مالیاتی ٦٠ درصدی فارس در شش ماه اول امسال نسبت به مدت مشابه سال گذشته اشاره کرد و خواستار افزایش اختیارات مدیران استانی و توجه به مطالبات بخش خصوصی شد.
او خاطرنشان کرد: باید در راستای تعامل با سرمایه گذاران و تولید کنندگان سطح اختیارات مدیران شعب بانک‌ها در استان‌ها افزایش یابد.
نماینده مردم شیراز در مجلس شورای اسلامی همچنین با تاکید بر اینکه فارس نیاز به تسهیلات در راستای تامین منابع مالی پروژه‌های بزرگی چون آزاد راه شیراز-اصفهان دارد، عنوان کرد: در حال حاضر مراجعه به بیمارستان‌های شیراز به شدت افزایش یافته چون بسیاری از مراجعه کنندگان از خارج از این کلانشهر هستند، لذا از وزیر اقتصاد می‌خواهیم که اعتبار لازم به بیمارستان‌های در حال ساخت فارس و شیراز اختصاص یابد.
منبع: ایسنا
انتهای پیام
 
