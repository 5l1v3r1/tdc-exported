
# Il ministro Costa a San Filippo del Mela. M5s: “Con noi per tutela del territorio”

Published at: **2019-11-06T17:04:58+00:00**

Author: **Salvatore Di Trapani**

Original: [Tempostretto](https://www.tempostretto.it/news/il-ministro-costa-a-san-filippo-del-mela-m5s-con-noi-per-tutela-del-territorio.html)


        È attesa per il prossimo 10 novembre, la visita del ministro Sergio Costa. Il M5s: “Segno inequivocabile di attenzione per il territorio e i cittadini”.
      
Il ministro dell’ambiente Sergio Costa in visita a San Filippo del Mela. Si parlerà principalmente della discarica situata presso il comune tirrenico, nel corso dell’appuntamento previsto per il prossimo 10 novembre. Nello specifico l’incontro verterà principalmente sulla bonifica della discarica, con particolare attenzione allo stato attuale dei lavori.
Si sono detti propositivi i portavoce del Movimento 5 stelle, tra i principali sostenitori di un incontro del ministro con il territorio.
“Il ministro illustrerà lo stato di avanzamento dell’iter di bonifica della discarica di San Filippo del Mela, confermando le intenzioni del governo per la tutela di quest’area –dichiarano i deputati regionali Antonio De Luca e Valentina Zafarana, di concerto con i parlamentari nazionali del movimento- Non un’iniziativa isolata, ma una tappa di un percorso di lavoro comune tra deputazione locale e ministero, che va avanti da molti mesi e che consentirà di raggiungere sempre più risultati”.
Si è detto entusiasta anche il deputato regionale Giampiero Trizzino, che ha dichiarato: “Il tema dei rifiuti è attenzionato dal governo centrale, che con impegno ha avviato la rigenerazione dei territori deturpati dalle discariche abusive. La presenza di Costa testimonia questo interesse, che non si ferma al Messinese ma che si rivolge, con eguale intensità, ad altre aree critiche della Sicilia dove intendiamo recuperare i ritardi dei decenni precedenti dove prevenzione, controlli e interventi sono stati scarsi o inesistenti”.
