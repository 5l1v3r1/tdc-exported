
# Čeští hokejisté začali sezonu výhrou nad domácími Švédy 3:1

Published at: **2019-11-07T20:54:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/cesti-hokejiste-zacali-sezonu-vyhrou-nad-domacimi-svedy-3-1/1817948?utm_source=rss&utm_medium=feed)

Praha - Čeští hokejisté porazili na úvod turnaje Karjala i celé série Euro Hockey Tour v Leksandu domácí Švédsko 3:1. V prvním utkání sezony se národnímu týmu podařilo uspět poprvé po sedmi letech. V roce 2012 zdolali Češi shodným výsledkem rovněž Švédy.
Po bezbrankové úvodní třetině otevřel skóre ve 25. minutě Dmitrij Jaškin. Na vyrovnání Mikaela Wikstranda odpověděl ještě ve druhé části kapitán Jan Kovář. Při závěrečné hře Švédů bez gólmana pojistil výhru Michal Řepík.
Premiéru v reprezentačním dresu si odbyl šestadvacetiletý útočník Lukáš Sedlák. Na postu asistenta trenéra byl poprvé oficiálně Miloš Říha mladší, jenž mužstvu vedenému jeho otcem vypomáhal již v průběhu minulé sezony.
V pátek se český tým přesune do Helsinek, kde ho v dalším pokračování turnaje čeká v sobotu duel proti domácímu Finsku, které dnes porazilo Rusko 4:3. Sborná bude soupeřem Čechů v neděli.
Úvodní dvacetiminutovka v sezoně na mezinárodní scéně příliš vzruchu nenabídla. Z obou gólmanů byl trochu překvapivě tím více zaměstnaným Švéd Reideborn. Hráči Tre kronor vyslali na Willa, který dostal přednost před Langhamerem a Vejmelkou, za první třetinu pouhé tři střely.
První velkou možnost ke změně skóre přineslo Klingbergovo podražení ze začátku šesté minuty. V následné přesilovce byl Řepík na chvilku sám před Reidebornem, prostřelit ho ale nedokázal, vzápětí se neujala ani Nestrašilova dorážka. Slibný byl později i Pavlíkův pokus z kruhu, který Reideborn vytěsnil se štěstím hřbetem lapačky.
Ve 22. minutě Češi špatně vystřídali, nejenže ale zvládli oslabení bez úhony, Doudera navíc při útočném výpadu notně pozlobil Reideborna. Nedlouho poté už se hosté radovali: Krejčík nahodil puk od modré čáry, ten se odrazil od jednoho z domácích hráčů k Jaškinovi, který parádní ranou z úhlu pod horní tyčku otevřel skóre.
Před polovinou zápasu přišla zdařilá pasáž Seveřanů. A vyrovnávacím gólem ji korunoval Wikstrand, jenž přesnou ranou zápěstím s pomocí brankové konstrukce překonal Willa.
Na konci 34. minuty se ale Švédové podruhé dopustili prohřešku proti pravidlům a tentokrát už přišel i trest. Nestrašil našel od postranního hrazení prudkou přihrávkou rozjetého Kováře, který nastavil z bekhendu hůl a Reideborn neměl nejmenší šanci zareagovat.
Krátce poté hráli Češi opět v šesti, domácí tým ale přesilovku nevyužil. Střely na branku byly po dvou třetinách 24:9, z této velké převahy vytěžili hosté jen těsné vedení 2:1.
Ve třetím dějství ho čeští hokejisté velmi pozorně bránili, a když už si Švédové našli cestu do zakončení, ztroskotali na pozorném Willovi. Největší šanci na vyrovnání měl v polovině třetiny Friberg, když zakončoval bekhendem z otočky do odkryté branky, ale kotouč zastavila závora v podobě Willovy hole na brankové čáře.
Už 140 sekund před vypršením základní hrací doby sáhli domácí ke hře bez brankáře, ale prodloužení definitivně odmítl Řepík.
Miloš Říha st. (trenér ČR): "Můžu být velice spokojený, protože na ty tři tréninky a taktiku, kterou jsme klukům vysvětlovali, jsme to zvládli. Myslím, že jsme byli od začátku zápasu lepší a lépe jsme bruslili. V té první třetině jsme si vytvořili takové tři šance, kdy jsme nebyli důrazní na brankovišti, ale sami jsme Švédy k ničemu nepustili. Možná v přesilovkách měli dvě šance, ale jinak jsme ten zápas zvládli bravurně."

        Jan Kovář (kapitán a autor vítězného gólu ČR):
         "Dobře jsme chytili začátek. V první třetině se nám dařilo hrát převážně u nich, měli jsme nějaké šance a dostali do sebe sebevědomí, že můžeme hrát. Z toho se výsledek také narodil. Je to pro nás hodně důležitý výsledek, musíme věřit tomu, co hrajeme. Teď to bylo vidět. Pro nás je to skvělé povzbuzení."
      
Roman Will (brankář ČR): "Neviděl jsem tam z pohledu defenzivy vůbec žádný problém. Kluci hráli opravdu výborně. Pomohli mi. A ty střely, které prošly, byly takové, co musí gólman chytit. Kluci mi tam udělali prostor, takže jsem na to viděl. Skvěle bojovali, byl to super výkon po taktické stránce, byla tam obětavost. Myslím si, že můžeme být spokojení. Ukázali jsme cestu, jakou chceme hrát."
Hokejisté Finska vstoupili do domácího turnaje Karjala v Helsinkách výhrou nad Ruskem 4:3. Úřadující mistři světa slavili po zápase plném obratů díky vítězné brance Harriho Pesonena z 51. minuty, který stejně jako hostující obránce Rušan Rafikov skóroval v utkání dvakrát.
Rusové otevřeli skóre v šesté minutě, kdy Burdasov našel mezi kruhy Šaripzjanova a ten překonal gólmana Säteriho. V polovině utkání vyrovnal při vyloučení Blažijevského po Lehtonenově střele z dorážky Pesonen. Branka platila i po přezkoumání videa po trenérské výzvě ruského kouče Kudašova.
Ve 33. minutě fauloval Šaripzjanov Manninena, který z nařízeného trestného střílení otočil stav. Za 38 sekund sborná vyrovnala díky brance Rafikova, který pak ve 46. minutě v přesilové hře pěti proti třem i otočil stav. Finové přesně za dvě minuty vyrovnali při Makejevově trestu díky Aaltonenovi a po střele Puljujärviho rozhodl z dorážky Pesonen.    
--------

        Švédsko - ČR 1:3 (0:0, 1:2, 0:1)
      
Branky a nahrávky: 31. Wikstrand (Rödin) - 25. Jaškin (Krejčík), 35. Jan Kovář (Nestrašil), 59. Řepík (Nestrašil). Rozhodčí: Morozov, Fatějev (oba Rus.) - Persson, Nordlander (oba Švéd.). Vyloučení: 3:6. Využití: 0:1. Diváci: 5078.
Švédsko: Reideborn - Sellgren, Wikstrand, Nilsson, Alsing, Lundberg, Bertilsson - Lindqvist, Berglund, Rödin - Zaar, Händemark, Bromé - C. Klingberg, Sundström, O. Lindberg - Brodin, L. Johansson, Friberg. Trenéři: Johan Garpenlöv a Markus Akerblom.
ČR: Will - Šustr, Jeřábek, Moravčík, Krejčík, Zámorský, M. Doudera, Pyrochta, Galvas - Řepík, Jan Kovář, Nestrašil - H. Zohorna, T. Zohorna, R. Zohorna - Jaškin, Sedlák, T. Rachůnek - M. Stránský, Filippi, R. Pavlík. Trenéři: Miloš Říha st., Miloš Říha ml., Robert Reichel a Karel Mlejnek.

         
      

        Finsko - Rusko 4:3 (0:1, 2:1, 2:1)
      
Branky a nahrávky: 31. H. Pesonen (Lehtonen), 33. Manninen z tr. střílení, 48. M. Aaltonen (Rajala, Hietanen), 51. Pesonen (Puljujärvi, Pokka) - 6. Šaripzjanov (Burdasov, Kuzmenko), 34. Rafikov (Žafjarov), 46. Rafikov (Burdasov, Okulov). Rozhodčí: Harnebring, Nord (oba Švéd.) - Elonen, Hägerström (oba Fin.). Vyloučení: 5:6. Využití: 2:1. Diváci: 9421.
Finsko: Säteri - M. Lehtonen, Ohtamaa, Eronen, Pokka, Hietanen, Nikkilä, Vittasmäki, Vainio - Kuusela, Lammikko, Anttila - H. Pesonen, Manninen, Puljujärvi - Haapala, M. Aaltonen, Hartikainen - Rajala, Tyrväinen, Ojamäki. Trenér: Jukka Jalonen.
Rusko: Bočarov - Šaripzjanov, Miščenko, Rafikov, Zub, Sergejev, Čerepanov, Ožiganov, Blažijevskij - Žafjarov, K. Semjonov, Šumakov - Burdasov, Švec-Rogovoj, Kuzmenko - Sošnikov, Kadějkin, Makejev - Okulov, P. Karnauchov, Slepyšev. Trenér: Alexej Kudašov.
