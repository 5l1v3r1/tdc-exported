
# ΗΠΑ:Κυρώσεις σε πρόσωπα που σχετίζονται με τον πνευματικό ηγέτη του Ιράν

Published at: **2019-11-04T20:18:00+00:00**

Author: **sigmalive**

Original: [SIGMALIVE](https://www.sigmalive.com/news/international/595718/hpakyroseis-se-prosopa-pou-sxetizontai-me-ton-pnevmatiko-igeti-tou-iran)

Οι Ηνωμένες Πολιτείες επέβαλαν κυρώσεις σε εννέα πρόσωπα που συνδέονται με τον ανώτατο πνευματικό ηγέτη του Ιράν Αλί Χαμενεΐ, μεταξύ των οποίων είναι ο προσωπάρχης του, ένας από τους γιους του και ο επικεφαλής των δικαστικών υπηρεσιών, ανακοίνωσε το υπουργείο Οικονομικών.
Η Ουάσινγκτον επέβαλε επίσης κυρώσεις στο Γενικό Επιτελείο Ενόπλων Δυνάμεων του Ιράν, στην επέτειο των 40 ετών από την "κρίση των ομήρων" στην Τεχεράνη, όταν Ιρανοί κατέλαβαν την πρεσβεία των ΗΠΑ στην ιρανική πρωτεύουσα και κράτησαν ομήρους 52 Αμερικανούς επί 444 ημέρες.
"Σήμερα το υπουργείο Οικονομικών στοχεύει τους μη εκλεγμένους αξιωματούχους που περιβάλλουν τον ανώτατο ηγέτη, τον Αγιατολάχ Χαμενεΐ, και εφαρμόζουν τις αποσταθεροποιητικές πολιτικές του", ανέφερε στην ανακοίνωση ο υπουργός Οικονομικών Στίβεν Μνούτσιν. Σύμφωνα με τις ΗΠΑ, "τα πρόσωπα αυτά συνδέονται με μια σειρά κακόβουλων συμπεριφορών του καθεστώτος", όπως τους βομβαρδισμούς του αρχηγείου των Αμερικανών πεζοναυτών στη Βηρυτό το 1983 και ενός εβραϊκού κοινοτικού κέντρου στην Αργεντινή το 1994, αλλά και "με βασανιστήρια, εξωδικαστικές εκτελέσεις και την καταστολή των πολιτών".
Μεταξύ άλλων επιβλήθηκαν κυρώσεις στον Μοχαμάντ Μοχαμαντί Γκολπαγιεγκανί, τον προσωπάρχη του Χαμενεΐ και τον Βαχίντ Χαγανιάν, που θεωρείται το "δεξί χέρι" του ανώτατου πνευματικού ηγέτη. Επίσης, στον Εμπραχίμ Ραϊσί, που διορίστηκε επικεφαλής του δικαστικού σώματος φέτος τον Μάρτιο και στον Μοζταμπά Χαμενεΐ, δευτερότοκο γιο του Αγιατολάχ Χαμενεΐ.
Με τις κυρώσεις παγώνουν τυχόν περιουσιακά στοιχεία των προσώπων αυτών στις ΗΠΑ και απαγορεύεται σε ιδιώτες ή εταιρείες να συνεργάζονται μαζί τους.
ΠΗΓΗ: ΑΠΕ-ΜΠΕ
