
# De FvD-aanhang is de allergrootste bedreiging van vrijheid

Published at: **2019-11-03T15:20:00+00:00**

Author: **Bert Brussen**

Original: [ThePostOnline](https://tpo.nl/2019/11/03/de-fvd-aanhang-is-de-allergrootste-bedreiging-van-vrijheid/)

Wist u dat er best veel mensen zijn, al dan niet rijk, die ‘heel blij zijn met TPO’ maar die principieel weigeren aan TPO te doneren of een TPO+-abonnement te nemen, puur en alleen omdat ze het niet eens zijn met de publicaties van Chris Aalberts? Dan weet u dat nu. Nou is Nederland sowieso al een achterlijk en kleinzielig land met daarom ook veel achterlijke en kleinzielige mensen, zie ook het succes van de NPO, maar het gaat in dit geval ook nog eens vrijwel uitsluitend om mensen die het altijd en overal hebben over ‘de vrijheid van meningsuiting’ en dan aansluitend over ‘Pim en Theo die niet voor niets zijn gestorven’.
Maar als Chris Aalberts een verkeerde mening heeft moet hij ‘aan de hoogste boom worden opgeknoopt’, is hij ‘een salafistische D666 holmaat’, is ‘Chrisje Aalberts zeker het vriendje van Pinokkio Rutte’, is vooral zijn homoseksuele geaardheid ineens een belangrijk onderwerp van spot (en kennelijk een argument) en heeft hij, uiteraard, ‘een obsessie met Thierry Baudet’ omdat hij, ‘stiekem verliefd is op Thierry Baudet’ maar ‘door Thierry afgewezen’.
En dus wordt er ‘principieel niet gedoneerd aan TPO’, laat staan dat ze een TPO+-abonnement nemen, want ze zijn enorm ‘voor het vrije woord’ want ‘Theo en Pim zijn niet voor niets gestorven!!!1!!1’.
Maar dan wel graag ‘het vrije woord’ zonder dissidente geluiden, zonder iemand met een hele andere mening en inclusief het herhaaldelijk oproepen tot censuur, het intimideren van journalisten en het sturen van mailtjes vol scheldpartijen inclusief de standaard mededeling dat ze ‘op het punt stonden veel geld te doneren maar daar door Chris Aalberts nu vanaf zien’ (lol).
Waarom ik dit schrijf? Omdat ik er inmiddels doodziek van ben. Omdat ik er de afgelopen tijd, de afgelopen jaren, steeds zieker van ben geworden. De verbijsterende, agressieve, intolerante, hatelijke wijze waarop zij die zichzelf ‘strijder voor het vrije woord’ noemen voortdurend menen de waarheid te mogen claimen en te mogen blijven aandringen op het censureren, deplatformen, muilkorven en zelfs het met geweld verwijderen van een journalist alleen maar omdat hij iets schrijft wat ze liever niet willen lezen is slopend als kanker. Deze agressie, deze dichtgetike klootzakkerige manier van de waarheid manipuleren, deze onwaarachtige struikroverij van vrijheid, deze blinde haat zaait zich steeds verder uit.
Dus ik doe een voorstel: als je van mening bent dat Chris Aalberts geen podium verdient op TPO, blijf dan voortaan weg van TPO. Beter hou je je ook nooit meer bezig met ‘het vrije woord’ of ‘de vrijheid van meningsuiting’ en stop je vooral met ooit nog de naam van ‘Theo en Pim’ uit te spreken. Theo en Pim draaien zich namelijk om in hun graf elke keer als hun naam wordt uitgesproken door pus uitbrakende intellectlozen die ‘vrijheid’ consequent verwarren met hun eigen minuscule en dichtgetikte universum waarin ze hun eigen keizer en koning zijn. Echt, ga weg. Ksssst! We moeten je niet. We missen je ook niet. We willen ook je geld niet. Daar is het gat van de deur, nu gaarne opzouten, toedeloe!
Blijf weg! Stop met TPO volgen! Lees het nooit meer! Reageer hier nooit meer, unlike onze Facebook-pagina, unfollow ons Twitter-account, wis ons bestaan uit je geheugen (dat moet geen moeite kosten want dat is namelijk vooral een selectief geheugen).
TPO is ooit, onder een andere naam, begonnen als platform voor iedereen die wel een stem wilde hebben maar die niet had of te weinig kreeg. TPO was er voor de PVV’ers omdat ze werden uitgekotst door de deugende samenleving, voor de tokkies, de boze burgers, de onopgeleiden, half-alfabeten, islamofoben, monoculturelen, anti-kosmopolieten, EU-haters, libertariërs, simpelen van geest, dierenliefhebbers, vuurwapenvergunninghouders, zelfverdedigingsfreaks, preppers, doomsdaydenkers, cynici, negativisten, burgeroorlogwaarschuwers, onfatsoenlijken, kunstenaars die niet worden gesubsidieerd (die bestaan echt!), christenen die de haat van VARA en VPRO al die jaren hebben overleefd, onderbuikers, conservatieven, reptielenbreinen en politiekincorrecten.
En voor Chris Aalberts.
Kortom, voor iedereen waar je moeder en de rest van de main stream media je altijd voor waarschuwde, voor iedereen die terecht niet deugt en iedereen die niet zonder meer en obligaat ‘de boel bij elkaar wil houden’, zichzelf wil uitgummen en zichzelf haten ten faveure van immer zielige ‘slachtoffers’ of gewoon voor al die zogenaamde egoïsten die eigenlijk alleen maar willen wat elk mens wil: overleven.
En voor Chris Aalberts.
Vrijheid is ondeelbaar. Vrijheid is altijd per definitie voor iedereen. Wie vindt dat Theo van Gogh en Pim Fortuyn mochten zeggen wat ze wilden moet dat nu ook vinden voor Chris Aalberts. Wie het (terecht) schandalig vindt dat Thierry Baudet en Geert Wilders moeten worden beveiligd alleen omdat ze hun mening uiten moet het ook schandalig vinden als Chris Aalberts wordt bedreigd omdat hij zijn mening uit.
Wie dat niet snapt is al net zo staatsgevaarlijk gek als alle anderen die continue de vrijheid onderuit proberen te halen. Er zit geen enkel verschil tussen drammende VARA-SJW’s die openlijk eisen dat universiteiten geen podium bieden aan bepaalde sprekers of FvD-leden die op al even drammende wijze eisen dat TPO geen podium geeft aan Chris Aalberts.
Er zit zelfs geen verschil tussen mensen die geen antwoord willen geven aan verslaggevers van Powned of Geenstijl omdat ze ‘van het verkeerde medium zijn’ of mensen die Chris Aalberts de toegang weigeren op politieke bijeenkomsten omdat het Chris Aalberts is. In beide gevallen ben je gewoon een laffe, bange, bekrompen lul die niet verder kan kijken dan zijn door het eigen ego beperkte horizon.
Om deze volstrekt onsympathieke maar heel erg ware en fel realistische reden roep ik iedereen, behalve bovengenoemd  vrijheidshatend tuig, op vooral te doneren aan TPO en een TPO+-abonnement te nemen om zo TPO te blijven steunen. Omdat wij geloven dat échte vrijheid in de eerste plaats betekent dat je voor niemand bukt, altijd je eigen koers vaart, elke dag weer je eigen plan trekt en gaat waar anderen niet gaan.
Inclusief artikelen van Chris Aalberts.
Want inderdaad, lang leve het vrije woord, lang leve de vrijheid van meningsuiting en Theo en Pim zijn niet voor niets gestorven: ze zijn ook gestorven voor de vrijheid van TPO om Chris Aalberts te publiceren.
En natuurlijk voor de vrijheid van de TPO-hoofdredacteur om te vinden dat de aanhang van FvD vooralsnog veel meer met onderdrukking, inperking van vrijheid, anti-democratie, censuur en dictatuur op heeft dan ze de wereld laten geloven. Sterker nog, de FvD-aanhang lijkt me momenteel de aller-aller-aller-aller-allergrootste bedreiging voor de vrijheid. Minder, minder, minder, FvD-aanhang!
(En Chris Aalberts for president!)

        Bent u gekwetst door dit artikel? Mooi! Vrijheid is soms ook nogal kwetsend. Ook daar zijn Theo en Pim voor gestorven. Lastig wel hè, die zo geliefde ‘vrijheid van meningsuiting’?
      
