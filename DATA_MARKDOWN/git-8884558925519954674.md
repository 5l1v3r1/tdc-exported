
# Miami z Dragićem do druge zmage nad Atlanto v treh dneh

Published at: **2019-11-01T10:35:54+00:00**

Author: **STA**

Original: [Primorske novice](https://www.primorske.si/sport/miami-z-dragicem-do-druge-zmage-nad-atlanto-v-treh)


        Košarkarji Miami Heat so v severnoameriški ligi NBA na gostovanju pri Atlanta Hawks zabeležili še drugo zmago nad tem moštvom v treh dneh. Tokrat je vročica slavila s 106:97, slovenski košarkar Goran Dragić pa je k zmagi s klopi prispeval štiri točke, skok in tri podaje. Prvenec v NBA pa je dočakal tudi Vlatko Čančar v dresu Denver Nuggets.
      
ATLANTA > Na tekmi v Atlanti se je spet izkazal novinec vročice Kendrick Nunn, ki je z 28 točkami dosegel svoj strelski rekord kariere, skupno pa je na prvih petih tekmah v NBA dosegel 112 točk, kar je največ v zgodovini lige med vsemi igralci, ki jih niso izbrali na naboru NBA.
“To je po svoje kar neverjetno,” je dejal Nunn, pred tem košarkar univerze v Michiganu, in dodal: “Vse, kar sem potreboval, je bila priložnost.”
Tyler Herro, še en novinec v dresu vročice, ki je dobila štiri od petih tekem, je k zmagi dodal 17 točk.
Nunn in Herro sta izkoristila Jimmyja Butlerja, ki jima je podelil 11 žog, dosegel pa le pet točk, devet skokov, šest ukradenih žog in tri podaje.
Prvi strelec Atlante je bil Jabari Parker s 23 točkami, DeAndre Bembry je zbral 18 točk, deset skokov in osem podaj.
Naslednja tekma Miami čaka v noči na ponedeljek, ko bo v domači dvorani gostil Houston.
Prvenec v ligi NBA je dočakal tudi Vlatko Čančar, ki pa mu je trener Denverja, ekipa je s 107:122 izgubila na gostovanju pri New Orleans Pelicans, namenil le dve minuti, tako da je njegova statistika ostala prazna.
