
# Укрзалізниця планує збудувати нову гілку на Донбасі

Published at: **2019-11-01T15:09:00+00:00**

Author: ****

Original: [ZIK.UA](https://zik.ua/news/2019/11/01/ukrzaliznytsya_planuie_zbuduvaty_novu_gilku_na_donbasi_1681649)


        "Укрзалізниця" разом із світовими фінансовими інституціями розглядає доцільність будівництва нової залізничної лінії на Донбасі.
      
Про це повідомив голова правління АТ "Укрзалізниця" Євген Кравцов, інформує пресслужба відомства.
Як повідомив Кравцов, вже сьогодні спостерігається великий вантажопотік в цьому напрямку, тож інвестування коштів з боку "Укрзалізниці" та держави в розвиток інфраструктури, в тому числі й залізничної, має забезпечити економічний ефект для регіону.
Зокрема, за словами керівника компанії, "Укрзалізниця" разом із світовими фінансовими інституціями розглядає доцільність будівництва залізничної лінії, яка має з’єднати напрямки Кіндрашівська-Нова – Лантратівка і Попасна – Сватове – Куп’янськ.
"Для цього залізничного сполучення необхідно 1,5 млрд грн. Якщо залучити не тільки державні, але й приватні кошти, то цей проєкт має дати великий економічний ефект для регіону", – підкреслив голова правління АТ "Укрзалізниця" Євген Кравцов.
Нагадаємо, між Міністерством інфраструктури, акціонерним товариством "Укрзалізниця" та Європейським банком реконструкції та розвитку підписано меморандум, що передбачає співробітництво сторін з метою підготовки IPO залізничної компанії.
 
