
# Micov sa Armanijem sašio prvi poraz Barselone

Published at: **2019-11-01T22:02:11+00:00**

Author: **Darko**

Original: [Sportska centrala](https://www.sportskacentrala.com/2019/11/01/micov-sa-armanijem-sasio-prvi-poraz-barselone/)

Armani – Barselona 83:70 (15:20, 15:17, 22:21, 31:12)
Nema neporaženih ekipa u Evroligi posle šestog kola. Barselonin pobedonosni niz završen je u Milanu, gde je Armani upisao petu uzastopnu evroligašku pobedu ove sezone, a naneo Kataloncima prvi poraz.
Ekipa Svetislava Pešića je dobro otvorila utakmicu, vođstvom od 7:0 i sve do poslednje četvrtine je delovala sigurno.
Poslednjih deset minuta međutim, proteklo je u dominaciji domaćina. Serijom od 12:2, uz dve trojke Dela Valea, Armani je preuzeo vođstvo i dodavao gas kako se meč bližio kraju. Barsa je u poslednjoj četvrtini postigla samo 12, a primila 31 poen i poraz je bio neminovan.
Vladimir Micov je sa 16 poena, osam skokova i tri asistencije bio među najzapaženijim igračima milanskog tima. Efikasniji od njega bio je samo Serhio Rodrigez sa 17 poena i sedam asistencija, dok je Luis Skola dodao 14 poena, uz devet skokova. Nemanja Nedović je za 23 minuta postigao šest poena, uz jedan skok i tri asistencije.
U Barseloni su najefikasniji bili Brendon Dejvis sa 15 i Nikola Mirotić sa 13 poena.
Armani i Barselona posle 6. kola Evrolige imaju skor od pet pobeda i jednog poraza.
