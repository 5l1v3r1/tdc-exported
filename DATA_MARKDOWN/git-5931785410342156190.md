
# Pobede Fortune i Šalkea za kraj 10. kola Bundeslige

Published at: **2019-11-03T20:18:33+00:00**

Author: **Zile**

Original: [Sportska centrala](https://www.sportskacentrala.com/2019/11/03/pobede-fortune-i-salkea-za-kraj-10-kola-bundeslige/)

U Dizeldorfu su slavili domaći, a u Augzburgu gostujući fudbaleri.
Fortuni su bodovi protiv Kelna bili neophodni, ali su i „jarčevi“ bili u istoj situaciji. Obe ekipe imale su samo po sedam bodova iz 9 kola, ali sada tim iz Dizeldorfa lakše diše. Dakle, komšijski derbi pripao je Fortuni, koja je golovima Heningsa sa bele tačke u 38. minutu i Tomija, posle solo akcije u 61. stigla do treće pobede u sezoni.
Mnogo više uzbuđenja bilo je u Augzburgu gde je istoimeni domaćin dva puta vodio, a na kraju je ostao i bez boda. Bajer je doveo Augzburg u vođstvo u 38. minutu, ali je autogol Lihštajnera u poslednjem minutu prvog dela vratio egal na semaforu.
Islanđanin Finbogason je precizno izveo jedanaesterac u 60. minutu i doneo novu prednost domaćinu. Desetak minuta kasnije Kabak je glavom, posle ubacivanja iz slobodnog udarca, izjednačio na 2:2, da bi spretni Harit u 82. minutu iskoristio grešku defanzivaca Augzburga i doneo trijumf Šalkeu.
Ekipa iz Gelzenkirhena je sada na 6. mestu sa 18 bodova, koliko ima i Lajpcig na trećem mestu, ali sa boljom gol razlikom. Augzburg je pao u zonu ispadanja i sada je 16. sa 7 bodova.
Fortuna – Keln 2:0(1:0)Henings 38′(p), Tomi 61′
Augzburg – Šalke 2:3(1:1)Bajer 38′, Finbogason 60′(p) – Lihštajner 45+1′(ag), Kabak 71′, Harit 82′
