
# Абромавичус розповів про делегованих Трампом радників

Published at: **2019-11-05T12:36:00+00:00**

Author: ****

Original: [DT.ua](https://dt.ua/UKRAINE/abromavichus-rozpoviv-pro-delegovanih-trampom-radnikah-328530_.html)

Гендиректор держконцерну "Укроборонпром" Айварас Абромавичус розповів про те, що серед його радників є, зокрема, делеговані президентом США Дональдом Трампом. В інтерв'ю агентству "Укрінформ" він повідомив, що іноземні радники приїжджають раз на квартал.
"У мене зараз три радники на громадських засадах, і я сподіваюся побачити їх в штаті найближчим часом. Також у нас є іноземні радники, які делеговані, зокрема самим Дональдом Трампом. Наприклад, доктор Вінтер, колишній міністр ВМС США. Він - спецпредставник уряду США щодо реформування українського ВПК", - розповів гендиректор концерну.
Абромавичус також прокоментував побоювання щодо можливого порушення держтаємниці: "Великими секретами ми не ділимося. І тут, звичайно, перебільшена значущість цієї державної таємниці. Майже всі найбільші в світі виробники озброєння, всі публічні компанії торгуються на біржі. Кожен раз, коли вони щось продають в Саудівську Аравію, в Болгарію чи Китай, всі обсяги, вся номенклатура повністю викладається в Інтернет на біржу. Технології не розголошуються, а кількість – так, продали 500 танків, продали 2 крейсери тощо".
30 серпня президент Володимир Зеленський призначив генеральним директором державного концерну "Укроборонпром" Айвараса Абромавичуса. 
У жовтні Абромавичус підписав угоду з компанією Baker Tilly Ukraine, яка здійснюватиме аудит концерну.
Про корупцію у держконцерні та як з цим боротися читайте у статті Дмитра Менделєєва "Троянські коні "Укроборонпрому"" у тижневику "Дзеркало тижня. Україна".
