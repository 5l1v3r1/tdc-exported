
# Mef je moral najeti minibus

Published at: **2019-11-07T06:01:00+00:00**

Author: **Andraž Gombač**

Original: [Primorske novice](https://www.primorske.si/kultura/mef-je-moral-najeti-minibus)


        “V Ljubljano nas gre nastopat toliko, da sem moral najeti minibus,” pravi kantavtor Drago Mislej - Mef, ki bo na posebnem koncertu v nedeljo ob 19. uri v Linhartovi dvorani Cankarjevega doma z dvema bendoma in glasbenimi gosti predstavil svoj novi album Ma ne že spet ... Mef.
      
IZOLA, LJUBLJANA > Izidu cedeja so poleti sledili koncerti v Kopru, Kanalu ob Soči, Idriji in Podragi. “Zdaj pa imamo program, zaradi katerega je to že kar nekakšna gledališka predstava. Potruditi se bom moral, da bom vse skupaj obvladoval,” pravi Drago Mislej - Mef.
Na nedeljskem koncertu v Cankarjevem domu bo svoj raskavi vokal spremljal z brenkanjem po akustični kitari, ob njem pa se bosta izmenjala tako akustični kakor električni Narodnoosvobodilni bend (NOB). V prvem sta kitarist Armando Šturman in basistGorast Radojevič, v drugem pa kitarist Marko Tomič, basist Jaša Hedžet, bobnar Gregor Brajkovič, klaviaturist Jadran Ferjančič in pevka Eva Brajkovič.
Nastopilo bo tudi veliko gostov: pri pesmih Čez mreže in žice in Ja pa ja bo zapelo deset članic Mladinskega pevskega zbor Glasbene šole Koper pod vodstvom Maje Cilenšek, pevka Marina Martensson bo duet z Mefom Pot domov prvič izvedla ob spremljavi benda, ne samo svoje akustične kitare. Na “slide” kitaro bo med pesmijo Greva na postajo zaigral Tržačan Matteo E. Basta, ob njem bo basist Giorgio Biselli, ki ga slišimo že na Mefovem prejšnjem albumu Najboljša leta (2013), pri pesmih Bel papir in Ervin pa bosta ob čelistki Mary Servatius - Milanič zaigrali odlični mladi violinistki Maša Stopar in Nika Gačnik. Za miksanje bo skrbel producent Andrea F.
Koncerta ne bo samo slišati, ampak tudi videti - filmski scenograf Dušan Milavec bo oder opremil s slikami, ki jih je ustvaril Eduard Belsky, v Ukrajini rojen in akademsko izšolan ter v Izolo priseljen umetnik. Za oblikovanje luči in svetlobne učinke bo poskrbel Loris Vižintin, za videoprojekcije pa mojster eksperimentalnega filma Davorin Marc.
Na koncertu se bo v dveh urah in pol zvrstilo vseh 13 pesmi z novega in izbor pesmi s prejšnjih albumov, napoveduje Mef. “Obstaja pa tudi resna nevarnost, da bomo šli v kratkem v studio posnet še štiri nove pesmi in po cedeju izdali tudi dvojni vinilni album, kakor smo načrtovali že na začetku,” dodaja.
Novih pesmi javnost še ne pozna. “Prav ponosen sem nanje,” pravi Mef. “So nekoliko bolj moderno narejene, radioheadovske s počenim glasom.”
Na albumu Ma ne že spet ... Mef se prepletajo bolj intimne in ostrejše angažirane, protestne. V kateri tabor sodijo te, ki so šele na poti v studio? “Niso ljubezenske. So osebne, a univerzalne, ne moje intimne izpovedi” pravi kantavtor.
