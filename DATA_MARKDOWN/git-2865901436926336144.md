
# Tema leta 2020 - Džejdon Sančo: Real, Junajted, ili Gvardiola ima buy-back kao keca u rukavu?

Published at: **2019-11-05T00:00:00+00:00**

Author: ****

Original: [MozzartSport](https://mozzartsport.com/fudbal/vesti/tema-leta-2020-dzejdon-sanco-real-junajted-ili-gvardiola-ima-buy-back-kao-keca-u-rukavu/341655)

Ozbiljno se zakuvalo oko Džejdona Sanča (19), jednog najtraženijih mladih igrača Evrope! Englezi su prethodnih dana pisali kako Mančester Junajted na leto planira snažan napad na novopečenog reprezentativca Albiona, međutim prema najnovijim informacijama sa Ostrva šanse Đavola su svakim danom sve manje. Pored toga što Junajtedu nikako ne ide ove sezone i što će najverovatnije ponovo ostati bez Lige šampiona - a dobro je poznato kakvu će to odbojnost stvoriti za najbolje igrače - Dejli mejl javlja da se u priču ponovo uključuje Real Madrid. 
Podsetimo, Madriđani su imali na oku mladog Engleza još dok je 2017. odlazio iz Mančester Sitija u Dortmund, međutim tada je procenjeno da je Dani Sebaljos prioritet i novac je uložen u najboljeg igrača EP za mlade.
Kraljevski klub je ovog leta već izdvojio ogroman novac za renoviranje ekipe, ali Florentino Perez je javnosti jasno stavio do znanja da je to bio tek početak. Primarna meta Reala ostaje Kilijan Mbape, s tim što nije isključeno da će na njega Kraljevići morati još malo da popričekaju, što bi otvorilo mogućnost da se svim snagama "udari" na Dortmund.
Dovođenje Džejdona Sanča velika je operacija i zahtevala bi ozbiljno pražnjenje klupske kase, zbog čega je gotovo nemoguće zamisliti da bi u istom prelaznom roku mogao da stigne i Mbape. Ne tako davno CIES je Engleza proglasio za najvrednijeg mladog igrača sveta (150.600.000 evra), a to daje određeni legitimitet njegovoj realnoj vrednosti, koja, po proceni ljudi sa Vestfalena, trenutno iznosi oko 115.000.000 evra. Ispod te cifre Nemci se ne bi odrekli Sanča. 
A da se pripremaju na takav scenario - pripremaju se. Borusija je već nagomilala igrače na krilnim pozicijama, prošlog leta dovela je Julijana Branta i Torgana Azara, tu je i Marko Rojs, Jakub Brun Larsen neće još dugo biti strpljiv i čekati s klupe... Na sve to, skauting Milionera neumorno radi i traga za novim biserima. Naposletku, Borusija i funkcioniše tako što prodaje svoje najvrednije i najbolje produkte, a Sančo to svakako jeste.
I dok se mnogi klubovi utrkuju za što bolju poziciju pred start pregovora sa Dortmundom, Mančester Siti mudro ćuti i čeka svojih pet minuta. Građani i te kako imaju svoj interes, pogotovo ukoliko se ispostavi da imaju buy-back klauzulu. Protiv Sitija se dugo vodio postupak pred nadležnim organima FA vezanim za transfer Džejdona Sanča iz Votforda 2015. godine. Klub je optužen da je nelegalno došao do igrača koji u tom trenutku nije imao 16 godina, ali pošto za tako nešto nisu pronađeni dokazi Mančester Siti nije proglašen krivim. Samim tim, ukoliko je zaista ima, pomenuta klauzula ostaje na snazi. A ona podrazumeva da Pep Gvardiola mora da bude obavešten kada Borusija Dortmund prihvati bilo koju ponudu za Sanča.
To faktički znači da bi Mančester Siti mogao da izjednači svaku ponudu i tako vrati mladog asa u svoje redove. Naravno, sve pod uslovom da Džejdon Sančo pristane na uslove koje mu Građani ponude.
Kada su u pitanju želje igrača on se za sada ne izjašnjava. Priče o transferu podgreva njegovo sve češće sedenje na klupi, odnosno nedisciplina zbog koje je pre nekoliko nedelja kažnjen sa 100.000 evra i izbačen na kratko iz tima.
Sančo je ove sezone odigrao osam utakmica u Bundesligi, postigao je tri i namestio šest golova. Prošle godine imao je učinak od 12 pogodaka i 17 asistencija. 
Da se ne čudite otkud toliko interesovanje za momka...

        Foto: Reuters
      

        Pogledajte novu epizodu serije Ekipizza...
      
