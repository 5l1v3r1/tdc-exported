
# Lord Bendtner otkrio kako je vređao Vengera: Svašta sam mu rekao, sutradan sam se izvinjavao

Published at: **2019-11-05T00:00:00+00:00**

Author: ****

Original: [MozzartSport](https://mozzartsport.com/fudbal/vesti/lord-bendtner-otkrio-kako-je-vredao-vengera-svasta-sam-mu-rekao-sutradan-sam-se-izvinjavao/341720)

Talenat nije bio sporan, glava jeste. Sa godinama je to shvatio i sam Niklas Bentner, koji je u novoj knjizi “Druga strana“ otkrio i kako je jednom prilikom najstrašnije izvređao dugogodišnjeg Arsenalovog trenera Arsena Vengera.
Incident se zbio 2013. Lord Bentner je shvatio da nije prvi Vengerov pik i imao je obećanje da će ga klub pustiti u Kristal Palas. Međutim, kako poslednjeg dana prelaznog roka klub nije uspeo da pronađe drugog napadača Venger mu je u telefonskom razgovoru saopštio da nema ništa od posla.“Bilo je oko 20 sati na sati kad me Venger zove. Prelazi odmah na stvar: Nismo uspeli da dovedemo napadača kojeg smo hteli. Tako da moraš da budeš rezerva. To je tvoj posao u narednoj sezoni“, saopštio je Venger danskom napadaču.
A on nikad nije umeo da se kontroliše. Mada je probao...“Spustio sam slušalicu. Pogledao Toma (Bruksa, menadžera), koji je slegao ramenima. Onda sam ga opet pozvao. Rekao sam mu svašta, mnogo ružnih stvari. Recimo da je s...nja i drk...ja. ’Ne volimo se više’, završio sam. ’Najbolje bi za sve bilo da se rastanemo’. Pokušavao sam i dalje da se izborim za odlazak“.
Međutim, nije uspelo. A onda dođe jutro...“Nisam oka sklopio te večeri. I u utorak ujutru vozim, idem direktno kod šefa u kancelariju i zakucam na vrata. ’Morate da mi oprostite na ponašanju od sinoć’, počeo sam. Zaista nisam želeo da budem na Vengerovoj listi neprijatelja. Morten Olsen (bivši selektor Danske, prim.aut) i Venger su verovatno dvojica koje nikako nisam hteo da razočaram“.
Te sezone Bentner je u Premijer ligi odigrao 157 minuta, još četiri u Ligi šampiona. Sledećeg leta je kao slobodan igrač otišao u Volfzburg.
(FOTO: Reuters)
