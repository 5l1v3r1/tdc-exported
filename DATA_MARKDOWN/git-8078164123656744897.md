
# Presolana, il sentiero «spianato» per far accedere disabili. Ma i puristi attaccano: la montagna non si tocca

Published at: **2019-11-07T22:00:00+00:00**

Author: **Riccardo Bruno**

Original: [Corriere della Sera](https://www.corriere.it/cronache/19_novembre_08/presolana-sentiero-spianato-far-accedere-disabili-ma-puristi-attaccano-montagna-non-si-tocca-1b1b5398-0182-11ea-bfaf-9602a8f3f6c1.shtml)

«Adesso anche un ipovedente o chi ha disabilità motoria, ma anche una mamma con il passeggino, potranno salire tra i boschi fino al rifugio. Potrà respirare il sapore di montagna anche finora non ha avuto la possibilità di farlo», spiega orgoglioso Antonio Gonella, presidente del Rotary Club Città di Clusone. «La montagna presenta di per sé delle difficoltà e dei livelli per tutti. Non è corretto spianare un sentiero o deturpare un bosco per rendere accessibile tutto ad ogni costo. Anche perché ci sono sempre delle valide alternative», reagisce Andrea Gennari Daneri, fondatore di «Pareti Climbing Magazine», uno dei punti di riferimento per chi ama la montagna. Oggetto del contendere in questo caso è il sentiero 315 che dal Passo della Presolana arriva alla Baita Cassinelli. A metà di ottobre si è conclusa la prima parte dei lavori per «renderlo accessibile agli ipovedenti, non vedenti e persone con leggera difficoltà di mobilità», un progetto complessivo da 100 mila euro portato avanti dal Rotary Club di Clusone con il sostegno del Cai di Bergamo.
Ma lo scontro va oltre questo tracciato di poco più di 2 chilometri con 230 metri di dislivello, e riguardo un tema più generale: fino a che punto è giusto rendere fruibile ciò che per natura non lo è? O ancora (visto da un’altra angolazione) quanto patrimonio ambientale siamo disposti a sacrificare per avvicinare più persone a goderne? I soci del Rotary e del Cai locale non hanno avuto dubbi e domenica 27 ottobre hanno inaugurato il nuovo percorso con una camminata a cui hanno partecipato anche due non vedenti e un disabile su joelette, la carrozzina speciale per la montagna. «La scintilla è scoppiata nel luglio 2017 in occasione dell’Abbraccio alla Presolana — ricorda Gonella —. Tra i tanti partecipanti c’era anche una decina di ipovedenti. Allora ci siamo detti: perché non rendere più agevole il tracciato, anche perché si arriva in una baita che non ha barriere architettoniche». Il progetto è stato finanziato con contributi e donazioni private. «Ci sono voluti 22 mesi di burocrazia e 5 mesi di lavoro — aggiunge Gonella —. Le critiche? Ben vengano, perché ci fanno crescere. Ma inviterei tutti quelli che sollevano dubbi a venire prima a vedere che cosa abbiamo realizzato».
Andrea Gennari Daneri conosce bene quei posti, ed è stato uno dei primi ad avere delle perplessità. «Pratico la montagna da 36 anni, so che ci sono delle cose che anche per me sono troppo difficili ed è giusto che rimangano tali — spiega il fondatore di Pareti —. Nessuno dovrebbe modificare la natura per avanzare di un livello. In questi anni ho raccontato molte storie di uomini e donne con difficoltà, che hanno raggiunto traguardi insperati grazie al loro impegno e alla loro dedizione non certo spianando la strada che avevano davanti. In particolare, quel sentiero della Presolana è pieno di radici, significa tagliarle per renderlo accessibile. E poi verrà messo un batti bastone per tutto il percorso, mi chiedo quante persone con disabilità poi lo utilizzeranno davvero. Senza considerare che c’è già una strada alternativa, usata per rifornire il rifugio; bastava togliere un po’ di ghiaia e mettere qualche cartello».
Quello della Presolana non è l’unico caso. Nei mesi scorsi diverse associazioni e un comitato locale si sono opposti al progetto dell’Ersaf Lombardia (l’Ente regionale per i servizi all’agricoltura e alle foreste) per allargare un sentiero in Val di Mello e renderlo percorribile anche per chi ha problemi di mobilità. Dopo accordi, ripensamenti e qualche malinteso, alla fine sembra che si sia trovata un’intesa. «Abbiamo ottenuto la garanzia che il sentiero sarà mantenuto quanto più originale possibile — dice Gabriella Vanzan di Mountain Wilderness, una delle associazioni che più si è impegnata —. All’inizio si parlava di un tracciato largo almeno 90 centimetri, adesso abbiamo la promessa che non superi tale misura». In questo caso le proteste, e anche una raccolta di 60 mila firme, sono riuscite a intervenire prima che i lavori partissero e a trovare una soluzione il più possibile condivisa.
Ma resta il nodo di fondo: fino a che punto la montagna può essere per tutti? Anche per Mountain Wilderness bisognerebbe partire dal concetto che «gli ostacoli che si trovano in natura non sono assimilabili alle barriere architettoniche dei contesti urbanizzati che vanno giustamente eliminati». Conclude Gabriella Vanzan: «Anche la Dichiarazione di Norcia del 2003 che ha fissato il diritto che tutti possano andare ovunque, aggiunge anche che ciò va fatto nel rispetto del patrimonio naturale e delle generazioni future».
