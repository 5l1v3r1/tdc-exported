
# Preşedinte Asociaţia Pacienţilor: Este foarte clar. Nu sunt bani, există deficit

Published at: **2019-11-07T08:26:00+00:00**

Author: **Roxana Din**

Original: [Ziarul Financiar](https://www.zf.ro/eveniment/presedinte-asociatia-pacientilor-este-foarte-clar-nu-sunt-bani-exista-deficit-18550792)

Preşedintele Asociaţiei pentru Protecţia Pacienţilor, Vasile Barbu, a declarat pentru MEDIAFAX, că ştia că există dificit în pe fondul naţional unic de sănătate şi pe programele naţionale, dar îşi pune speranţa în rectificarea bugetară. Reacţia vine după declaraţiile premierului Ludovic Orban.
„Într-adevăr, aşa este, din discuţiile pe care noi le-am avut cu Casa Naţională De Asigurări de Sănătate. E foarte clar, nu sunt bani, există deficit, nu ştiam valoarea deficitului pe fondul naţional unic de asigurări de sănătate, dar ştiam că există deficit major şi pe programe naţionale şi pe serviciile decontate din fond. Ne aşteptam ca la rectificare să se facă ceva, sumele sunt foarte mari şi mai există din datele pe care le aveam noi, deficit de finanţare şi pe salarii, adică acele completări la salarii care sunt derulate tot prin CNAS. Sunt ceva probleme serioase chiar cu asigurarea finanţării”, a declarat, pentru MEDIAFAX, preşedintele Asociaţiei pentru Protecţia Pacienţilor, Vasile Barbu.
Acesta a continuat spunând că este convins că se vor găsi soluţii, în cele din urmă, pentru Sănătate.
„Eu sunt convins că până la urmă pentru asta vor asigura, vor găsi soluţii. Sumele sunt foarte importante pentru sistemul de sănătate, dar pentru ansamblul buget- consolidat nu cred că ar fi o mare problemă (…) sănătatea e prioritară şi cred că vor asigura până la urmă fonduri. Noi ne dorim să fie făcută şi cu o mai bună gestionare ( alocarea, n.r) pentru că deficitul care s-a creat acum a fost şi din cauza faptului că a fost o sumă făcută fără un studiu de fundamentare (…) pe de altă parte nici nu s-a gestionat foarte bine o parte din bani, ştim bine că s-au irosit pe programe care puteau fi decalate altfel, puteau fi gestionate mult mai bine (…) s-au trezit hai că avem bani, hai să băgăm, nu este corect, pentru că se ştia din start că va fi deficit”, a mai spus Barbu.
Premierul Ludovic Orban a declarat, joi, într-o conferinţă de presă că se va face o evaluare a necesităţilor, la rectificare, întrucât banii nu sunt suficienţi pentru a încheia anul, în domeniul sanitar.
