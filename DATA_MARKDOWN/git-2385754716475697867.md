
# Επίδοση διαπιστευτηρίων του νέου Πρέσβη της Κύπρου στο Ιράκ

Published at: **2019-11-07T15:38:00+00:00**

Author: **SigmaLive**

Original: [SIGMALIVE](https://www.sigmalive.com/news/local/596223/epidosi-diapisteftirion-tou-neou-presvi-tis-kyprou-sto-irak)

Τα διαπιστευτήριά του στον Πρόεδρο της Δημοκρατίας του Ιράκ, δρ Barham Salih, επέδωσε ο νέος Πρέσβης της Κυπριακής Δημοκρατίας, με έδρα το Αμμάν, Ανδρέας Π. Κουζούπης.
Σύμφωνα με ανακοίνωση που μεταδίδει το ΓΤΠ, ο κ. Κουζούπης επέδωσε τα διαπιστευτήριά του στις 4 Νοεμβρίου.
Διαβιβάζοντας τους θερμούς χαιρετισμούς του Προέδρου της Δημοκρατίας Νίκου Αναστασιάδη, ο κ. Κουζούπης αναφέρθηκε στη μεγάλη σημασία που αποδίδει η Κύπρος στην περαιτέρω ενίσχυση των σχέσεών της με το Ιράκ, σε όλους τους τομείς.
Από πλευράς του, ο Πρόεδρος του Ιράκ, δρ Salih, διαβιβάζοντας τους εγκάρδιους χαιρετισμούς του στον Πρόεδρο της Δημοκρατίας, αναφέρθηκε, σύμφωνα με την ανακοίνωση, στις παραδοσιακές πολύ καλές φιλικές σχέσεις μεταξύ των δύο χωρών και την ανάγκη ενδυνάμωσης των σχέσεων μεταξύ των χωρών της περιοχής, με στόχο την ειρήνευση, ευημερία και ανάπτυξη στην Μέση Ανατολή.
Στο πλαίσιο της παρουσίας του στη Βαγδάτη, ο κ. Κουζούπης συναντήθηκε επίσης με τον Υπουργό Εμπορίου του Ιράκ και άλλους υπηρεσιακούς παράγοντες, με τους οποίους συζήτησε την περαιτέρω ανάπτυξη των οικονομικών και εμπορικών σχέσεων μεταξύ των δύο χωρών.
