
# Прем’єр Британії вибачився за не реалізований 31 жовтня Brexit

Published at: **2019-11-03T11:26:05+00:00**

Author: ****

Original: [Європейська правда](https://www.eurointegration.com.ua/news/2019/11/3/7102568/)

Прем’єр Британії Борис Джонсон вибачився перед членами Консервативної партії, які голосували за його прем’єрство, за не реалізований 31 жовтня Brexit.
Про це він заявив в ефірі Sky News, повідомляє "Європейська правда".
Відтермінування виходу Британії з ЄС є предметом "глибокого жалю", сказав прем'єр-міністр.
Джонсон неодноразово говорив, що Brexit відбудеться в кінці минулого місяця, стверджуючи, що він радше "помре в канаві", ніж продовжить термін, передбачений для виходу статтею 50 Договору про ЄС .
Однак після того, як парламент проголосував за те, щоб його законопроєкт про вихід з ЄС був ретельно вивчений, він був змушений просити про відтермінування до 31 січня.
Відповідаючи на питання журналістки щодо потреби вибачитися перед консерваторами, Джонсон сказав: "Звичайно, звичайно. Це питання ... це питання глибокого жалю. Але те, що нам потрібно зробити зараз, - це йти вперед і робити це, і різниця між цим урядом і будь-який іншим полягає в тому, що тільки цей уряд пропонує угоду, яка вже готова і має спосіб її реалізації негайно в середині грудня, якщо нам пощастить отримати більшість".
Джонсон сказав, що затримка є болісною не для його власного его, а тому, що підприємства і сім'ї не могли планувати, оскільки вони не знали, коли Brexit буде реалізовано. Він сказав, що пропозиція лейбористів про другий референдум збереже невизначеність.
