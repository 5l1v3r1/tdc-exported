
# Четирима са пострадалите в мелето на спирката във Варна, двама от тях с опасност за живота

Published at: **2019-11-05T09:22:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Chetirima-sa-postradalite-v-meleto-na-spirkata-vuv-Varna-dvama-ot-tyah-s-opasnost-za-zhivota-911266)

Според официална информация от полицията във Варна двама от общо пострадалите четирима при мелето на автобусна спирка във Варна вчера, са с опасност за живота. Ето какво гласи и съобщението от ОД МВР-Варна:
На 04.11. т.г., около 07:40 часа, в гр. Варна, на кръстовището на бул. «Владислав Варненчик», на автобусна спирка «Тракия», е възникнало ПТП. Водачът на л.а. «Фолксваген» Г.Д. (21 г.), по време на движение, поради причини в процес на изясняване, губи контрол над автомобила, отклонява се вдясно и блъска пешеходци, престояващи на спирката.
Вследствие на инцидента са пострадали четирима души. Непълнолетно момиче от Белослав е тежко пострадало и е настанено със съчетана травма в Реанимацията на МБАЛ «Св. Анна» с опасност на живота.
Настанен за лечение, с опасност за живота, е и 28-годишен мъж, получил фрактури на двата крака и съчетана травма.
Без опасност за живота са другите две пострадали – непълнолетно момиче и жена на 51 г. Те са настанени за лечение съответно с фрактура на крак и контузия на мозъка и комоцио. По случая има образувано досъдебно производство. Водачът на автомобилът е задържан за срок до 24 часа.
По-рано стана ясно, че състоянието на 14-годишното момиче, което пострада най-тежко при кошмарния инцидент на спирка "Тракия" във Варна, е без промяна. То е в кома и на апаратно дишане. 
Младият мъж, който също е в Реанимацията на варненския "Пирогов", е в съзнание и контактен, макар и все още леко объркан.
