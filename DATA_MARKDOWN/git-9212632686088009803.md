
# Sudu, garpu pengganti jari

Published at: **2019-11-02T20:00:29+00:00**

Author: **Suraya Roslan**

Original: [HM Online](https://www.hmetro.com.my/utama/2019/11/513319/sudu-garpu-pengganti-jari)

DUA tahun merasai hilang nikmat menyuapkan makanan menggunakan jari selepas menghidap radang kulit ekzema menjadi igauan hitam bagi seorang gadis berusia 20 tahun.
Keadaan itu menyebabkan Nur Dini Aqilah Muhammad Hafez bergantung sepenuhnya dengan sudu dan garpu untuk makan dan sentiasa merindui saat menyuap makanan menggunakan jari.
Bagaimanapun, dia tetap reda dengan ketentuan takdir selepas disahkan menghidap radang kulit hingga menyebabkan tangan menjadi kering, berdarah, berair dan gatal.
“Sudah dua tahun saya hilang nikmat menyuap makanan menggunakan tangan, namun inilah hakikat yang perlu saya akui.
“Saya menghidap ekzema sejak bayi, namun ketika itu tidak berapa serius sehingga saya memasuki kolej matrikulasi.
“Ia bermula dengan satu jari saja tetapi sejak tiga bulan lalu penyakit ini mula merebak ke jari lain terutama tangan kanan hingga menyukarkan saya menyuap makanan,” katanya ketika dihubungi Harian Metro, hari ini.
Penuntut Ijazah Sarjana Muda Kimia dan Pengurusan di Universiti Teknologi MARA (UiTM), Shah Alam, mengakui penyakitnya itu menyukarkannya melakukan aktiviti harian termasuk mencatat nota.
“Penyakit ini menyebabkan kulit saya menggelupas, kering dan mengeluarkan air berbisa sehingga bernanah.
“Sukar untuk saya menulis nota di bilik kuliah yang sejuk membuatkan kulit saya menjadi kering, merekah dan akhirnya berdarah,” katanya.
Katanya, dia ada bertemu pakar kulit dan diberikan ubat sapu, bagaimanapun ubat berkenaan menyebabkan kukunya rosak.
“Saya berhenti memakai ubat ini sementara waktu kerana menyebabkan kuku terhakis dan kini hanya merendam jari dengan air garam bukit serta menyapu minyak zaitun.
“Tidak sangka perkongsian saya di Twitter menerima tindak balas ramai pihak kerana saya hanya meluahkan perasaan berikutan ketika itu berasa sangat 'down' (tertekan) selain tangan gatal sangat.
“Saya sekadar berkongsi luahan supaya orang ramai mendoakan saya kuat menghadapi ujian ini,” katanya.
