
# No, sabato mattina WhatsApp non diventerà a pagamento

Published at: **2019-11-07T14:59:00+00:00**

Author: **Sergio Donato**

Original: [DDay.it](https://www.dday.it/redazione/32994/bufala-whatsapp-pagamento-sabato-mattina)

In queste ore sta girando sulla rete l’ennesima bufala alimentata dal vento della frettolosità: sabato mattina WhatsApp addebiterà un centesimo a messaggio a patto di inviare il messaggio informativo ricevuto a 20 persone.
Il messaggio che sta rimbalzando è questo:

        "Sabato mattina whatsapp diventerà a pagamento! Se hai almeno venti contatti manda questo messaggio a loro. Così risulterà che sei un utilizzatore assiduo e il tuo logo diventerà blu e resterà gratuito (ne hanno parlato al tg). Whatsapp costerà 0,01€ al messaggio. Mandalo a 10 persone.
      

        "Salve, siamo Andy e John, i direttori di whatsapp. Qualche mese fa vi abbiamo avvertito che da quest'estate whatsapp non sarebbe stato più gratuito; noi facciamo sempre ciò che diciamo, infatti, le comunichiamo che da oggi whatsapp avrà il costo di 1 euro al mese. Se vuole continuare ad utilizzare il suo account gratuitamente invii questo messaggio a 20 contatti nella sua rubrica, se lo farà, le arriverà un sms dal numero: 123#57 e le comunicheranno che whatsapp per LEI è gratis!!! GRAZIE.... e se non ci credete controllate voi stessi sul nostro sito (www.whatsapp.com). ARRIVEDERCI.
      

        PS: quando lo farai la luce diventerà blu (se non lo manderai l'agenzia di whatsapp ti attiverà il costo)."
      
La bufala - perché di questo si tratta - non è nemmeno nuova e ha sulle spalle almeno tre anni di vita. Ma chiunque abbia un minimo di esperienza della rete e dei suoi ombrosi recessi, capisce immediatamente che il messaggio ricevuto, anche per il modo in cui è scritto, è una menzogna bella e buona.
“La luce diventerà blu”, dice il testo. Quale luce? Il LED di notifica? E gli smartphone che non ce l'hanno? Facendo riferimento al telegiornale,  poi, il testo sembra cercare di darsi un tono di credibilità. Il testo poi dice di inoltrare il messaggio a 10 persone attraverso WhatsApp per non ricevere l’addebito di un centesimo a messaggio. Mentre i sedicenti Andy e John, i direttori (sic) di WhatsApp parlano di 20. Un’asta al rialzo o al ribasso, dipende dai punti di vista.
La cosa più buffa e triste è che il messaggio parla di “sabato mattina”, senza indicare una data precisa. “Sabato mattina” identifica qualsiasi sabato mattina. Ci sono 52 sabato mattina nel 2019.
Ovviamente, è tutto finto. WhatsApp non addebiterà 0,01 euro a messaggio a partire da sabato mattina se il messaggio non verrà inoltrato a 10/20 persone, perché, sebbene in passato WhatsApp abbia previsto un piccolo abbonamento annuale, non vi è traccia del nuovo corso a pagamento: né sul blog ufficiale di WhatsApp né nella newsroom di Facebook. In entrambi i siti si menziona la nuova possibilità di inserire dei cataloghi di prodotti per la clientela business. Nulla di più.
