
# İkinci yabancı ülke çalışma sürenizin 150 gününü borçlanabilirsiniz

Published at: **2019-11-06T05:01:17+00:00**

Author: **Ekrem Sarısu**

Original: [Posta](https://www.posta.com.tr/yazarlar/ekrem-sarisu/ikinci-yabanci-ulke-calisma-surenizin-150-gununu-borclanabilirsiniz-2217226)

Soru: 1 Nisan 1970 doğumluyum. Sigortaya giriş tarihim 1 Haziran 1984. Toplam 90 gün prim ödemem var. 1993’te yeniden sigorta girişim yapılmış. 1984’te aldığım sigorta numaram ile 1993 yılındakini birleştirdim. Toplam 3456 gün prim ödemem oldu. Yurtdışı borçlanması yaptım.
Bir ülkeden 1069 gün prim borcu çıktı. Başka bir ülke için de yaptım, oradan 650 gün borç çıktı. Yurtdışı borçlanma oranlarına zam gelmeden önce yani yüzde 40 olmadan önce 1069 günü yatıracağım.
Ancak ikinci ülke için zamlı yatırmak yerine 550 gün askerlik borçlanması yapsam olur mu? Emekli olmak için 130 güne daha ihtiyacım olacak. Bu süre için ikinci ülkeden 130 gün borçlansam emekli olur muyum? Bir de Bağkur’dan emekli olmam herhalde? ● Dünyamin KURT
Cevap: Şayet 1069 gün yurtdışı çalışma süresini 31 Temmuz 2019’dan (bu tarih dahil) önce borçlanmışsanız, borçlanmayla kazanacağınız süre, son olarak tabi olduğunuz SSK’ya sayılacak.
Sorunuzdan ikinci ülke için yurtdışı borçlanmasını yeni yapacağınız anlaşılıyor. İkinci ülkedeki çalışma süresini borçlanmanızla kazanacağınız süre, Bağkur’a sayılacak. Sonuç olarak; 550 gün olan askerlik sürenizi borçlanıp, kalan prim eksiğiniz olan 150 günü de ikinci ülke için yurtdışı borçlanması yaparak, priminizi 5225 güne tamamlayarak emekli olabilirsiniz.

        ASTEĞMENLİK SÜREM PRİM ÖDEMEME DAHİL EDİLİR Mİ?
      
SORU: Askerliğimi piyade asteğmen olarak maaşlı yaptım. Bu süre sigorta prim süreme dahil olacak mı? ● Nureddin SADIKOĞLU
CEVAP: Asteğmen olarak yaptığınız askerliğiniz süresince Emekli Sandığı iştirakçisi olarak sigortalıydınız. Dolayısıyla Emekli Sandığı’na tabi olarak geçen askerlik süreniz ile diğer sigortalılık statülerindeki (SSK, Bağkur vb.) prim ödemeleri birleştirilecek ve birleştirilen hizmet süresi üzerinden emekli olacaksınız.

        2225 GÜN DAHA PRİM ÖDEYİP 60 YAŞI DOLDURACAKSINIZ
      
SORU: 13 Ekim 2005 SSK girişle, borçlandığım askerlik süremle birlikte toplam 4775 gün prim ödemem var. Acaba ne zaman, kaç yaşında emekli olurum? ● Ekrem KOLUMAN
CEVAP: Emekli olmak için 7000 gün prim ödeme ve 60 yaş şartlarına tabisiniz. Doğum tarihinizi bildirmemişsiniz. 2225 gün daha prim ödeyerek priminizi 7000 güne tamamlayacağınız tarihte, 60 yaşınızı da dolduruyorsanız emekli olabilirsiniz. Doldurmuyorsanız, 60 yaşınızı dolduracağınız tarihte emekli olabilirsiniz.

        400 GÜN DAHA PRİM ÖDEYİP 58 YAŞIN DOLMASINI BEKLEYEBİLİRSİNİZ
      
Soru: 25 Eylül 1973 doğumluyum. SSK başlangıç tarihim Ağustos 1990. Toplam 3200 gün prim ödemem var. Şimdi çalışmıyorum. En erken emekli olmak için ne yapmalıyım? ● Ayşe YILMAZ
Cevap: Girişinizde adınıza prim ödemesi varsa, emekli olmak için 20 yıl sigortalılık süresi, 5450 gün prim ödeme ve 47 yaş şartlarına tabisiniz. 2250 gün daha prim ödeyerek priminizi 5450 güne tamamlayacağınız tarihte emekli olabilirsiniz.
Ayrıca 400 gün daha prim ödeyerek priminizi 3600 güne tamamlamanız şartıyla, 58 yaşınızı dolduracağınız tarihte emekli olmanız da mümkün.

        ASKERLİĞİMİN EMEKLİLİĞE FAYDASI OLUR MU?
      
Soru: 1974 doğumluyum. SSK başlangıç tarihim 1 Mayıs 1998. Toplam 6850 gün prim ödemem var. 1996’da yaptığım askerliğimin emekliliğime faydası olur mu? ● İbrahim DENİZ
Cevap: 5900 günden fazla priminiz olduğundan bundan sonra prim ödememeniz de, 57 yaşı dolduracağınız tarihte emekli olabilirsiniz.
Askerlik sürenizin 340 gününü borçlanmanız halinde, sigorta başlangıç tarihiniz 340 gün geri gider ve emekli olmak için 25 yıl sigortalılık süresi, 5825 gün prim ödeme ve 56 yaş şartlarına tabi olmanızı sağlar. Prim ödemeniz yeterli olduğundan, borçlanmadan sonra prim ödemeseniz de 56 yaşınızı dolduracağınız tarihte emekli olabilirsiniz.

        BABAM 3600 GÜNDEN EMEKLİ OLABİLİR Mİ?
      
Soru: 1965 doğumlu babamın, SSK başlangıcı 1989. Toplam 3000 gün primi var. Nasıl emekli olur? 3600 günden emekli olabilir mi? ● EMRU
Cevap: Babanız yaş haddinden emekli olmak için 25 yıl sigortalılık süresi, 3600 gün prim ödeme ve 60 yaş şartlarına tabi. 600 gün daha prim ödeyerek primini 3600 güne tamamlaması şartıyla, 2025’te 60 yaşını dolduracağı tarihte emekli olabilir.
