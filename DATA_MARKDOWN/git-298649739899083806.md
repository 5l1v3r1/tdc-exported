
# Prada: da Agricole finanziamento da 50 mln legato a sostenibilità

Published at: **2019-11-05T08:22:42+00:00**

Author: ****

Original: [Askanews](http://www.askanews.it/economia/2019/11/05/prada-da-agricole-finanziamento-da-50-mln-legato-a-sostenibilit%c3%a0-pn_20191105_00035/)

Milano, 5 nov. (askanews) – Prada è la prima azienda nel settore dei beni di lusso a sottoscrivere con il gruppo Credit Agricole un finanziamento legato alla sostenibilità. Questa operazione, prima nel settore, introduce un meccanismo premiante che consente di collegare il raggiungimento di obiettivi ambiziosi in materia di sostenibilità a un aggiustamento annuale del margine. Il Sustainability Term Loan (prestito a termine legato alla sostenibilita) è un finanziamento quinquennale di 50 milioni il cui tasso di interesse puo essere ridotto in funzione del raggiungimento di obiettivi relativi a il numero di punti vendita con certificazioni LEED Gold o Platinum, al numero di ore di formazione per i dipendenti e all’uso di Prada Re-Nylon (nylon rigenerato) per la propria produzione.
“Questa operazione testimonia quanto la sostenibilità sia un elemento chiave per lo sviluppo del Gruppo Prada, sempre più integrata nella nostra strategia – ha spiegato il cfo della maison Alessandra Cozzani – Siamo certi che questa collaborazione con Credit Agricole, tra i leader del settore, aiutera a estendere i benefici di una gestione di impresa responsabile anche al mondo finanziario”. “Il settore del lusso – ha sottolineato Alberto Bezzi, senior banker in Credit Agricole Corporate and Investment Bank – è sempre più impegnato nel conseguimento di uno sviluppo sostenibile. Sono molto orgoglioso di questa collaborazione, che conferma gli sforzi attuati da Prada per intraprendere e coltivare comportamenti virtuosi in grado di contribuire a una crescita responsabile”.
