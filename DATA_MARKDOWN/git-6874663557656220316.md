
# שוק המטח: השקל ממשיך להתחזק מול המטבעות המובילים

Published at: **2019-11-06T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/markets/articles/0,7340,L-3773167,00.html)

נמשכת מגמת ההתחזקות בשקל, מול שני המטבעות המובילים: היום (ד') הדולר ירד ב-0.3% מול המטבע הישראלי ושערו היציג נקבע על 3.49 שקלים, היורו נחלש ב-0.5% ושערו היציג נקבע על 3.87 שקלים (אתמול איבד הדולר היציג 0.6%, היורו היציג נחתך ב-1.1%). 
בשווקים הבינ"ל נרשמת רגיעה, בהמשך לעליות החזקות של הדולר ביממה אחרונה: היורו עולה ב-0.2%, נסחר ב-1.109 דולר, הפאונד עולה ב-0.1%, נסחר ב-1.289 דולר.
אתמול נרשמה בשווקים תנועה לא שגרתית, המשקפת את עמדת ההמתנה שבה נמצאים המשקיעים לקראת התפתחוית חדשות בחזית הסחר: מהצד האחד, המשקיעים נטשו את נכסי המקלט הקלאסיים - ובהתאם מחיר הזהב נפל ב-1.8% (27.40 דולר) ונקבע על 1,483.70 דולר לאונקיה. במקביל, יציאה משוק אגרות החוב של ארה"ב הובילה לעלייה חזקה של 8 נק' בסיס בתשואת אג"ח ארה"ב, ל-1.87%.
מהצד האחר, בניגוד למצב הרווח שבו הכספים שיוצאים משוק האג"ח מוזרמים לשוק המניות, הפעם לא נרשמה תנועה דומה. מדד דאו ג'ונס עלה אמש ב-0.1% בלבד, S&P 500 ירד ב-0.1%, נאסד"ק ננעל ללא תנועה מהותית. המגמה נמשכת הבוקר באסיה - מדד ניקיי עולה ב-0.1%, האנג סנג יורד ב-0.1% ושנגחאי נחלש ב-0.2%. 
הדולר הוא הנהנה העיקרי מהתנועות האמורות, ונתוני מאקרו חיוביים שפורסמו אמש בניו יורק רק תרמו למגמה: היורו ירד אתמול ב-0.5% מול הדולר, הפרנק ירד בשיעור דומה מול מקבילו האמריקאי. בסך הכול עלה הדולר ב-0.4% מול האינדקס של המטבעות המובילים. "מעבר לענייני הסחר של ארה"ב-סין, שוק המט"ח מגיב לסימנים של חוזקה בכלכלת ארה"ב", מצוטט ב-CNBC קיוסוקה סוזוקי (Kyosuke Suzuki), מנהל מסחר מט"ח בסוסייטה ג'נרל.
 
