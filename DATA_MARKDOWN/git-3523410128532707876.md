
# 
        استفاده از رمزگذاری دو طرفه در مسنجر فیسبوک
      

Published at: **2019-11-01T14:59:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637377/%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%B1%D9%85%D8%B2%DA%AF%D8%B0%D8%A7%D8%B1%DB%8C-%D8%AF%D9%88-%D8%B7%D8%B1%D9%81%D9%87-%D8%AF%D8%B1-%D9%85%D8%B3%D9%86%D8%AC%D8%B1-%D9%81%DB%8C%D8%B3%D8%A8%D9%88%DA%A9)

گروه IT: همانطور که می دانید، فیسبوک در طی ماه های اخیر با مسائل حریم شخصی مواجه شده است. این شرکت در آغاز سال جاری با پرداخت 20 دلار، از بعضی کاربران اجازه می گرفت تا به مدت یک ماه به طور کامل به گوشی آن ها دسترسی داشته باشد. حال به نظر می رسد که این کمپانی در ماه های اخیر، گام های متعددی را جهت تضمین یک محیط امن تر و محرمانه تر در پلتفرم فیسبوک برداشته است. با توجه به اظهارات یکی از پژوهشگران حوزه اپلیکیشن به نام جین مانچون وونگ، فیسبوک هم اکنون در حال آزمایش ویژگی دیگری برای افزایش حریم شخصی است.   به گزارش بولتن نیوز به نقل از کلیک، در حال حاضر تنها پیام های متنی در مسنجر فیسبوک رمزگذاری می شوند و از پیام های صوتی و تصویری پشتیبانی نمی کند. البته ویژگی های دیگری از جمله پیام های گروهی، GIF ها و پرداخت ها نیز فعلا قابل رمزگذاری نیستند. اما با توجه به گفته های وونگ، فیسبوک در حال آزمایش رمزگذاری دوطرفه یا همان end-to-end برای تماس های صوتی و تصویری در مکالمات محرمانه است.  
در روش رمزگذاری سرتاسر، هیچ فردی نمی تواند از کلیدهای به کار رفته در مکالمات آگاهی پیدا کند. بنابراین امکان نظارت و دستکاری پیام ها غیر ممکن است. حتی خود شرکت فیسبوک نیز نمی تواند پیام های کاربران را در این حالت رمزگشایی کند، چراکه اطلاعات لازم برای این کار در سرورهای این کمپانی موجود نیست.این ویژگی جدید در پیام رسان فیسبوک قطعا مورد استقبال افراد قرار می گیرد. البته باید به این نکته اشاره کرد که حالت مکالمات محرمانه هنوز هم برای بسیاری کاربران ناشناخته و بلااستفاده است. بنابراین فعلا تنها بخش کوچکی از کاربران فیسبوک قادر به استفاده از این ویژگی خواهند بود. به علاوه، آزمایش تماس های صوتی و تصویری رمزگذاری شده در این حالت خاص، به این معنی نیست که تماس های صوتی و تصویری معمولی از طریق این پلتفرم نیز رمزگذاری می شوند.
