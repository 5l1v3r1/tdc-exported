
# От МБАЛ Св. Анна с добри новини за пострадалите в зловещия инцидент на спирка Тракия

Published at: **2019-11-07T15:08:00+00:00**

Author: ****

Original: [Plovdiv24.bg](https://www.plovdiv24.bg/novini/Bylgaria/Ot-MBAL-Sv-Anna-s-dobri-novini-za-postradalite-v-zloveshtiya-incident-na-spirka-Trakiya-911988)

14-годишното момиче, което пострада най-тежко при инцидента на спирка "Тракия" във Варна, е стабилизирано. Въпреки това състоянието му остава тежко и продължава да бъде в реанимация. Това съобщиха за Varna24.bg от пресцентъра на МБАЛ "Св. Анна".
От там допълниха, че младият мъж, който също в деня на катастрофата беше с опасност за живота, вече е изведен от Реанимация и е настанен в Ортопедия.
Припомняме че четирима пострадаха в понеделник, след като 21-годишен водач връхлетя върху чакащите на спирката по бул. "Владислав" хора. При удара най-тежко пострада едно от момичетата, което беше настанено в Реанимация с опасност за живота. То беше в кома с тежка черепно-мозъчна травма, травма на гръдния кош и на крайниците. 
Младият мъж, който е на 28 години, също беше с тежка черепно-мозъчна травма и травма на крайниците, но във вторник вече беше вън от опасност. Второто момиче на 14 години бе настанено в Клиниката по ортопедия също без опасност за живота.Стана ясно, че от удара е пострадала и 51-годишна жена, която бе настанена с комоцио в УМБАЛ "Св. Марина".
От КАТ-Варна излязоха с информация, че на този етап две са основните версии за трагедията. Едната е, че младият водач е заспал зад волана след нощна смяна, а втората, че се касае за техническа неизправност на автомобила. 
Шофьорът бе задържан за 24 часа, а впоследствие освободен. Очаква се след изясняване на причините  и обстоятелствата за тежкия инцидент, той да бъде подведен под отговорност за катастрофата и за нанасяне на телесна повреда по непредпазливост.
