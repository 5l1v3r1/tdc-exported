
# Bulder og bank fra Knowit: - En kunde med store ambisjoner

Published at: **2019-11-04T21:23:09+00:00**

Author: **Knut Kristian Hauger**

Original: [Kampanje](https://kampanje.com/design/2019/11/bulder-og-bank-fra-knowit---en-kunde-med-store-ambisjoner/)


        Skal hjelpe utfordrerbank i kampen om boliglånskundene.
      
Nylanserte Bulder Bank, eid av Sparebanken Vest, har store ambisjoner når de nå er klare for å kjempe om de norske bankkundene på det nasjonale markedet.  Første etappe på veien er, ifølge dem selv, boliglån.
- Vi blir den eneste boliglånsaktøren som automatisk setter ned renten din etter hvert som boligen stiger i verdi, eller du betaler ned på boligen. Det kombinerer vi med en av markedets beste renter, sier Bulder-direktør Torvald Kvamme.  
Nylig ble Bulder Bank, som kun er tilgjengelig som app, lansert i App Store og Google Play og banken har planer om å bli en utfordrer med et skreddersydd tilbud for erfarne og selvbetjente norske bankkunder. Med seg på laget har Bulder fått med seg teknologi- og designbyrået Knowit.
- Bulder er en merkevare som vil bli tydelig differensiert i det norske bankmarkedet, sier strategisk rådgiver Marie Stoltz i Knowit.
Knowit startet samarbeidet med Bulder Bank allerede i september i 2018, da banken var navnløs og hadde to ansatte.  Byrået har jobbet delvis on-site hos kunden med blant annet merkevare, posisjonering, navn, visuell identitet, motion graphics, verdiforslag, innhold og kommunikasjon.
- Vi fikk en unik mulighet til å være med og utvikle en merkevare fra starten for en kunde med store ambisjoner. Det hadde ikke vært mulig uten det gode, tverrfaglige samarbeidet med Bulder, sier Marie Stoltz, som har ledet et team på totalt 12 ansatte i Knowit.
- Fra «bra» til «fantastisk»Merkevaren er utviklet med utgangspunkt i at Bulder Bank vil være en annerledes bank i det norske markedet.
 - Vi har utviklet et uttrykk som er unikt på samme måte som banken. Vi ville skille oss fra tradisjonell tankegang innen banksegmentet. Bulder Bank er ikke en bank for alle, og det bærer både merkevaren og kommunikasjonen preg av, sier Stoltz.
Kreativ leder i Knowit, Tor Martin Bøe, tror mer etablerte aktører ville gått for mer trygge løsninger innenfor kommunikasjon:
- Det har vært svært givende å være med og bygge en bank fra bunnen av på denne måten, fra tegnebrettet til ferdig lansert. All ære til en kunde som forstår de kreative prosessene, og som har tatt modige valg underveis, sier Bøe.
Markedssjef i Bulder Bank, Eirik Bakke, ser frem til fortsettelsen.
 - Det vi har fått til med Bulder-merkevaren er kun mulig når byrået er dyktig, kunden krevende og tilliten høy. Begge veier. Da løfter man hverandre noen ekstra hakk som gjør at resultatet går fra «bra» til «fantastisk», sier Bakke.
Kampanjen vil rulle digitalt i ukene fremover, før utendørs og tv kobles på ved årsskiftet.
