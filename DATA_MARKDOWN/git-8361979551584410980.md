
# Якщо дихання перехоплює. Як справлятися з поганими новинами

Published at: **2019-11-02T18:00:00+00:00**

Author: **Яна Сєдова**

Original: [НВ](https://nv.ua/ukr/opinion/diagnoz-rak-yak-spravlyatisya-z-poganimi-novinami-50050522.html)

Цього тижня я повинна зробити КТ, комп’ютерну томографію, щоб лікарі подивилися, як проходить моє лікування. Я — онкопацієнт з 10-річним стажем. І такі процедури, як здача аналізів та інші дослідження для мене давно стали нормою. А от стрес, пов’язаний з ними, як і раніше вибиває з колії — я завжди жахливо нервую, відкриваючи документ з описом знімків і випискою після рішення консиліуму. Щоразу разу мене накриває панічна атака: моє серце завмирає, дихання перехоплює, починає крутитися голова, тіло на кілька секунд буквально паралізує, а мозок відмовляється міркувати і аналізувати те, що читають очі. Що там на цей раз — все більш-менш, і ми продовжимо цей нехай і дорогезний протокол лікування, або десь хвороба відвоювала ще один шматочок мого організму і протокол мінятимуть?
Таких, як я, називають «залікованими пацієнтами». Це означає, що препаратів, які могли б мені допомогти, залишилося небагато. І це додатковий стрес — хочеться, щоб протокол, що дозволяє зберігати максимальну якість життя, працював багато років. А це завжди лотерея.
Нещодавно я розповідала про свої панічні напади на сеансі психотерапії, і психолог дала, як на мене, слушну пораду. Думаю, вона підійде будь-кому, адже погані новини час від часу отримуємо ми всі. Мені порадили триматися за свій вже дуже чималий досвід онкопацієнтів. Це, сказала мені психотерапевт, «ваша скринька зі скарбами, кожна коштовність дісталася вам з великими труднощами, але хороша новина в отриманні поганої новини — ви вже все це проходили».
Читайте також:
Яна СєдоваТакий вигляд має старість
Зізнаюся, цей простий прийом не відключає напад паніки, подібно до тумблера, але паніка тепер набагато менше — окей, думає мозок, хіба є щось, чого я ще не знаю? Це також дозволяє подивитися на ситуацію з боку. Так, страх є, але його можна не боятися. Або, принаймні, не дозволяти йому вторгатися в твоє життя надовго.
Кажуть, що гірше за страту тільки її очікування. Воно занурює тебе в якийсь страшний нескінченний морок, і пробитися крізь нього часто ані здоровому глузду, ані оточуючим людям, які щиро намагаються допомогти, нереально. І тут у мене є навіть два власних рецепти. По-перше, коли ви дізнаєтеся погану новину, невідомість і очікування, нарешті, опиняються в минулому. Так, ця новина може вас засмутити, налякати і вибити з колії. Але тепер ви маєте справу з конкретною, а не абстрактною проблемою. А для конкретної проблеми точно знайдеться рішення. Тільки не кидайтеся в бій відразу, дайте собі трохи часу. Для початку дочекайтеся хоча б, щоб ваше серце припинило прискорено битися, а дихання відновилося до спокійного.
Читайте також:
Яна СєдоваНезважаючи на біль. Як я полюбила своє тіло
Другий рецепт простий, хоча дається нелегко: суть в тому, щоб навчитися відволікатися і переключати свою увагу, знайти те, що захопить вас, і ви на якийсь час забудете про тривогу.
Мене врятувало те, що в якийсь момент я почала писати картини. Я малювала і раніше, але це були олівцеві начерки. І ось після першої хіміотерапії, поки я була в тяжкому медикаментозному тумані, в голові раптом стали формуватися образи, захотілося перенести їх на полотно. Ця кольоротерапія виручала мене не раз і в дні важких депресій, і коли організм вже не витримував інтенсивне лікування.
Пам’ятаю, як одного разу після чергової крапельниці вилізли, здавалося, всі побочки, я пролежала з температурою тиждень, боліло все. «Більше не можу», — стукало в моїй голові. І хоча я була не в змозі навіть встати, в якийсь момент щось змусило мене буквально сповзти з ліжка на підлогу, покласти перед собою полотно і почати змішувати фарби і виливати їх на полотно. В такому стані я провела години чотири. А потім температура спала, і стало легше. У наступні дні організм поступово ожив.
Сьогодні моя майстерня — єдине місце, де я практично забуваю про діагноз. Тут мені все зрозуміло, все легко і все в кайф. Для мене це як і раніше найкраща терапія, яка допомагає переключити увагу і не занурюватися в знервований стан. А ще — це можливість заробляти на дороге лікування. Багато, хто бачить мої картини вперше, дивується — так багато в них кольору, енергії і життя; мені кажуть, що очікували від людини з моїм діагнозом чогось дуже похмурого і депресивного. Але ж рятівний круг, за який тримаєшся, повинен бути саме таким — яскравим і надійним.
Ми часто боїмося поганих звісток, тому що на деякий час опиняємося перед ними беззахисними і вразливими. Нам здається, що ми не впораємося. Насправді наш внутрішній ресурс і здатність виходити з найскладніших ситуацій дуже великі.
Так що мої поради для тих, хто чекає на погані новини, прості: пам’ятати, що в цьому житті ви накопичили чималий досвід, адже кепські новини ви чули вже не раз; знайти те, що відверне від очікування, принесе задоволення і буде в кайф. І ще одне: коли очікування закінчується, абстрактна проблема перетворюється на конкретну задачу, у якій обов’язково знайдеться рішення.

        
          Приєднуйтесь до нашого телеграм-каналу
        
        
          
             Мнения НВ
          
        
      
