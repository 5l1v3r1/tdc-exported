
# 'ഞങ്ങളുടെ വിസിയെ കണ്ടു പിടിച്ചു തരൂ'; വസന്ത് കുഞ്ച് പൊലീസ് സ്റ്റേഷനിലേക്ക് ജെ.എന്‍.യു വിദ്യാര്‍ഥികളുടെ മാര്‍ച്ച്

Published at: **2019-11-04T16:34:00+00:00**

Author: **ന്യൂസ് ഡെസ്‌ക്**

Original: [DoolNews](https://www.doolnews.com/jnu-union-and-students-marched-to-vasanthkunj-police-station637.html)

ന്യൂദല്‍ഹി: സ്റ്റുഡന്റ്‌സ് യൂണിയന്റെ നേതൃത്വത്തില്‍ വസന്ത് കുഞ്ച് പൊലീസ് സ്റ്റേഷനിലേക്ക് വിദ്യാര്‍ഥി മാര്‍ച്ച്. വൈസ് ചാന്‍സലറെ കണ്ടുപിടിച്ചു തരാന്‍ അദ്ദേഹത്തെ കാണ്മാനില്ല എന്ന് റിപ്പോര്‍ട്ട് ഫയല്‍ചെയ്യണം എന്നാവശ്യപ്പെട്ടാണ് വിദ്യാര്‍ഥി യൂണിയന്റെ മാര്‍ച്ച്.
യൂണിയനെയും വിദ്യാര്‍ഥികളെയും പ്രതിരോധിക്കാന്‍ വൈസ് ചാന്‍സലര്‍ സി.ആര്‍.പി.എഫിനെയും പൊലീസിനെയും ജെ.എന്‍.യു പരിസരത്ത് വിന്യസിച്ചിട്ടുണ്ട്.
വിദ്യാര്‍ത്ഥി യൂണിയന്‍ ജെ.എന്‍.യു വൈസ് ചാന്‍സലര്‍ക്ക് നേരത്തെ കാരണം കാണിക്കല്‍ നോട്ടീസയച്ചിരുന്നു. ജെ.എന്‍.യു വൈസ് ചാന്‍സിലര്‍ ജഗദീഷ് കുമാറിനാണ് വിദ്യാര്‍ത്ഥിയൂണിയന്‍ കാരണം കാണിക്കല്‍ നോട്ടീസയച്ചത്.
ഹോസ്റ്റര്‍ മാന്വല്‍ തിരുത്തുക, ഹൈക്കോടതി ഉത്തരവ് ലംഘിക്കുക തുടങ്ങി വിദ്യാര്‍ത്ഥി വിരുദ്ധ പ്രവര്‍ത്തനങ്ങളില്‍ ഏര്‍പ്പെടുന്നതായി ശ്രദ്ധയില്‍പ്പെട്ടുവെന്നാരോപിച്ചായിരുന്നു യൂണിയന്റെ കാരണം കാണിക്കല്‍ നോട്ടീസ്. ഈ പ്രവൃത്തി സര്‍വകലാശാലയുടെ ജനാധിപത്യ ധാര്‍മ്മികതയുടെ ഗുരുതരമായ ലംഘനമാണെന്നും വിദ്യാര്‍ത്ഥികള്‍ ചൂണ്ടിക്കാട്ടിയിരുന്നു.

        
          ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ
        
      
ജെ.എന്‍.യു വൈസ് ചാന്‍സലര്‍ തുടര്‍ന്നു പോരുന്ന വിദ്യാര്‍ത്ഥി വിരുദ്ധ സമീപനങ്ങള്‍ അവസാനിപ്പിക്കണമെന്നാവശ്യപ്പെട്ട് ജെ.എന്‍.യു വിദ്യാര്‍ത്ഥികള്‍ കേന്ദ്ര മാനവ വിഭവശേഷി മന്ത്രാലയത്തിലേക്ക് നേരത്തേ മാര്‍ച്ച് നടത്തിയിരുന്നു.

        
          വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ
        
      
ഗവേഷണ സീറ്റ് വെട്ടിക്കുറച്ചു, നജീബിനെ അക്രമിച്ച എ.ബി.വി.പി പ്രവര്‍ത്തകരെ സംരക്ഷിക്കുന്നു, അധ്യാപക-അനധ്യാപക നിയമനങ്ങളില്‍ സംഘപരിവാര്‍ പ്രവര്‍ത്തകരെ തിരുകി കയറ്റുന്നു, ജെന്‍ഡര്‍ സെന്‍സിറ്റിസേഷന്‍ കമ്മിറ്റി പിരിച്ചു വിട്ടു, പെണ്‍കുട്ടികള്‍ക്കുള്ള പ്രവേശന പരീക്ഷകളില്‍ നല്‍കിയിരുന്ന അധിക മാര്‍ക്ക് നിര്‍ത്തലാക്കി, നിര്‍ബന്ധിത ഹാജര്‍ നടപ്പിലാക്കാന്‍ ശ്രമിക്കുന്നു തുടങ്ങിയവയാണ് വിദ്യാര്‍ത്ഥികള്‍ വി.സിക്കെതിരെ ഉയര്‍ത്തുന്ന പ്രധാന ആരോപണങ്ങള്‍.
