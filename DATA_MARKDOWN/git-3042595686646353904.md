
# Seksdoblet inntekten. Nå er den halvert

Published at: **2019-11-05T13:34:54+00:00**

Author: **Henriette Eilertsen**

Original: [Dagbladet.no](https://www.dagbladet.no/kjendis/seksdoblet-inntekten-na-er-den-halvert/71785142)

På denne tiden i fjor fikk den tidligere «Farmen kjendis»-vinneren Leif Einar «Lothepus» Lothe (50) enorm oppmerksomhet i norsk presse. Det kom nemlig tydelig fram at publisitet gir penger i kassa, og da skattelistene for 2017 ble offentliggjort i fjor, viste det seg at Lothe hadde seksdoblet inntekten sin i løpet av ett år.
Det siste året har det imidlertid vært langt roligere rundt 50-åringen, noe som også gjenspeilet seg i økonomien da tallene for skatteåret 2018 ble offentliggjort tirsdag.
I 2017 hadde Lothe en inntekt på over 6,7 millioner kroner, men på ett år er inntekten mer enn halvert.
Lothepus står for 2018 oppført med en inntekt på 2,9 millioner kroner.
Overfor Dagbladet forteller tv-profilen at han er klar over tallene, men at han ikke tenker noe særlig på det. Derimot er han rimelig sikker på hva som ligger bak fallet.

        - Jeg har slutta med musikken, sier han på telefonen og påpeker at den, sammen med boksalg, sto for den største delen av inntekten hans.
      
Han forteller at han omsatte for fem millioner på musikken året før, men er likevel ikke interessert i å gi nytt liv til musikkarrieren av den grunn.
- Jeg har ikke stemme til det, sier han.
Lothe har for øvrig økt formuen sin med nesten en million kroner det siste året.
Den første sesongen av «Farmen kjendis» ble som kjent en voldsom suksess for TV 2. Aldri før har kanalen samlet flere tv-seere til et realityprogram, og selv om mange kjente til Lothe fra blant annet «Fjorden Cowboys», var det deltakelsen på realitygården som virkelig gjorde han kjent.
50-åringen eier flere foretak, og driver med alt fra anleggsarbeid til gründervirksomhet. Han har som nevnt gitt ut musikk og bøker, men også kondomer, gensere og annet merch.
I tillegg eier han Maskin AS, et selskap som driver med sprenging, maskinutleie og andre byggeprosjekter. Totalt er han involvert i seks selskaper, samt at han investerer i eiendom i både Odda og Bergen på si.
Da skattelistene for 2017 kom i fjor, var han tydelig overrasket over egen økonomi.
- Nei, her må det være noen nuller for mye. Er du sikker på at det er riktig, spøkte han overfor Dagbladet den gang.
