
# טוויטר נגד טרור: הוקפאו חשבונות של חמאס וחיזבאללה

Published at: **2019-11-05T00:00:00+00:00**

Author: **שירות כלכליסט**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3773080,00.html)

טוויטר חסמה מספר רב של חשבונות שקושרו לחמאס ולחיזבאללה - כך דיווח אמש (ב') הוול סטריט ג'ורנל. החסימה, שבוצעה בסוף השבוע האחרון, מסמנת שינוי כיוון מעמדתה הקודמת של הנהלת הרשת החברתית בנוגע לארגוני הטרור; בעבר טענה טוויטר שתפריד בין הפעילות הפוליטית והצבאית של חמאס וחיזבאללה.
החברה עדיין לא הוציאה הצהרה רשמית על חסימת החשבונות האמורים, אך גלישה אליהם מציגה הודעה שהתוכן הוסר בגין הפרת תנאי השימוש ברשת החברתית.
להערכת הג'ורנל, טוויטר השעתה את החשבונות בעקבות לחץ גובר ממחוקקים בארה"ב; בספטמבר האחרון החלה קבוצת חברי פרלמנט ליברלים ושמרנים לקרוא לחברות המדיה החברתית להציג לוח זמנים להסרת תוכן שקשור לגופי הטרור האמורים. לדרישה גב ממשלתי, שכן מחלקת המדינה האמריקאית הגדירה את חמאס וחיזבאללה כארגוני טרור, והתרת פעילתם נוגדת אינטרסים לאומיים של ארה"ב.
טוויטר כבר זכתה לביקורת על התמודדותה עם תכני טרור בפיד, וב-2016 חסמה 125,000 חשבונות שקושרו לדאע"ש תחת לחץ דומה. לפי הערכות, חסימה זו הרבה את פעילות ארגון הטרור הרצחני ברשת, מה שפגע ביכולתו לגייס פעילים ולהטיל אימה על העולם.
טוויטר אמרה שהשתפרה משמעותית בפיקוח על התוכן בפיד שלה; בששת החודשים הראשונים של 2019 השעתה לטענתה 116,000 חשבונות בשל קידום פעילות טרור. כ-87% מהחשבונות יורטו בעזרת כלים אוטומטיים, שמסייעים גם באיתור תכנים פוגעניים אחרים. 
