
# Marius Ionescu, tax partener şi coordonator NNDKP: Fac apel către noul guvern să se uite pe pachetul de legi de modificare a codului de procedură fiscală pentru că sunt lucruri foarte bune acolo

Published at: **2019-11-06T11:05:45+00:00**

Author: **Alex Ciutacu**

Original: [Ziarul Financiar](https://www.zf.ro/fiscalitate/marius-ionescu-tax-partener-si-coordonator-nndkp-fac-apel-catre-noul-guvern-sa-se-uite-pe-pachetul-de-legi-de-modificare-a-codului-de-procedura-fiscala-pentru-ca-sunt-lucruri-foarte-bune-acolo-18547290)

Conferinţa LEGAL & TAX, ediţia a II-a
Noul guven PNL trebuie să reia proiectul pachetului de legi care aduce modificări codului de procedură fiscală pentru că acesta cuprinde o serie de prevederi foarte bune, atrage atenţia Marius Ionescu, tax partener şi coordonator NNDKP, Consultanţă Fiscală, în cadrul Conferinţei LEGAL & TAX, ediţia a II-a, organizată de ZF în parteneriat cu NNDKP.
„Fac apel către noul guvern să se uite pe pachetul de legi de modificare a codului de procedură fiscală. Sunt lucruri foarte bune acolo precum consolidarea impozitului pe profit, mutarea soluţionării contestaţiilor la ministerul de Finanţe sau principiul aşteptărilor legitime”, explică Marius Ionescu, NNDKP, în cadrul evenimentului.
El atrage atenţia asupra legislaţiei referitoare la abuzul de drept fiscal.
„Pentru prima oară, Curtea Europeană de Justiţie a oferit după aşa-numitele cazuri daneze indicii cu privire la ce poate însemna un abuz de drept. Practic, este primul for important care spune că dacă se întâmplă anumite lucruri este posibil să se întâmple un abuz de drept. Spre exemplu, Curtea spune că dacă există proximitate temporală între apariţia unei legislaţii noi şi anumite tranzacţii sau restructurări pe care le-a făcut contribuabilul, pot fi un indiciu de abuz de drept fiscal. (...) Ce înseamnă abuz de drept fiscal? Atunci când respecţi legea în litera ei, dar se consideră că ai abuzat în spiritul ei de ea ca să îţi faci un avantaj fiscal”, spune Marius Ionescu.
Acesta atrage atenţia că legislaţia „DAC 6” este noul GDPR.
