
# דויטשה טלקום תוקפת את למונייד הישראלית: הצבע הוורוד שייך לנו

Published at: **2019-11-04T00:00:00+00:00**

Author: **מאיר אורבך**

Original: [כלכליסט - www.calcalist.co.il](https://www.calcalist.co.il/internet/articles/0,7340,L-3773019,00.html)

חברת טכנולוגיות הביטוח הישראלית למונייד החלה לפעול בגרמניה, ונקלעה למשבר לא שגרתי: חברת דויטשה טלקום, ענקית תקשורת אירופית, דרשה מהחברה הישראלית להפסיק להשתמש בצבע וורוד במותג שלה במדינה. לטענת דויטשה טלקום, הצבע מזוהה איתה ואף נמצא בבעלותה. למונייד, מצידה, נערכת להשיב מלחמה שערה.
בשיחה עם כלכליסט הסביר שי וינינגר, נשיא למונייד ואחד ממייסדיה: "השקנו פעילות בגרמניה ביוני 2019 כמדינה ראשונה מבין סדרה של מדינות באירופה וזמן קצר לאחר מכן קיבלנו דרישה מדויטשה טלקום וצו מניעה שדורשים להפסיק להשתמש בצבע הוורוד. מבחינת דויטשה טלקום הם מחזיקים בבעלות לפי דעתם כל גוון שנמצא בין אדום לסגול".  
 
לדבריו, הופתעה הנהלת למונייד: "זו התנהגות שמזכירה בריונות. חשבנו שכנראה מדובר בבדיחה וכשבדקנו לעומק, הבנו שזה לא פעם ראשונה וככה היא פועלת ומפחידה חברות כדי לא להתקרב לצבעים שלהם", סיפר. "גם חברות שאין להן קשר לתחום של דויטשה קיבלו דרישה כזו. הם רוצים בעלות מלאה על הצבע הוורוד".  
ואולם, החברה הישראלית לא נכנעה ואף החליטה לתקוף בחזרה את הענקית הגרמנית, ולהיאבק בה משפטית כשבידיה קייס לא רע, להערכת ההנהלה. "ניסינו לפתוח דיון והוא היה הזוי מאוד", סיפר וינינגר. "אנחנו מכבדים קניין רוחני שחשוב מאוד לעולם, ולחברות צריך להיות יכולת להגן עליו - אבל כשמדברים על צבע זה שונה. צבע שייך לכלל ולא ניתן לדמיין חברות שתופסות בעלות על צבע". 
  
באפריל האחרון גייסה למונייד 300 מיליון דולר מסופטבנק. משקיעים נוספים בחברה כוללים את גוגל ונצ'רס, קרן הון הסיכון האמריקאית ג'נרל קטליסט, Thrive Capital, חברת הביטוח אליאנץ ו-OurCrowd, קרנות הון הסיכון אלף וסקויה החברה מעסיקה כיום 170 עובדים, מתוכם 60 בישראל.
