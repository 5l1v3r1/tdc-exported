
# Els castells es tornen a colar en els International Photo Awards

Published at: **2019-11-03T23:09:00+00:00**

Author: ****

Original: [Ara.cat](https://www.ara.cat/castells/castells-tornen-colar-elsInternationalPhotoAwards_0_2337966239.html)

L'activitat castellera té com a element intrínsec la seva plasticitat en les construccions així com l'aspecte emocional dels seus practicants. David Oliete ha sigut un dels fotògrafs que més han captat aquests moments i, per aquest motiu, ha estat guardonat en diverses ocasions en premis internacionals. L'últim premi és el dels International Photo Awards (IPA) en la categoria d'esdeveniment competitiu per una sèrie titulada A human tower victory, formada per 9 fotografies de la Colla Vella dels Xiquets de Valls al Concurs de Castells 2018.
Al llarg de les nou fotografies es mostra tant la plasticitat dels castells (en aquest cas el 4d9sf), els nervis dels membres i simpatitzants dels rosats, i l'eufòria desfermada després d'assolir l'èxit.
Els IPA són uns reconeguts premis nord-americans que compten amb moltes categories diferents dividides entre professionals i no professionals. David Oliete no és un novell en aquests premis i el 2011 ja va assistir a la gala gràcies al curt documental Som castells, que era finalista de la categoria de vídeo. El 2013, alhora, va rebre la menció d'honor en la categoria d'esdeveniment competitiu amb la sèrie El cel dels castells, format per fotografies de pinyes zenitals.
El fotògraf tarragoní també ha realitzat altres treballs en el món casteller. Entre ells, destaca el documental Les primeres mans, un recull fotogràfic de 10 minuts del concurs del 2016 amb una gran força sonora. D'altra banda, també va ser el director de l' anunci promocional del XXVII Concurs de Castells.
