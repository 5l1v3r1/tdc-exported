
# Ny unggutt herjer i Champions League: - En kometkarriere

Published at: **2019-11-06T21:55:42+00:00**

Author: **Daniel Nerli Gussiås**

Original: [Dagbladet.no](https://www.dagbladet.no/sport/ny-unggutt-herjer-i-champions-league---en-kometkarriere/71791507)

Erling Braut Haaland har vært på alles lepper hittil denne fotballhøsten etter hans herjinger med stjernene i Champions League.

        Med sine sju mål på fire kamper er 19-åringen fra Jæren både historisk og akkurat nå toppscorer i verdens største klubbturnering.
      
Tirsdag kveld fortsatte den tidligere Molde-spilleren målshowet, og scoret Salzburgs eneste scoring da han satte ballen sikkert i mål fra ellevemeteren mot Napoli.

        Men onsdag kveld glimtet en annen tenåring til.
      
Brasilianeren Rodrygo, født i 2001, herjet mot Martin Linnes’ Galatasaray i første omgang på Santiago Bernabeu.
1-0 kom allerede etter fire minutter. Marcelo spilte motsatt til nettopp Rodrygo, som tok ned ballen inne i feltet, vendte innover og sendte ballen i det lengste hjørnet.
Dermed var hans første Champions League-scoring i boks.
- En kometkarriere, konkluderte fotball-ekspert Morten Langli i Viasats Champions League-studio.
Langli fikk støtte av den svenske fotball-eksperten Bojan Djordjic, som for anledningen av på besøk i det norske Viasat-studioet. Svensken, med en fortid i Manchester United, sammenlignet Rodrygo med et annet brasiliansk talent, Vinicius Jr. Djordjic mente samtidig at Rodrygo har noe lagkameraten mangler.

        Vinicius var fjorårets store Real Madrid-lyspunkt i en ellers svak sesong.
      
- Rodrygo har et bedre sluttprodukt. Han er hvassere foran mål, og det skjer noe på den siste tredelen. Vinicius spiller som om han fortsett er på stranda i Rio. Han er fantastisk en mot en, men man savner den siste pasninga, sa Djordjic.
2-0 kom bare to minutter senere. Denne gang med hodet, og dermed viste unggutten nettopp det Bojan Djordjic snakket om i Viasat-studio.

        Han har et sluttprodukt.
      

        Saken fortsetter under bildet.
      
I tillegg til de to scoringene, vartet unggutten opp med en målgivende pasning til Karim Benzema. Franskmannen sørget sammen med kaptein Sergio Ramos for at Madrid-klubben kunne gå i garderoben med 4-0.

        Og helt på tampen av kampen kopierte 18-åringen Erling Braut Haaland, og fullførte sitt hat-trick og sørget for 6-0-seier til vertene.
      
Nordmannen gjorde det samme i sin første kamp mot Genk.
Rodrygo har denne sesongen fått mye spilletid hos «Los Blancos». Foran denne sesongen ble stortalentet hentet fra Santos, klubben Barcelona i sin tid hentet Neymar fra. Overgangssummen skal ha vært på om lag 530 millioner kroner.

        Dermed ble det tidenes største overgang for en sør-amerikansk klubb.
      
25. september debuterte brasilianeren i La Liga, og scoret i samme kamp sitt første mål for klubben. Siden den gang har han notert seg for tre kamper og ytterligere ei scoring til.
Den rekorddyre tenåringen er garantert et navn vi kommer til å høre mer om i tida som kommer.
