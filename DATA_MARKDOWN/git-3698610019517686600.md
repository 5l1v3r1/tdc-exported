
# Візит російського депутата в Золоте: Геращенко готує запит до СБУ

Published at: **2019-11-04T12:25:00+00:00**

Author: ****

Original: [DT.ua](https://dt.ua/POLITICS/vizit-rosiyskogo-deputata-v-zolote-geraschenko-gotuye-zapit-do-sbu-328397_.html)

Народна депутатка фракції "Європейська солідарність" Ірина Геращенко заявила про те, що готує запит до Служби безпеки України щодо візиту в Золоте Луганської області депутат Держдуми РФ. Геращенко назвала провокацією візит депутата країни-агресора до населеного пункту, де нещодавно закінчилося розведення сил і засобів.
"Це шокуюче. Після так званого розведення то в Станицю Луганську вільно заходять ватажки бойовиків і кошмарять на камери представників місцевої влади, то тепер в Золоте, порушуючи український кордон, незаконно, не через визначені прикордонні пункти перетину, а через окуповані РФ території, приїжджає "ревізор " з Держдуми. Він ще не повісив триколор в Золотому? Бо на мосту в Станиці якісь ганчірки теліпаються, й наші голуби миру ані мурмур", - написала Геращенко у Facebook.
Вона повідомила, що готує запит до СБУ, та зазначила, що на такий візит повинно відреагувати і Міністерство закордонних справ України.
"Готую запит в СБУ, що це таке відбувається, що російські політики, які голосували за анексію Криму, розгулюють по вчорашнім позиціям нашої Армії? Де СММ ОБСЄ? Де реакція МЗС на цю відверту провокацію? Ми для того розводили війська , щоб там тепер не ховаючись лазили росіяни? І чи означає це, що депутати ВР так само вже можуть ходити з інспекцією позиціями бойовиків. Треба негайно сформувати групу депутатів, і поїдемо", - додала депутатка.
Геращенко нагадала, що поки прізвища українських політиків перебувають у санкційному списку Москви, "мордорці, які голосували за анексію Криму і введено військ на Донбас, вже вільно розгулюють Україною".
Як повідомлялося, депутат Державної Думи Росії та голова шовіністичної партії "Родина" Олексій Журавльов 1-2 листопада відвідав колишні позиції бойовиків незаконного збройного формування "ЛНР" у районі Золотого, де "проінспектував" хід розведення сил і засобів.
1 листопада, біля Золотого на Луганщині закінчилося триденне розведення сил і засобів. Розведення розпочалося опівдні 29 жовтня: українські військові та НЗФ бойовиків запустили у повітря зелені та білі ракети, що сигналізують про готовність до початку процесу.
Військовослужбовців ЗСУ почали відводити, попри відсутність семиденного режиму "тиші" та регулярні обстріли бойовиків. За процесом спостерігала Спеціальна моніторингова місія ОБСЄ.
Докладніше про наслідки цього кроку читайте в матеріалі Юрія Бутусова "Мале Золоте, а ціна велика" у тижневику "Дзеркало тижня. Україна".
