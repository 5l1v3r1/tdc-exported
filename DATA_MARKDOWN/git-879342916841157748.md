
# Луценко пояснила, чому йде з парламенту

Published at: **2019-11-04T14:15:33+00:00**

Author: ****

Original: [Слово і Діло](https://www.slovoidilo.ua/2019/11/04/novyna/polityka/lucenko-poyasnyla-chomu-jde-parlamentu)


        Нардеп від фракції «Євросолідарність» Ірина Луценко підтвердила інформацію про наявність заяви, в якій вона просить про припинення повноважень депутата за станом здоров'я.
      
Про це вона повідомила в Facebook.
«Подала заяву про дострокове припинення депутатських повноважень. Стан здоров'я не дає мені можливості працювати на повну силу, а відлежуватися за спинами команди не звикла. Вдячна своїм колегам і однодумцям за підтримку і співпрацю. Залишаюся членом команди партії «Європейська солідарність», - написала вона.
Також нардеп відзвітувала про виконану роботу в парламенті, відзначивши свою роботу над законопроектами про криміналізацію домашнього насильства, про аліменти, про заборону доступу до виборів спостерігачів з Росії, а також про визнання кримінальним злочином незаконного перетину державного кордону України.
Чоловік Ірини і колишній генпрокурор Юрій Луценко у Facebook також підтвердив намір дружини скласти повноваження через серйозні проблеми з серцем.
«Вона перенесла серйозну проблему з серцем. Такий діагноз не дозволяє працювати на виборців на повну силу, як вона це робила і в опозиції і при владі. Ні, це жодним чином не пов'язано з «версіями» переповнених жовчю псевдоекспертів. Хоча б тому, що я вже 10 днів як закінчив курс і повернувся до Києва», - написав Луценко і додав, що він і його родина не планують покидати Україну.
Раніше ЗМІ повідомили, що Луценко написала заяву про дострокове припинення повноважень нардепа.
Нагадаємо, Національне антикорупційне бюро України завело кримінальну справу на колишнього генерального прокурора Юрія Луценка про можливе зловживання службовим становищем.
Хочете обговорити цю новину? Долучайтеся до телеграм-чату CHORNA RADA
