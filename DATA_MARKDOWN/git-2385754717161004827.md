
# DigiArc: Διάσωση της Μεσαιωνικής Πολιτιστικής Κληρονομιάς σε Κύπρο και Αιγαίο

Published at: **2019-11-04T10:57:00+00:00**

Author: **Sigmalive**

Original: [SIGMALIVE](https://www.sigmalive.com/news/market-news/595614/digiarc-diasosi-tis-mesaionikis-politistikis-klironomias-se-kypro-kai-aigaio)

Με μεγάλη επιτυχία τέλειωσε την περασμένη Παρασκευή η τριήμερη συνάντηση των εταίρων του μοναδικού στο είδος του διακρατικό και αναπτυξιακό έργο Interreg DigiArc.
Η συνάντηση διοργανώθηκε από την νέοσυσταθείσα Έδρα της UNESCO και του Ενιαίου Ευρωπαϊκού Ερευνητικού Χώρου του Τεχνολογικού Πανεπιστημίου Κύπρου μαζί με το Τμήμα Αρχαιοτήτων που πραγματοποιήθηκε από τις 30 Οκτωβρίου μέχρι και την 1η Νοεμβρίου 2019.  Η θεματική ενότητα της συνάντησης αφορούσε ενημέρωση για τις τελευταίες εξελίξεις του έργου καθώς και την πρόοδό του.  Τέλος, πραγματοποιήθηκε επίσκεψη στα κάστρα Λεμεσού, Κολοσσίου και Λάρνακας.
Το έργο ‘DigiArc’ -  Ψηφιακό Τόξο Πολιτισμού Ελλάδας-Κύπρου: Διάσωση και Ανάδειξη της Μεσαιωνικής Πολιτιστικής Κληρονομιάς στη νησιωτική περιοχή του Αιγαίου και της Κύπρου του Προγράμματος Συνεργασίας Interreg V-A “Ελλάδα-Κύπρος 2014-2020“έχει ως στόχο την ψηφιακή αποτύπωση, τεκμηρίωση, διαφύλαξη και καινοτόμα προβολή των Μεσαιωνικών οχυρωματικών έργων και κάστρων στην περιοχή της Ρόδου και στην ευρύτερη περιοχή της Κύπρου.
Η υλοποίηση του έργου θα πραγματοποιηθεί με τελευταίας γενεάς τεχνολογίες αιχμής (επίγεια και εναέρια ψηφιακή αποτύπωση) τεκμηριώνοντας τα μνημεία και τους περιβάλλοντας χώρους με εξαιρετική ακρίβεια και πιστότητα, με τη δυνατότητα ψηφιακής «ανασύστασης» μερών τους με τεχνικές αποκατάστασης βάσει βιβλιογραφικών αναφορών.  Αυτό θα επιτευχθεί με τη δημιουργία διαδικτυακής πύλης, εφαρμογών, ψηφιακής κιβωτού και τρισδιάστατου ντοκιμαντέρ.
Η πρωτοτυπία του μοναδικού αυτού έργου έγκειται στη διεπιστημονική προσέγγιση μέσω καινοτόμων τεχνολογιών αποτύπωσης και τεκμηρίωσης ώστε να προβληθεί και αναδειχθεί το παλίμψηστο της ιστορικότητας των μνημείων για σκοπούς ενημέρωσης και εκπαίδευσης της σημερινής και μέλλουσας γενεάς.  Ταυτόχρονα αυτό θα συμβάλει στην αύξηση της ελκυστικότητας των περιοχών αυτών και της επισκεψιμότητας των μνημείων.
Η προστασία τους ως φορείς συνεχούς και αδιάλειπτης ιστορικής μνήμης και πολυπολιτισμικής σύνθεσης αποτελεί παράγοντα τοπικής και διασυνοριακής ανάπτυξης για το έργο και τους εταίρους που συμμετέχουν σε αυτό, το Υπουργείο Ψηφιακής Πολιτικής, Τηλεπικοινωνιών και Ενημέρωσης της Ελλάδας, το Πανεπιστήμιο Αιγαίου, η Εφορεία Αρχαιοτήτων Δωδεκανήσου του Υπουργείου Πολιτισμού και Αθλητισμού, το Τμήμα Αρχαιοτήτων Κύπρου και το Τεχνολογικό Πανεπιστήμιο Κύπρου μέσω του Εργαστηρίου Ψηφιακής Πολιτιστικής Κληρονομιάς.
Η πράξη συγχρηματοδοτείται από την Ευρωπαϊκή Ένωση (ΕΤΠΑ) και από Εθνικούς πόρους της Ελλάδας και της Κύπρου.
Στην πράξη συμμετέχουν το Υπουργείο Ψηφιακής Πολιτικής, Τηλεπικοινωνιών και  Ενημέρωσης (Υ.Ψ.Η.ΠΤ.Ε.) /Επιτελική Δομή ΕΣΠΑ τομέα Τεχνολογίας Πληροφορικής και Επικοινωνιών (ΕΔΟΤΠΕ ΤΠΕ) ως επικεφαλής Εταίρος, το Πανεπιστήμιο Αιγαίου-Ειδικός Λογαριασμός Κονδυλίων Έρευνας και το ΥΠΠΟΑ-Εφορεία Αρχαιοτήτων Δωδεκανήσου από την Ελληνική πλευρά, καθώς και το Τμήμα Αρχαιοτήτων Κύπρου και το Τεχνολογικό Πανεπιστήμιο Κύπρου (ΤΕΠΑΚ) από την κυπριακή πλευρά.
Η πράξη έχει συνολικό προϋπολογισμό 2.505.485€ και ορίζοντα ολοκλήρωσης τον Ιούλιο του 2021.
Περισσότερες πληροφορίες στο https://www.digiarc.eu/, στο http://greece-cyprus.eu/ και στο  https://www.facebook.com/DigiArc-Project
