
# Skôr ako moslima by Slováci vo svojej rodine prijali Žida, vyplýva z prieskumu

Published at: **2019-11-01T12:35:06+00:00**

Author: **Webnoviny**

Original: [Denník politika](http://dennikpolitika.sk/archiv/88441)

1.11.2019 (Webnoviny.sk) – Slováci si nevedia predstaviť moslima ako člena svojej rodiny, osobu židovského etnika by boli ochotní medzi seba prijať skôr. Vyplýva to z prieskumu Pew Research Center, ktorý je zverejnený na stránke výskumného centra a ktorý ukázal výrazné rozdiely medzi západnou a východnou Európou.
Na otázku, „či by boli schopní akceptovať moslima ako člena svojej rodiny“, odpovedalo áno 47% slovenských respondentov. V prípade židovského etnika kladne odpovedalo 73%.
V krajinách bývalého východného bloku je všeobecne nižšia vôľa oproti západnej Európe akceptovať moslima v rodine. Konkrétne na Slovensku je však najvyššia v rámci krajín V4.
V Česku na rovnakú otázku odpovedalo áno najmenej respondentov, 12%. V susednom Poľsku by bolo ochotných prijať moslima do rodiny 33% respondentov a v Maďarsku 21%.
Najvyššia miera akceptácie je v Holandsku (88%) a v škandinávskych krajinách v Nórsku (82%), Švédsku (80%) a Dánsku (81%).
Rozdielne výsledky sú v prípade židovského etnika. Väčšina respondentov z krajín V4 by Žida ako člena svojej rodiny akceptovala, no Slováci sú tejto možnosti otvorení najviac. Miera akceptácie je na Slovensku 73%, v Česku 51%, v Maďarsku a Poľsku 57%.
Pre porovnanie, v Nemecku by Žida do rodiny prijalo 69% a v Spojenom kráľovstve 69%. Aj v tejto časti prieskumu vedú Holandsko (96%), Nórsko (95%), Dánsko (92%) a Švédsko (92%).
Viac k témam: prieskumZdroj: Webnoviny.sk – Skôr ako moslima by Slováci vo svojej rodine prijali Žida, vyplýva z prieskumu © SITA Všetky práva vyhradené.
