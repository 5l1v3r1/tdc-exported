
# Municipiul Tulcea a câştigat o finanţare nerambursabilă de peste 25 mil. lei pentru achiziţia a 10 autobuze electrice

Published at: **2019-11-06T15:18:39+00:00**

Author: **Laurentiu Cotu**

Original: [Ziarul Financiar](https://www.zf.ro/zf-transilvania/municipiul-tulcea-a-castigat-o-finantare-nerambursabila-de-peste-25-mil-lei-pentru-achizitia-a-10-autobuze-electrice-18548712)

Primăria municipiului Tulcea a accesat o finanţare nerambursabilă de peste 25 mil. lei (aproximativ 5,3 mil. euro) pentru achiziţionarea a 10 autobuze electrice cu lungimea de 10 metri, cu o capacitate de minimum 50 de pasageri, cu 3 staţii de încărcare rapidă şi 10 staţii de încărcare lentă. Perioada de implementare a proiectului este de 48 de luni. Proiectul a fost depus în cadrul apelului cu numărul POR/2019/3/3.2/2/ITI/în parteneriat, Obiectivul specific 3.2 ’’Reducerea emisiilor de carbon în zonele urbane bazată pe planurile de mobilitate urbană durabilă’’ a Programului Operaţional Regional (POR) 2014-2020.
POR 2014-2020 este unul dintre programele prin care România poate accesa fondurile europene structurale şi de investiţii provenite din Fondul European pentru Dezvoltare Regională (FEDR), în perioada actuală de programare. Alocarea estimată se ridică la 8,38 miliarde euro, din care 6,86 miliarde de euro reprezintă sprijinul UE (prin FEDR), iar 1,52 miliarde de euro – contribuţia naţională. Autoritatea de Management a programului funcţionează la nivelul MDRAP.
POR 2014-2020 finanţează proiecte care contribuie la obiectivul general de creştere a competitivităţii economice şi îmbunătăţirea condiţiilor de viaţă ale comunităţilor locale şi regionale, prin sprijinirea dezvoltării mediului de afaceri, a infrastructurii şi serviciilor, pentru dezvoltarea durabilă a regiunilor, astfel încât acestea să-şi poată gestiona în mod eficient resursele şi să-şi valorifice potenţialul de inovare şi de asimilare a progresului tehnologic.
