
# Парното в София тръгва от днес

Published at: **2019-11-05T12:48:00+00:00**

Author: **Стандарт**

Original: [Стандарт Новини](https://standartnews.com/regionalni/parnoto-v-sofiya-trgva-ot-dnes-405927.html)

От днес "Топлофикация София" започва включването на отоплението в столицата. Първо то ще бъде включено в детските градини, учебните и здравните заведения, след тях жилищните сгради и накрая административните сгради и стопанските потребители.
"Напомняме на клиентите да отворят на максимална степен вентилите на радиаторите си, за да не се налага допълнително обезвъздушаване на отоплителните тела след пускане на отоплението, както и да проверят електронните си уреди за дялово разпределение. В случай, че дисплеят им е угаснал, клиентите трябва незабавно да потърсят съдействие от обслужващата ги фирма – топлинен счетоводител", напомнят от столичната "Топлофикация".
Там, където вътрешната инсталация не е запълнена, отоплението няма да бъде включено, защото това означава, че в някое жилище ремонтът още не е приключил.
"Топлофикация София” дава възможност на клиентите, които желаят включване на отоплението в сградата на по-късен етап, да подадат в обслужващия ги топлорайон заявление и подписано за целта решение от общото събрание на етажната собственост.
За допълнителна информация във връзка с началото на отоплителния сезон и за въпроси, свързани с топлоподаването, клиентите могат да се свържат с кол центъра на компанията на тел. 0700 11 111.
