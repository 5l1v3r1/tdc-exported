
# Клімкін відреагував на «українські банди в Європі» від Макрона

Published at: **2019-11-02T07:35:00+00:00**

Author: ****

Original: [ZIK.UA](https://zik.ua/news/2019/11/02/klimkin_vidreaguvav_na_ukrainski_bandy_v_yevropi_vid_makrona_1682085)


        Ексміністр закордонних справ України Павло Клімкін вважає, що в Європі скоро точитиметься конкуренція за українців.
      
Так він прокоментував у Facebook поширені у ЗМІ висловлювання президента Франції Еммануеля Макрона щодо «нелегальних українських банд».
«Вирішив запитати своїх французьких друзів та знайомих про існування українських підпільних мереж нелегальних мігрантів. Не чули. Про українські кримінальні мережі – сміються.
Думаю, Президент Макрон нас з кимось сплутав. Сумно, що саме нас. До чого тут українці? Ми ніде не є проблемою, по-моєму, навпаки всі хочуть більше українців. Скоро в Європі за нас конкуренція почнеться. Це проблема для нас, для України, ні для кого більше», – зазначив Клімкін.
Він додав, що «французькі друзі кажуть, що це було заготовлене інтерв’ю правій газеті для того, щоб «підтягнути» правий електорат».
Як повідомлялося раніше, президент Франції Еммануель Макрон дав інтерв’ю правому журналу Valeurs Actuelles, чим викликав критику на свою адресу. В інтерв’ю він, зокрема, сказав, що усіма силами хоче боротися проти паралельних суспільств та нелегальної імміграції у Франції, згадавши при цьому й українців.
«Я віддаю перевагу легальним іммігрантам з Гвінеї чи Кот-д’Івуар (...) замість нелегальних українських чи болгарських банд», – сказав французький лідер.
 
