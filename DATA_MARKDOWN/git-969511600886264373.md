
# Grupul DER Touristik anunţă finalizarea integrării Travel Brands în business-ul din România

Published at: **2019-11-01T00:00:00+00:00**

Author: **Andra Stroe**

Original: [BusinessMagazin](https://www.businessmagazin.ro/actualitate/grupul-der-touristik-anunta-finalizarea-integrarii-travel-brands-in-business-ul-din-romania-18526303)

Din luna octombrie 2019, Travel Brands face parte din Grupul DER Touristik, operator al brandului Dertour şi una dintre cele mai mari companii de turism din lume. Tranzacţia a fost autorizată de către Consiliul Concurenţei şi finalizată conform planificării. 
Prin acest pas, DER Touristik Group, care are sediul central în Köln, se extinde pe o piaţă în plină creştere; în urma preluării reţelei de agenţii de turism, devine lider de piaţă. În ultima luna, DER Touristik a creat  toate structurile organizatorice şi comerciale necesare demarării activităţii în cadrul diviziei Europa de Est. „Travel Brands este liderul pietei de turism din România, iar toţi cei 400 de angajaţi pe care îi preluăm sunt un atu pentru activităţile şi planurile noastre din Europa de Est”, spune Sören Hartmann, CEO al DER Touristik Group.
Pentru divizia de călătorii şi turism a Grupului REWE, intrarea pe piaţa din România reprezintă o continuare firească a strategiei de dezvoltare în Europa. Din 2012, DER Touristik se dezvoltă constant pe plan internaţional şi este astăzi activ în 16 ţări europene, operând 27 de destinaţii proprii. Diversitatea mărcilor şi activităţilor Grupului DER Touristik sunt garanţii ale unui parteneriat de încredere pentru clienţi. „Travel Brands este o companie bine poziţionată: este turoperator, deţine reţea de distribuţie, are propriul operator de incoming, precum şi o divizie de business travel. Putem asigura cu succes clienţilor noştri sprijin în întregul proces de călătorie, pentru o vacanţă perfectă -de la consultanţă, rezervarea tuturor serviciilor şi asistenţă pe tot parcursul vacanţei”, a adăugat Hartmann.
Conform structurii organizatorice a Grupului DER Touristik, Travel Brands aparţine diviziei specializate pe Europa de Est şi este deja integrată din punct de vedere operaţional. Pentru anul 2020, portofoliul Travel Brands va fi extins prin adăugarea de produse turistice suplimentare, de destinaţii şi servicii noi pentru clienţii români.  
