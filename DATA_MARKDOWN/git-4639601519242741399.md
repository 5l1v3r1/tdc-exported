
# Σφοδρη κακοκαιρία στην Ήπειρο – Διακοπές ρεύματος σε Πρέβεζα και Ιωάννινα

Published at: **2019-11-07T21:30:06+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/07/society/sfodri-kakokairia-stin-ipeiro-diakopes-reymatos-se-preveza-kai-ioannina/)

Έντονες βροχοπτώσεις σημειώνονται από το απόγευμα της Πέμπτης στη δυτική Ελλάδα, με τα φαινόμενα να είναι κατά τόπους έντονα.
Προβλήματα έχουν σημειωθεί σε Ιωάννινα, Θεσπρωτία και Πρέβεζα.

        Νέες απειλές Ερντογάν για το προσφυγικό : Στηρίξτε μας αλλιώς θα ανοίξουμε τις πόρτες
      
Σε πλήρη εξέλιξη βρίσκεται το νέο κύμα κακοκαιρίας, το οποίο ήδη πλήττει τη βορειοδυτική Ελλάδα και ειδικότερα, την Ήπειρο.
Σύμφωνα με το δίκτυο αυτόματων μετεωρολογικών σταθμών του Εθνικού Αστεροσκοπείου Αθηνών, τα μεγαλύτερα ύψη βροχής έως τις 20:00 καταγράφονται στην Παραμυθιά Θεσπρωτίας (122 χιλιοστά) και στο Τσεπέλοβο Ιωαννίνων (100 χιλιοστά).
Εξαιτίας της έντονης βροχόπτωσης, σύμφωνα με την ιστοσελίδα «atpreveza.gr», παρατηρούνται προβλήματα ηλεκτροδότησης σε διάφορες περιοχές της Πρέβεζας. Προβλήματα σημειώνονται και με τις καταπτώσεις βράχων.
Στον πίνακα που ακολουθεί παρουσιάζονται τα 8 μεγαλύτερα ύψη βροχόπτωσης.
Ισχυρές καταιγίδες έπληξαν το λεκανοπέδιο των Ιωαννίνων λίγο πριν τις εννέα το βράδυ. Μεγάλο μέρος της ηπειρωτικής πρωτεύουσας έχει βυθιστεί στο σκοτάδι.
Σύμφωνα με την Πολιτική Προστασία, η οποία βρίσκεται σε ετοιμότητα, κεραυνοί έπληξαν τα καλώδια της ΔΕΗ, συνεργεία της οποίας εργάζονται πυρετωδώς για να αντιμετωπίσουν την εκτεταμένη βλάβη.
Το τηλεφωνικό κέντρο της Πυροσβεστικής έχει δεχθεί δεκάδες κλήσεις για απεγκλωβισμό ανθρώπων από ανελκυστήρες.
Η σφοδρή κακοκαιρία μάλιστα που επικρατεί στην περιοχή ανάγκασε μάλιστα πτήση να γυρίσει πίσω στο Ελ. Βενιζέλος καθώς η προσγείωση στο αεροδρόμιο Ιωαννίνων στάθηκε αδύνατη, όπως μεταδίδει το epirusgate.
Στο μεταξύ, χιλιάδες είναι οι κεραυνοί που έχουν «πέσει» στο Ιόνιο και τη δυτική Ελλάδα, με τον αριθμό τους να αγγίζει τις 12.000.
Εξ αυτών, μάλιστα, μόλις 4.000 σημειώθηκαν στα ηπειρωτικά της χώρας.
Το βράδυ της Πέμπτης, οι βροχοπτώσεις και οι καταιγίδες θα εξαπλωθούν στο σύνολο της δυτικής Ελλάδας, ενώ κατά τη διάρκεια της νύχτας, θα κινηθούν προς τα ανατολικά.
Τα ξημερώματα της Παρασκευής, τα φαινόμενα θα επεκταθούν στο σύνολο της ηπειρωτικής Ελλάδας, στις Σποράδες και στα νησιά του Βόρειου Αιγαίου.
Μάλιστα, τοπικά θα είναι έντονα και θα συνοδεύονται από χαλαζοπτώσεις και ενισχυμένους ριπαίους ανέμους.
Τα καιρικά φαινόμενα θα πλήξουν και την Αττική, όπως και τη Θεσσαλονίκη, ενώ σταδιακά έως το βράδυ της Παρασκευής θα περιοριστούν στα βορειοανατολικά.

        Τι αλλάζει στη ΔΕΗ – Πώς θα ιδιωτικοποιηθεί η ΔΕΠΑ – Ολο το νομοσχέδιο
      
