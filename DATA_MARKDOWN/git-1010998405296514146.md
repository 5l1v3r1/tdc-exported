
# Проверяват три версии за смъртта на матроса в барокамерата във Варна

Published at: **2019-11-07T19:13:00+00:00**

Author: **Габриела Наплатанова**

Original: [bTV Новините](https://btvnovinite.bg/bulgaria/proverjavat-tri-versii-za-smartta-na-matrosa-v-barokamera-vav-varna.html)

Военноокръжна прокуратура в Сливен проверява три версии за смъртта на матроса при имитационни спускания в барокамерата на Военноморската болница във Варна. До момента такъв трагичен случай не е имало в историята на експлоатация на двете барокамери във Варна и София, съобщи пред bTV началникът на военномедицинското осигуряване във ВМА.
Внезапно възникнал здравословен проблем, техническа неизправност на барокамерата или нарушения, допуснати от екипа, провеждащ изследването – трите възможни причини за смъртта на матрос Спас Пенчев.
Заедно с военнослужещия в барокамерата на планов медицински преглед е имало още трима водолази, които са в добро здраве. Колегите на починалия подали сигнал за прилошаване на 36-годишния мъж при изплаването от дълбочина.
Д-р Петър Ганчев е бивш началник на клиниката по хипербарна терапия във Варна и не допуска неспазване на процедурите или техническа неизправност.
"Аз изключвам декомпресионна болест, защото ако има нарушения, то и другите водолази ще имат макар и някакви оплаквания, но ще имат”, каза д-р Ганчев.
Бившият военен водолаз Живко Желязков казва, че човекът, който имитира спускане задължително трябва да е здрав, а при евентуален проблем:
"Постепенно налягането се увеличава и съответният водолаз трябва да може непрекъснато да изравнява. Ако има проблем с уши, нос, гърло, той трябва да сигнализира навън на оператора по сигналното устройство, което е вътре и да се спре дотам дейността”, заяви Живко Желязков.
Това е първият случай на смърт в барокамера у нас, разказва професор Алексиев от ВМА, който координира прегледите за медицинска годност на пилоти, моряци и водолази у нас.
Барокамерите всяка година минават технически проверки, включително и внезапни.
„В барокамерата никой не влиза сам. В нашия случай ние имаме възможност да изследваме трима пилоти, като задължително вътре влиза и един инструктор, който през цялото време е с кислород и който след как понасят останалите това изпитание. Следим и дистанционно физиологични параметри, които показват, ако има някакви отклонения”, обясни проф. Алексиев. 
Останалите водолази, които са били в барокамерата, вече са разпитани, както и лекарят, провел изследването. Съоръжението е запечатано и подлежи на съдебно-техническа експертиза.
