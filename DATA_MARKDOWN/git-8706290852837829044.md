
# Βενιζέλος: Η υπόθεση Novartis είναι η μεγαλύτερη και πιο πρόχειρη σκευωρία των τελευταίων 45 ετών

Published at: **2019-11-04T01:45:00+00:00**

Author: ****

Original: [enikos.gr](http://www.enikos.gr/politics/682089/venizelos-i-ypothesi-novartis-einai-i-megalyteri-kai-pio-procheir)

«Το έγγραφο που αποκάλυψε η Ιωάννα Μάνδρου στην "Καθημερινή" επιβεβαιώνει πανηγυρικά αυτό που όλοι είχαν καταλάβει. Οι μάρτυρες ήσαν εξαρχής παντελώς αναξιόπιστοι», τονίζει σε δήλωσή του στον τηλεοπτικό σταθμό «Σκάι» ο Ευάγγελος Βενιζέλος ενώ επισημαίνει πως «παρανόμως εξετάστηκαν και παρανόμως "προστατεύθηκαν" για να προσδώσουν άρωμα μυστηρίου και να αποφύγουν όχι μόνο την αντεξέταση αλλά και τις ευθύνες τους».
Όπως αναφέρει ο κ. Βενιζέλος, «οι κανόνες της ποινικής δικονομίας και οι εγγυήσεις του κράτους δικαίου παραβιάστηκαν όμως όχι μόνο στο επίπεδο της εισαγγελίας διαφθοράς αλλά και σε υψηλότερα επίπεδα». Σημειώνει δε, ότι το είχε τονίσει από τον Φεβρουάριο του 2018.
«Η υπόθεση Novartis ως δήθεν πολιτικό σκάνδαλο είναι η μεγαλύτερη και πιο πρόχειρη σκευωρία των τελευταίων σαρανταπέντε ετών. Μόλις αρχίσει να λειτουργεί η κοινοβουλευτική επιτροπή, οι αποκαλύψεις εκτιμώ ότι θα είναι καταιγιστικές», υπογραμμίζει ο τέως αντιπρόεδρος της κυβέρνησης και τέως πρόεδρος του ΠΑΣΟΚ.
Πηγή: ΑΠΕ- ΜΠΕ
