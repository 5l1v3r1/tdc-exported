
# Microsoft Japonya'nın dört iş günü uygulaması ile verimlilik arttı

Published at: **2019-11-06T10:03:23+00:00**

Author: **Berrak Kanbir Rodriguez Sanmartin**

Original: [euronews](https://tr.euronews.com/2019/11/06/microsoft-japonya-nin-dort-is-gunu-uygulamasi-ile-verimlilik-artti-calisanlar-daha-mutlu)

Uluslararası teknoloji şirketi Microsoft'un Japonya ofisindeki haftalık çalışma günü sayısını dörde düşüren pilot uygulama sonucunda çalışanların verimliliği geçtiğimiz yılla kıyasla yüzde 40 arttı. Çalışanların yüzde 92'si de kısa çalışma haftasından memnun kaldığını bildirdi.
"İş-Hayat Seçeneğinde Zorluklar" adı verilen uygulamaya göre şirket çalışanları Ağustos ayı boyunca haftada dört gün çalışıp cuma ile birlikte üç gün hafta sonu tatili yaptı. Toplam 2 bin 300 çalışanın katıldığı denemede azalan çalışma gününe rağmen verilen ücret değişmedi.
Haftalık iş gününün dörde düşürülmesi ile çalışanların mutluluk ve verimliliğinin arttığı anlaşıldı. Uygulama süresince çalışanların izin ihtiyacının da dörtte bir oranında azaldığı gözlendi. Çevresel açıdan da tasarrufa zemin hazırlayan uygulama süresince elektrik kullanımı yüzde 23 azalrken, çalışanlar yüzde 59 daha az kağıt sarfetti.
Şirket ayrıca deneme kapsamında toplantı saatlerini otuz dakika, katılımcı sayısını da beş kişi ile sınırlarken, uzaktan iletişimi teşvik etti. Şirket yetkilileri uygulama süresince ortalama fazla mesai süresinin aşılmadığına da dikkat çekti.
Çalışma saatlerinin uzunluğuyla bilinen Japonya'da elde edilen bu sonucun, bir süredir iş tarzında reforma gidilmesinin önemini vurgulayan Japon hükümetinin çabalarına destek sunabileceği belirtiliyor.
Japonya'daki bu deneme iş ve gündelik yaşam arasında hem işveren hem de çalışan açısından denge kurulması için yapılan ve olumlu sonuçlanan ilk araştırma değil.
Bu uygulamanın öncülerinden olan Yeni Zelandalı Perpetual Guardians şirketi 2018 yılında haftada dört gün mesai yapılmasını benimsedi.
Eylül ayında da Danimarka'nın Odsherred şehri belediyesi dört günlük mesai uygulamasına geçerek bu alanda karar alan ülkedeki ilk resmi kurum oldu.
İngiliz İşçi Sendikaları Kongresi (TUC) gelişen teknoloji sayesinde bir işi yapmak için harcanan sürenin azaldığını ve verimliliğin arttığını öne sürerek çalışanların maaşında kesinti yapılmaksızın haftada dört gün işbaşı yapılmasını savunuyor.
