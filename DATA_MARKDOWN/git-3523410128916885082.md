
# 
        سیاست‌های ترامپ متحدانش در شرق آسیا را نگران کرده است
      

Published at: **2019-11-03T16:12:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/637832/%D8%B3%DB%8C%D8%A7%D8%B3%D8%AA%E2%80%8C%D9%87%D8%A7%DB%8C-%D8%AA%D8%B1%D8%A7%D9%85%D9%BE-%D9%85%D8%AA%D8%AD%D8%AF%D8%A7%D9%86%D8%B4-%D8%AF%D8%B1-%D8%B4%D8%B1%D9%82-%D8%A2%D8%B3%DB%8C%D8%A7-%D8%B1%D8%A7-%D9%86%DA%AF%D8%B1%D8%A7%D9%86-%DA%A9%D8%B1%D8%AF%D9%87-%D8%A7%D8%B3%D8%AA)

به گزارش بولتن نیوز، سیاست‌های«دونالد ترامپ» رئیس‌جمهور آمریکا در قبال کشورهای جنوب شرق آسیا، نارضایتی متحدان واشنگتن در این منطقه را به‌دنبال داشته است.
به نوشته روزنامه «ژاپن تایمز»، با وجود شکست مذاکرات خلع سلاح اتمی شبه‌جزیره کره میان واشنگتن و پیونگ‌یانگ، ترامپ همچنان «کیم جونگ اون» رهبر کره‌شمالی را دوست صمیمی خود خطاب می‌کند.
حتی آزمایش‌های موشکی اخیر کره‌شمالی که نگرانی متحدان آمریکا در منطقه، نظیر ژاپن و کره‌جنوبی را در پی داشته است، بر رویکرد ترامپ در مقابل کیم تأثیری نداشته است.
از سوی دیگر، «مون جائه این» رئیس‌جمهور کره جنوبی توسط ترامپ تحت فشار قرار گرفته است تا بودجه نظامی بیشتری برای حضور نظامیان آمریکایی در این کشور پرداخت شود. در نهایت سئول مجبور شد، 924 میلیون دلار، 8 درصد بیشتر از سال گذشته، تحت آنچه «توافق اقدامات ویژه» نامیده می‌شود پرداخت کند.
با این حال ترامپ همچنان از کره‌ جنوبی پول بیشتری درخواست کرده است. واشنگتن با ادعای این‌که سواری مجانی نمی‌دهد، خواهان پنج برابر شدن سهم بودجه کره‌جنوبی در تأمین امنیت شبه‌جزیره کره شده است. در مقیاس جغرافیایی بزرگ‌تر، چنین اقداماتی می‌تواند بر ژاپن، دیگر متحد آمریکا در این منظقه، اثرگذار باشد.
ژاپن قرار است سال آینده درخصوص پیوستن به توافق اقدامات ویژه با آمریکا پای میز مذاکره بنشیند. این در حالی است که «لی سو هیوک» سفیر سئول در آمریکا روز چهارشنبه اعلام کرد کشورش فقط بر سر اصول کلی بر سر تمدید این توافق با واشنگتن کنار آمده است.
زمانی که ترامپ دستور خروج ارتش آمریکا از خاک سوریه و تنها گذاشتن کُردهای متحد واشنگتن را داد، نگرانی سئول از خروج نیروهای آمریکایی از شبه‌جزیره کره پس از ۶ دهه حضور در این منطقه، افزایش یافته است.
«هری هریس» سفیر آمریکا در کره‌ جنوبی با تأیید نگرانی سئول گفته است دولت مون جائه این فقط یک پنجم هزینه‌های دفاعی در این منطقه را پرداخت می‌کند در حالی که دوازدهمین کشور ثروتمند جهان است و باید بار بیشتری بر دوش بکشد.
اتخاذ چنین سیاست‌هایی از سوی واشنگتن نه‌تنها به نفع کره‌ شمالی تمام می‌شود، بلکه چین نیز از بیرون رفتن ارتش آمریکا از این منطقه خوشحال خواهد شد.
«اندرو اونیل» متخصص امور دو کره در این باره می‌گوید: «از هر زاویه که به این قضه نگاه کنید، خبری بد برای ژاپن محسوب می‌شود. اگر مذاکرات آمریکا و جمهوری کره بهم بخورد، خطری واقعی برای اتحاد [در منطقه] محسوب می‌شود و در صورتی که ترامپ برنده دور دوم ریاست‌جمهوری شود کل آن از هم خواهد پاشید».
اونیل افزود: «تنها نقطه امید از سوی ژاپن ممکن است این باشد که ترامپ شخصاً روابط شخصی بهتری با آبه [شینزو]، [نخست‌وزیر ژاپن] دارد».
وزارت امور جارجه کره‌ جنوبی روز جمعه گفت، کشورش قصد دارد دور دیگری از مذاکرات با آمریکا را در ماه جاری میلادی در سئول برگزار کند اما تاریخ دقیق آن هنوز مشخص نیست.
با این‌که جهت‌گیری نهایی این مذاکره مشخص نیست، اما یک چیز در مورد ترامپ روشن است؛ این‌که تمام ذهن او سمت انتخاب شدن مجدد در انتخابات سال آینده آمریکا است.
اونیل در این باره گفت: «خبر بد برای ژاپن و کره جنوبی این است که هرچه به نوامبر ۲۰۲۰ نزدیک‌تر می‌شویم، موضع چانه‌زنی ترامپ سخت‌تر می‌شود».
