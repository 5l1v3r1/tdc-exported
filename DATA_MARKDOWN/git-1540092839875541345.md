
# Μέρες του 2015: 323 αφίξεις στη Μυτιλήνη σε μία μέρα - 15.000 στη Μόρια

Published at: ****

Author: ****

Original: [CNN.gr](https://www.cnn.gr/news/ellada/story/195885/meres-toy-2015-323-afixeis-sti-mytilini-se-mia-mera-15-000-sti-moria-35-000-sta-nisia)

Αλμπάνης Γιάννης, CNN Greece 14:12 , 01 November 2019 - 14:27
Οι αφίξεις προσφύγων και μεταναστών στα νησιά του Βορείου Αιγαίου αυξάνονται μέρα με τη μέρα. Από τα μεσάνυχτα και μετά έφτασαν στη Μυτιλήνη 323 πρόσφυγες και μετανάστες, δείχνοντας ότι η μεγάλη κινητοποίηση του Λιμενικού δεν μπορεί να ανακόψει το κύμα των αφίξεων. Σύμφωνα με τα στοιχεία της Γενικής Αστυνομικής Διεύθυνσης Βορείου Αιγαίου, τον Οκτώβριο του 2019 πέρασαν στα νησιά του Βορείου Αιγαίου 6.868 άτομα. Από αυτά, 3.474 πέρασαν στη Μυτιλήνη, 1.820 στη Χίο και 1.556 στη Σάμο.
Για την αύξηση των αφίξεων σαφώς παίζει ρόλο η όξυνση των ανθρωπιστικών κρίσεων στη Συρία, το Αφγανιστάν και η Λαϊκή Δημοκρατία του Κονγκό. Ωστόσο, είναι προφανές ότι ο Ερντογάν χαλαρώνει τους ελέγχους στα τουρκικά παράλια, προκειμένου να ασκήσει πιέσεις στην Ευρωπαϊκή Ένωση αναφορικά τουρκική εισβολή στη Συρία, καθώς και για να κερδίσει έξτρα χρηματοδότηση για τη «φιλοξενία των Σύρων προσφύγων στην Τουρκία».
Η κατάσταση στα στρατόπεδα του Βορείου Αιγαίου είναι δραματική κι επιδεινώνεται διαρκώς. Στη Μόρια οι διαμένοντες ξεπέρασαν τις 15.000. Συνολικά στα νησιά βρίσκονται 35.585 αιτούντες άσυλο ενώ οι θέσεις των δομών επαρκούν μόνο για 8.888.
Σήμερα θα αναχωρήσουν από τη Μόρια 815 άτομα. Η μεταφορά τους θα γίνει σε λιμάνι της Αττικής το απόγευμα, με δυο αρματαγωγά πλοία του Πολεμικού Ναυτικού. Άλλα 58 αιτούντες άσυλο θα φύγουν από τη Μόρια το απόγευμα της ερχόμενης Κυριακής με το πλοίο της γραμμής για Πειραιά.
Η επίτροπος για τα Ανθρώπινα Δικαιώματα του Συμβουλίου της Ευρώπης, Ντούνια Μιγιάτοβιτς που επισκέφτηκε τα νησιά για 5 μέρες, δήλωσε ότι «Η κατάσταση των μεταναστών, συμπεριλαμβανομένων των αιτούντων άσυλο, στα ελληνικά νησιά του Αιγαίου έχει επιδεινωθεί δραματικά τους τελευταίους 12 μήνες. Απαιτούνται επείγοντα μέτρα για την αντιμετώπιση των απελπιστικών συνθηκών υπό τις οποίες ζουν χιλιάδες άνθρωποι».
Η κ. Μιγιάτοβιτς είπε ακόμη ότι: «Πρόκειται για μια εκρηκτική κατάσταση. Είναι απελπιστική η έλλειψη ιατρικής περίθαλψης και αποχέτευσης στα ξέχειλα από κόσμο στρατόπεδα που επισκέφτηκα. Οι άνθρωποι περιμένουν ώρες για να πάρουν φαγητό και να πάνε στις τουαλέτες, όταν αυτές είναι διαθέσιμες.»
Εντωμεταξύ, η ΕΛΑΣ ανακοίνωσε ότι είναι fake news τα περί τζιχαντιστή που βρίσκεται στην Αθήνα αφού πέρασε στα νησιά ως πρόσφυγας. Η αστυνομία αναφέρει ότι ο αλλοδαπός που δηλώνει στο διαδίκτυο ότι είναι μέλος του ISIS και ότι έχει πολεμήσει στην Συρία, είναι στην πραγματικότητα υπήκοος Αλγερίας και χρήστης ουσιών. Βρίσκεται στην Ελλάδα από το 2007 και δεν ήταν στη Συρία το διάστημα που υποτίθεται ότι πολεμούσε στις τάξεις του ISIS. Σε έρευνα που πραγματοποιήθηκε σε εγκαταλελειμμένο οικίσκο όπου διαμένει, βρέθηκαν μικροποσότητες ναρκωτικών ουσιών και σε βάρος του σχηματίζεται ποινική δικογραφία αυτόφωρης διαδικασίας.
Να σημειωθεί ότι σύμφωνα με δημοσιεύματα που δεν έχουν διαψευστεί, οι ελληνικές υπηρεσίες ασφαλείας σε συνεργασία με αντίστοιχες υπηρεσίες άλλων χωρών, περνάνε από εξονυχιστικό έλεγχο τους αιτούντες άσυλο στα νησιά, προκειμένου να μην παρεισφρήσουν τζιχαντιστές.

        Διαβάστε επίσης
      
