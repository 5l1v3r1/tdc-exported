
# Do ČR se vrací trojan Adwind, útočí nejen na Windows, ale i macOS

Published at: **2019-11-01T10:00:00+00:00**

Author: **Marek Vacovský**

Original: [mobilenet.cz](https://mobilenet.cz/clanky/do-cr-se-vraci-trojan-adwind-utoci-nejen-na-windows-ale-i-macos-39329)


           •  Za 15 % kybernetických útoků na české uživatele v říjnu stojí trojské koně, které se pokoušejí získat hesla z internetových prohlížečů    •  Jejich výskyt nicméně od minulého měsíce klesl    •  Vyplývá to z pravidelné analýzy detekcí internetových hrozeb v České republice, kterou sestavují experti bezpečnostní společnosti ESET
      
Trojské koně, které mají pro útočníky získávat přístupové údaje do internetových služeb, jsou na ústupu. V září společně dosahovaly na celou čtvrtinu detekcí, nyní již jen na 15 %. Přesto není toto riziko dobré podceňovat. Experti doporučují, aby uživatelé zůstávali při práci s hesly opatrní.
„Trendy v kybernetických hrozbách se rychle mění. Tyto trojské koně patřily mezi nejčastější detekce tři měsíce v řadě. To je také patrně důvod, proč nyní výskyt tak zásadně poklesl. Zřejmě už nejsou pro útočníky dostatečně rentabilní a hledají jiné cesty,“ popisuje vývoj Martin Jirkal, vedoucí analytického oddělení v pražské pobočce firmy ESET. „Hesla ale tvoří základní bariéru mezi osobními informacemi a případnými útočníky. Proto by uživatelé nadále měli dbát na jejich ochranu, stejně jako chrání například PIN k platební kartě,“ dodává.
Po několika měsících se na první příčku vyhoupl trojský kůň Spy.Agent.AES s 8 % detekcí. Útočníci jej zneužívají k získání hesel z internetových prohlížečů Chrome a Firefox. Tento malware se šíří prostřednictvím příloh podvodných e-mailů, které mají působit legitimně. Škodlivé přílohy obsahují anglické názvy jako „NEW ORDER” nebo „Delivery Note“.
Výrazně poklesl podíl detekcí trojského koně Fareit. V říjnu jej analytici z ESET zaznamenali v 6 % případů, v září to přitom bylo 14 %. Na poklesu je zajímavé, že v září útočníci investovali značné množství času, aby se jim podařilo malware před bezpečnostními programy skrýt. Měnili tak například několikrát postup infikace zařízení. Fareit se zaměřuje na odcizení přístupových údajů z prohlížečů Chrome, Firefox, Opera či Internet Explorer.
Na třetí příčce skončil s odstupem 3 % backdoor Adwind. Tento malware se po delší době vrací mezi nejvážnější hrozby v České republice. Nejaktivnější byl v roce 2016. Adwind vyvíjejí útočníci na Blízkém východě a je specifickým především svojí multiplatformitou.
„Neútočí tedy jen na konkrétní operační systém, například Microsoft Windows, ale napadá i zařízení s macOS X. Adwind je nejsofistikovanější malware psaný v jazyce Java,“ vysvětluje rizika backdooru Jirkal. Jakmile je backdoor aktivní, je schopen odcizit informace o uživateli nebo je útočníci mohou zneužít k distribuci dalšího škodlivého kódu.
Za pozornost stojí také trojský kůň Augur na osmé příčce, za jehož detekcí stojí nová technologie založená na strojovém učení, kterou společnost ESET používá k rozšíření vícevrstvé ochrany. V tomto případě technologie zachytává dosud neznámé a zero-day hrozby, které ještě neprošly reverzní analýzou, a nejsou proto přesně popsány.
