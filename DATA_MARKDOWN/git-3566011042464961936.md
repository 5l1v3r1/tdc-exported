
# بررسی آخرین وضعیت مناطق سیل زده کرمانشاه

Published at: **2019-11-01T14:54:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1543832.html/%D8%A8%D8%B1%D8%B1%D8%B3%DB%8C-%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D9%85%D9%86%D8%A7%D8%B7%D9%82-%D8%B3%DB%8C%D9%84-%D8%B2%D8%AF%D9%87-%DA%A9%D8%B1%D9%85%D8%A7%D9%86%D8%B4%D8%A7%D9%87)

سیل ویرانگر فروردین امسال موجب وارد شدن خسارت‌هایی به ساکنان در این مناطق شد که با توجه به آغاز بارندگی ها وضعیت بازسازی در این مناطق پیگیری شده است.
به گزارش شبکه اطلاع رسانی راه دانا؛به نقل از شبکه اطلاع رسانی مرصاد ، سیل ویرانگر بهار امسال با طغیان رودخانه های قره سو و گاماسیاب موجب خسارت هایی به ساکنین حواشی این رودخانه ها شد.
با توجه به قرار گرفتن در فصل بارندگی ها برای بررسی وضعیت بازسازی این مناطق سیل زده به سراغ مدیرکل مدیریت بحران استان کرمانشاه رفتیم تا این مطالبه مردمی را پیگیری کنیم.
جلیل بالایی در گفتگو با خبرنگار مرصاد شبکه اطلاع رسانی مرصاد ، به ارائه گزارشی از آخرین وضعیت بازسازی آسیب های ناشی از سیل فروردین ۹۸ پرداخت و اظهار داشت: در این حادثه در مجموع ۲ هزار و ۱۸۵ واحد مسکونی آسیب دیدند که نیاز به تخریب و بازسازی داشتند.
وی گفت: حدود 85 مورد از این واحدها در حریم رودخانه بودند که اجازه درجاسازی ندارند و 2 هزار و 100 مورد هم واحدهای فرسوده و قدیمی بودند که در معرض سیل قرار نداشتند، اما در اثر بارش شدید باران به آنها خسارت وارد شد.
مدیرکل مدیریت بحران استان کرمانشاه افزود: اگرچه هیچ کدام از این واحدها در اثر سیل سقف‌شان تخریب نشده بود، اما مقاومتی هم در مقابل سیل نداشتند.
این مسئول تصریح کرد: تسهیلات و منابع بلاعوض برای 2 هزار و 185 خانوار شهری و روستایی تامین شد و به بانک های عامل معرفی شدند و پروانه ساخت برای آنها صادر شده است.
بالایی گفت: تاکنون یک هزار و 150 مورد فونداسیون و نزدیک به 270 سقف اجرا شده است و منتظریم که مابقی مردم نیز با سرعت بیشتر کار بازسازی را انجام دهند.
وی در خصوص یک هزار و 67 واحد تعمیری نیز گفت: همه این موارد جهت اخذ تسهیلات به بانک معرفی شده اند و پایان کار واحدهای تعمیری را اعلام کردیم.
مدیرکل مدیریت بحران استان کرمانشاه بیان داشت: در محدوده کرناچی چون بخش عمده‌ای از واحدها یعنی حدود 74 واحد در حریم و بستر رودخانه بودند و امکان در جاسازی برای آنها وجود نداشت و صرف نظر از اینکه این تعداد واحدها باید به لحاظ حقوقی تعیین تکلیف می شدند چرا که یا خودشان تخلف کرده بودند یا مرجعی که به آنها مجوز داده بود، اما ما وارد این مباحث نشدیم و از ظرفیت طرح اجتماعی برای آنها استفاده کردیم.
این مسئول عنوان کرد: به این منظور برای این تعداد زمین هایی تعیین کردیم که هم زمین رایگان در اختیار آنها قرار داده شد و هم می توانند از تسهیلات و بلاعوض های بخش سیل استفاده کنند.
وی گفت: این افراد به مرور زمان متقاعد شدند که هر سه خانوار یک آپارتمان سه واحده را ساخت و ساز کنند.
مدیرکل مدیریت بحران استان کرمانشاه تاکید کرد: آنچه که مهم است در قانون امکان درجاسازی برای واحدهایی که در حریم رودخانه هستند، داده نشده است و اگر خانه ای در حریم و بستر رودخانه در معرض خطر سیل مجدد قرار دارد حتما اجازه بازسازی و درجاسازی در آن نقطه به آنها داده نخواهد شد.
بالایی بیان داشت: واحدهایی که ساخته شده اند بر اساس استانداردهای لازم بوده و هیچ جای نگرانی برای مواجه شدن با سیل های احتمالی ندارد.
وی با اشاره به اینکه در حادثه سیل همچنین به 22 هزار بهره بردار خسارت وارد شد، ادامه داد: از 82.5 میلیارد تومان تسهیلاتی که به این منظور در اختیار استان قرار گرفت تا کنون 34.5 میلیارد تومان پرداخت شده و مابقی هم به نوبت پرداخت خواهد شد.
مدیرکل مدیریت بحران استان کرمانشاه خاطرنشان کرد: در بخش بلاعوض چون تا کنون 50 درصد تخصیص به استان ما داده شده است فعلا به میزان خسارتی که به افراد وارد شده است برای دریافت 50 درصد بلاعوض به بانک های عامل معرفی شدند.
این مسئول افزود: بر این اساس تا امروز 15 میلیارد تومان از این میزان بلاعوض پرداخت شده است.
بالایی با بیان اینکه در حوزه زیرساخت‌ها نیز تاکنون 112 میلیارد و 700 میلیون تومان اعتبار به استان داده شده است، گفت: این مبلغ برای شرکت توزیع برق، آب منطقه‌ای، آب و فاضلاب شهری و روستایی، راهداری و اداره راه در نظر گرفته شده است و بر اساس اعتبار ابلاغ شده موافقت نامه ای تنظیم و به ترتیب اولویت در دست اجرا است.
انتهای پیام/
