
# Еліна Світоліна програла першій «ракетці» світу Ешлі Барті у фіналі Підсумкового турніру року WTA

Published at: **2019-11-03T16:51:00+00:00**

Author: ****

Original: [ZIK.UA](https://zik.ua/news/2019/11/03/elina_svitolina_prograla_pershiy_rakettsi_svitu_eshli_barti_u_finali_1682665)


        Українці Еліні Світоліній не вдалося виграти Підсумковий турнір 2019 року Жіночої тенісної асоціації (WTA), який сьогодні, 3 листопада, завершився у китайському Шеньчжені. У фіналі 25-річна українка поступилася першій «ракетці» світу австралійці Ешлі Барті у двох сетах з рахунком 4:6, 3:6.
      
Як повідомляє btu.org.ua, упродовж двох сетів загалом тенісистки провели на корті півтори години. У першій партії тенісистки провели вісім геймів, не заробивши жодного брейк-поінта. У дев’ятому геймі Світоліній не вдалося скористатися прихованим сетболом, після чого зав’язалася боротьба вже на подачі українки. Еліна пішла з двох сетболів суперниці, але з третього брейк-поінта програла гейм на своїй подачі.
На старті другого сету Світоліна вперше вийшла вперед в цьому матчі (2:1), але Барті відповіла зворотним брейком. Австралійка продовжила успішну серію і повела 4:2.
На цей раз вже Світоліна виконала зворотний брейк, скоротивши відставання від суперниці. Ще один гейм на подачі українки вийшов затяжним: Еліна пішла з подвійного брейк-поінта, але Ешлі скористалася своїм третім шансом. Барті «під нуль» виграла гейм на подачі, щоб оформити свій четвертий титул в цьому році.
Для тенісисток це був шостий очний поєдинок. У минулих п’яти матчах перемогу святкувала Світоліна, а Барті вдалося у них виграти лише два сети.
Безпрограшна серія Світоліної на кортах WTA Finals налічувала 10 матчів (2017 – Симона Халеп; 2018 – Петра Квітова, Кароліна Плішкова, Каролін Возняцкі, Кікі Бертенс, Слоан Стівенс; 2019 – Кароліна Плішкова, Сімона Халеп, Софія Кенін, Белінда Бенчіч).
За останні 20 років як мінімум два рази поспіль в фіналах грали: Мартіна Хінгіс (фінал-1999 / титул-2000), Серена Вільямс (титул-2001 / фінал-2002), Кім Клійстерс (титул-2002 / титул-2003), Амелі Моресмо (титул-2005 / фінал-2006), Жюстін Енен (титул-2006 / титул-2007), Вінус Вільямс (титул-2008 / фінал-2009), Серена Вільямс (титул-2012 / титул-2013 / титул 2014).
За всю історію змагань (з 1972 року) свій титул на Підсумковому чемпіонаті захищали Кріс Еверт (1972/1973), Мартіна Навратілова (1978/1979; 1983/1986), Моніка Селеш (1990/1992), Штеффі Граф (1995/1996), а також вже згадані вище Кім Клійстерс, Жюстін Енен і Серена Вільямс.
25-річна українка Еліна Світоліна могла стати десятою тенісисткою, на рахунку якої як мінімум два трофея Підсумкового чемпіонату (Мартіна Навратілова – вісім, Штеффі Граф – п’ять, Серена Вільямс – п’ять, Кріс Еверт – чотири, Кім Клійстерс – три, Івонн Гулагонг Коулі – два, Габріела Сабатіні – два, Мартіна Хінгіс – два, Жюстін Енен – ​​два).
