
# യൂസഫലി -ഒരു സ്വപ്നയാത്രയുടെ കഥ; പ്രതിസന്ധികളെയും വെല്ലുവിളികളെയും നേരിട്ട കഥ പുസ്തകരൂപത്തിൽ

Published at: **2019-11-03T06:57:00+00:00**

Author: **മനോരമ ലേഖകൻ**

Original: [ManoramaOnline](https://www.manoramaonline.com/global-malayali/gulf/2019/11/02/ma-yousuf-ali-book.html)

ഷാർജ∙ മലയാള മനോരമ ദുബായ് ബ്യൂറോ ചീഫ് രാജു മാത്യു എഴുതി മനോരമ ബുക്സ് പ്രസിദ്ധീകരിച്ച യൂസഫലി- ഒരു സ്വപ്ന യാത്രയുടെ കഥ ഈ മാസം 4 ന് ഷാർജ രാജ്യന്തര പുസ്തകമേളയിൽ പ്രകാശനം ചെയ്യും. ബുക്ക് അതോറിറ്റി ചെയർമാൻ അഹമദ് റക്കാദ് അൽ ഹംരി, എം.എ.യൂസഫലി, സേവ ചെയർമാൻ റാഷിദ് അൽ ലീം എന്നിവർ സംബന്ധിക്കും.1973 ഡിസംബർ 31നാണ് ആദ്യമായി എം.എ യൂസഫലി ദുബായിൽ എത്തിയത്. മുംബൈയിൽ നിന്ന് ദുംറ എന്ന കപ്പലിൽ. കടലലകളിൽ നിന്ന് മണലലകളിലേക്ക് പറിച്ചു നട്ട ജീവിതമായി അത്. പൊള്ളുന്ന പകലുകളെ പ്രതീക്ഷയുടെ തണൽ കൊണ്ടും ഉഷ്ണ രാത്രികളെ ഉയർച്ചയുടെ കിനാവുകൾ കൊണ്ടും നേരിട്ട ദിനങ്ങൾ. മണലിന്റെ ആഴത്തിൽ നീരുറവ തേടുന്ന വേരുപോലെ വളർച്ചയുടെ സാധ്യത മാത്രം മനസ്സു തേടിയ നാളുകളായിരുന്നു അവ. വെറും മണൽപ്പരപ്പു മാത്രമായിരുന്നു അന്ന് അബുദാബി. മാർക്കറ്റിനു സമീപം കുടുംബവകയായ എംകെ സ്റ്റോഴ്സിൽ ചെറിയ തുടക്കം.പിന്നീട് ലോക പൗരനായി യൂസഫലി ഉയർന്നതിന്റെ അത്ഭുതകരമായ ചരിത്രമാണു പത്രപ്രവർത്തകനായ രാജു മാത്യു എഴുതിയ യൂസഫലി ഒരു സ്വപ്ന യാത്രയുടെ കഥ എന്ന ഈ പുസ്തകം. ഏറ്റവും ചെറിയ തുടക്കത്തിൽ നിന്ന് ഉയരങ്ങൾ കീഴടക്കിയ ഒരു മനുഷ്യന്റെ ജീവിതത്തിലെ നാഴികക്കല്ലുകൾ, അതിജീവിച്ച പ്രതിസന്ധികൾ, വെല്ലുവിളികൾ എല്ലാം ഈ പുസ്തകത്തിലുണ്ട്. സ്വന്തമായി ഒരു വ്യാപാര ലോകം കെട്ടിപ്പടുത്ത എം.എ. യൂസഫലി എന്ന അസാധാരണ വ്യക്തിയുട വാക്കുകൾക്ക് ഏതൊരു മാനേജ്മെന്റ് പുസ്തകത്തിലെയും പാഠങ്ങളേക്കാൾ പ്രായോഗിതയുണ്ടെന്ന് രാജു മാത്യു പുസ്തകത്തിലൂടെ പറയുന്നു.
