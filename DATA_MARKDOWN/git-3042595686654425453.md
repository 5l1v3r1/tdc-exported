
# Emilie Nereng ute av «Skal vi danse»

Published at: **2019-11-02T20:50:26+00:00**

Author: **Vilde Holta Røssland**

Original: [Dagbladet.no](https://www.dagbladet.no/kjendis/emilie-nereng-ute-av-skal-vi-danse/71776649)

NYDALEN (Dagbladet): I kveldens «Skal vi danse» var det den tidligere toppbloggeren Emilie Nereng (23) og Youtuberen Victor Sotberg (28) som måtte ut i danseduell mot hverandre.

        Etter at de begge hadde danset sine første danser om igjen, var det til slutt Emilie Nereng som røk ut.
      
- Jeg har kommet veldig langt, og det er så sterke konkurrenter som er igjen nå. Men jeg vet at jeg har et veldig fint liv å gå tilbake til, med både min forlovede og en Instagram-konto som har vokst mens jeg har vært med på «Skal vi danse», så framtida er fremdeles lys, altså, sier hun til Dagbladet etter danseexiten.
- Også er det faktisk bare én sending av «Skal vi danse» jeg ikke skal være med på, før vi alle skal tilbake i finalen, så den lørdagen skal jeg slappe av. Fy fader, for et nerveverk jeg har vært disse lørdagene, ler hun.
Dermed har nå ni kjendiser røket ut, og tre par er videre til neste ukes semifinale - før vinneren av «Skal vi danse» kåres lørdag 16. november.
Aleksander Hetland (36) og Jørgine Massa Vasstrand (30) gikk direkte videre til semifinalen neste lørdag.
Victor og Rikke, Samba: 8 + 8 + 8 + 8 = 32 poeng
Emilie og Santino, Slowfox: 7 + 7 + 8 + 8 = 30 poeng
Jørgine og Jørgen, Wienervals: 10 + 10 + 10 + 10 = 40 poeng
Aleksander og Nadya, Samba: 9 + 9 + 9 + 9 =36 poeng
--
Victor og Rikke med Trine Dehli Cleve (Paso Doble): 9 + 9 + 9 = 27 poeng
Jørgine og Jørgen med Merete Lingjærde (Jazz): 9 + 9 + 10 =28 poeng
Emilie og Santino med Tore Petterson (Samba): 9 + 9 + 9 = 27 poeng
Aleksander og Nadya med Egor Filipenko (Tango): 10 + 10 + 10 = 30 poeng
I kveld har alle kjendisdeltakerne gjennomført to danser. Først har de danset alene, før de i andre dans fikk selskap av en av dansedommerne.
Youtuber Victor Sotberg og dansepartneren Rikke Lund danset først en Samba, før de ble satt sammen med dommer Trine Dehli Cleve og danset en Paso Doble.
Emilie Nereng og Santino Mirenna imponerte først dommerne med en Slowfox, før de danset Samba med dommer Tore Petterson.
For treningsblogger Jørgine Massa Vasstrand og dansepartneren Jørgen Nilsen startet lørdagskvelden med en Wienervals, før de danset Jazzdans med Merete Lingjærde.
Den tidligere svømmeren Aleksander Hetland og Nadya Khamitskaya danset Samba, etterfulgt av Tango med dansedommer Egor Filipenko.
Forrige uke var det Christian Strand (39) som trakk det korteste strået og måtte forlate dansekonkurransen.
- Nivået med denne gjengen er så sinnsykt høyt og jevnt, at det å ryke ut nå ikke er så galt. Men det er dødskjedelig sånn sett, for jeg ville gjerne vært med en uke til, sa han fra parketten da resultatet var avgjort.
Den gang danset Jørgine Massa Vasstrand og Jørgen Nilsen en Paso Doble til låta «Bad Guy», mens Victor Sotberg og dansepartneren Rikke Lund danset Slowfox. Emilie Nereng og Santino Mirenna danset en Paso Doble, og Aleksander Hetland og dansepartneren Nadya Khamitskaya gikk for en tradisjonell Wienervals.
Utslåtte Strand og dansepartneren Marianne Sandaker danset Tango.
