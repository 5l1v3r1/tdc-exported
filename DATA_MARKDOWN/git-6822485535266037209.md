
# اعلام زمان مراسم تشییع و ترحیم ابراهیم آبادی

Published at: **2019-11-02T02:00:00+00:00**

Author: ****

Original: [جامعه خبری تحلیلی الف](https://www.alef.ir/news/3980810133.html)

پیکر ابراهیم آبادی، صبح یکشنبه - ۱۲ آبان - در قطعه هنرمندان بهشت زهرا به خاک سپرده می‌شود.
به گزارش ایسنا، پیکر این بازیگر قدیمی که پنجشنبه نهم آبان و پس از حدود سه هفته بستری بودن در بیمارستان درگذشت، روز یکشنبه - ۱۲ آبان - از مقابل ساختمان شماره دو خانه سینما برای خاکسپاری در قطعه هنرمندان بهشت زهرا (س) تشییع می‌شود.
در اطلاعیه‌ این انجمن آمده است:
«با اندوه و تاسف بسیار، بازیگر پیشکسوت و خاطره‌ساز استاد ابراهیم آبادی، پس از تحمل دوران طولانی جدال با بیماری و تحمل رنج فراوان، از میان ما رفت و به آرامش جاودان پیوست.
درگذشت این چهره محبوب سینمای کشورمان را به حضور هموطنان عزیز، خانواده محترم ایشان و تمامی همکاران و سینماگران گرامی تسلیت عرض می‌نمائیم.
همچنین به اطلاع می‌رسد پیکر این هنرمند فقید ساعت ۹ صبح یکشنبه ۱۲ آبان از محل ساختمان شماره ۲ خانه سینما،واقع در تقاطع خیابان وصال و خیابان طالقانی تشییع  و در قطعه هنرمندان بهشت زهرا (س) به خاک سپرده خواهد شد.
مراسم ختم ابراهیم آبادی نیز سه‌شنبه - ۱۴ آبان - از ساعت ۱۳:۳۰ تا ساعت ۱۵:۰۰ در مسجد جامع شهرک غرب برگزار خواهد شد.»
