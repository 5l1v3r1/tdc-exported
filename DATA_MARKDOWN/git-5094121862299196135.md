
# Čelní střet u Kaznějova si vyžádal pět zraněných, bouralo se i Plzni

Published at: **2019-11-05T08:24:00+00:00**

Author: **Antonín Hříbal**

Original: [Deník.cz](https://www.denik.cz/nehody/celni-stret-u-kaznejova-si-vyzadal-pet-zranenych-bouralo-se-i-plzni-20191105.html)

Stalo se tak v úterý po páté hodině při předjíždění . „Vozidlo tovární značky BMW jelo ve směru od Plzně, ve vozidle cestovaly čtyři osoby, řidič ročník 1995. Vozidlo tovární značky Škoda Octavia, řidič ročník 1978 jel ve směru od Kaznějova. Pravděpodobný viník dopravní nehody je řidič BMW, který předjížděl a při tomto manévru se střetl s protijedoucím vozidlem,“ informovala policejní mluvčí Ivana Jelínková s tím, a provedenou dechovou zkouškou policisté zjistili, že ani jeden řidič neřídil pod vlivem alkoholu.
Celkem si nehoda vyžádala pět zraněných osob, které si převzala do péče záchranná služba.  Hasiči zajistili místo události, odpojení akumulátorů a zlikvidovali únik provozních kapalin. Komunikace byla po dobu zásahu uzavřena.
Ráno došlo také k nehodě v Plzni na Mikulášském náměstí. Zde se střetla tramvaj s osobním vozidlem. Střet se obešel bez zranění řidičů či cestujících.
V pondělí před půlnocí se odehrála nehoda v Plzni na křižovatce ulic Sirková a Šumavská. Po střetu dvou osobních aut zůstalo jedno vozidlo na boku, zranění byli tři účastníci nehody.
