
# Законопроєкт про місцеві вибори передано на підпис Зеленському

Published at: **2019-11-01T17:05:00+00:00**

Author: ****

Original: [ZIK.UA](https://zik.ua/news/2019/11/01/zakonoproiekt_pro_mistsevi_vybory_peredano_na_pidpys_zelenskomu_1681759)


        Голова Верховної Ради Дмитро Разумков підписав законопроєкт №0939 про внесення змін до Закону України "Про місцеві вибори" щодо врегулювання процедури ухвалення рішення партії про участь її місцевих організацій у відповідних місцевих виборах.
      
Про це йдеться на сайті Верховної Ради.
"01.11.2019 Закон направлено на підпис Президенту", - написано у карточці законопроєкту.
Як зазначається у пояснювальній записці, місцеві організації політичних партій знаходяться у ситуації, коли вони не завжди мають можливості брати участь у позачергових та перших місцевих виборах, які призначені на відповідній території. Для реєстрації кандидатів у депутати та кандидатів на посаду сільського, селищного, міського голови або старости необхідно вносити до відповідної територіальної виборчої комісії рішення вищого керівного органу партії про участь її місцевих організацій у відповідних місцевих виборах. А оскільки позачергові та/або перші місцеві вибори відбуваються практично щонеділі, то прийняття такого рішення вищим керівним органом партії (з’їздом) для кожних таких місцевих виборів є ускладненим.
Законопроєкт має узгодити положення Закону України «Про місцеві вибори» у частині рівності прав і можливостей брати участь у виборчому процесі як кандидатів від політичних партій так і кандидатів, які висуваються шляхом самовисування.
Раніше голова фракції "Слуга народу" Давид Арахамія заявляв, що на порядку денному наразі не стоїть питання про дострокові місцеві вибори.
