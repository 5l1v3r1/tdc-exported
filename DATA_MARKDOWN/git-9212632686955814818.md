
# Gadis terlanjur teringin anak panggil ibu

Published at: **2019-11-07T15:57:28+00:00**

Author: **Noor Hidayah Tanzizi**

Original: [HM Online](https://www.hmetro.com.my/utama/2019/11/514942/gadis-terlanjur-teringin-anak-panggil-ibu)

“SAYA tersentak apabila mendengar pertanyaan ‘ini anak luar nikah?’ ketika di hospital tetapi saya sedar semuanya kesilapan sendiri yang terlalu percayakan janji lelaki,” luahan Sarah, 25, (bukan nama sebenar) mengenai keterlanjurannya.
Anak tidak sah tarafnya kini baru berusia 21 hari dan dia mengakui ibu bapa sudah mendidiknya dengan baik, namun dia merasai kurang perhatian daripada mereka sehingga terlalu mengikut nafsu dan leka dengan keseronokan serta janji ditabur teman lelaki.
Menurut Sarah, ini bukan kali pertama dia terlanjur dengan teman lelaki dan dia sudah melahirkan seorang anak tidak sah taraf dengan teman lelaki terdahulu, empat tahun lalu.
Katanya, anak pertamanya itu dijaga ahli keluarga dan kanak-kanak terbabit juga tidak mengetahui dia adalah ibu kandungnya.
“Orang selalu kata pengalaman lalu dijadikan pengajaran tetapi saya mengulanginya lagi buat kali kedua kerana terlalu mempercayai janji lelaki biarpun hanya tiga bulan mengenalinya.
“Dia berjanji akan mengahwini saya tetapi apabila diberitahu tentang kandungan ini dia terus menafikannya, malah tak lama selepas itu berkahwin dengan pilihan keluarganya,” katanya ketika ditemui di Seri Iskandar, hari ini.
Sarah berkata, dia hanya menyedari dirinya hamil ketika kandungan berusia lima bulan dan ketika itu sudah berkerja di Kuala Lumpur.
“Saya dibuang kerja sebaik majikan mengetahuinya dan adik beradik juga marah kerana kejadian sama berulang lagi tetapi saya tidak salahkan mereka.
“Kakak mahu menghantar saya ke pusat pemulihan supaya saya berubah dan anak pula akan diserahkan kepada orang untuk dijaga tetapi saya menolak kerana mahu menjaganya sendiri,” katanya.
Menurutnya, dia akhirnya nekad menghubungi aktivis sosial, Rohaidatul Asma Jusoh melalui Facebok (FB) untuk meminta bantuan biarpun tidak pernah mengenalinya.
“Saya berazam untuk berubah kerana sedar apa yang berlaku ini salah disisi agama dan mahu menebus kesalahan dengan memberikan yang terbaik untuk anak.
“Setiap kali melihat anak pertama yang menganggap saya adalah ibu saudaranya, ia meruntun jiwa kerana mengimpikan dipanggil ‘ibu’. Oleh itu, kelahiran anak kedua ini benar-benar menginsafkan saya,” katanya yang mengakui ibu bapanya tidak mengetahui mengenai anak keduanya itu.
Katanya, dia mahu kisah hidupnya dijadikan pengajaran kepada masyarakat terutama remaja supaya tidak melakukan kesilapan sama yang pernah dilaluinya.
Sementara itu, Rohaidatul Asma berkata, dia bersedia membantu Sarah atas dasar prihatin dengan turut dibantu badan bukan kerajaan (NGO) AmalTeam.
“Semua orang berhak diberikan peluang dan dia sendiri mahu berubah untuk menjalani kehidupan baru yang lebih positif, jadi kami bersedia membantunya,” katanya.
