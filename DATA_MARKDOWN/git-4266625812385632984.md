
# Трамп хоче зачитати американцям стенограму телефонної розмови з Зеленським

Published at: **2019-11-01T09:23:00+00:00**

Author: ****

Original: [ZIK.UA](https://zik.ua/news/2019/11/01/tramp_hoche_zachytaty_amerykantsyam_stenogramu_telefonnoi_rozmovy_z_1681297)


        Президент США Дональд Трамп заявив про готовність зачитати американським громадянам стенограму спільної телефонної розмови з українським лідером Володимиром Зеленським.
      
Про це він сказав в інтерв’ю The Washington Examiner.
«Це був хороший телефонний дзвінок. В якийсь момент я збираюся сісти, можливо, це буде бесіда біля каміна в прямому ефірі, і прочитати стенограму дзвінка, тому що люди повинні її почути», – сказав Трамп.
Президент США також зазначив, що не збирається співпрацювати з демократами в розслідуванні в межах процедури імпічменту.
«Ви створюєте жахливий прецедент для інших президентів», – заявив він.
Крім того, Трамп вважає, що все це розслідування – «шахрайство та обман».
«Усі знають, що я не зробив нічого поганого. Білл Клінтон робив все неправильно, Річард Ніксон робив все неправильно. Я не буду згадувати Ендрю Джонсона, тому що це було трохи раніше мого часу. Але вони всі робили неправильні речі. Я не зробив нічого поганого», – додав американський президент.
При цьому він підкреслив, що питання виділення військової допомоги Україні розглядалося тривалий час через ситуацію з корупцією в країні.
«Ми даємо їм гроші, ми даємо їм зброю. Ми зобов’язані дивитися на корупцію», – наголосив Трамп.
Нагадаємо, 25 вересня Державний департамент Сполучених Штатів Америки опублікував стенограму розмови президента України Володимира Зеленського та американського президента Дональда Трампа.
