
# Συμφωνία του Παρισιού: Αντιδράσεις από ΕΕ, Κίνα και Ρωσία με Ουάσιγκτον

Published at: **2019-11-05T13:23:00+00:00**

Author: **SigmaLive**

Original: [SIGMALIVE](https://www.sigmalive.com/news/local/595807/symfonia-tou-parisiou-antidraseis-apo-ee-kina-kai-rosia-me-ouasigkton)

Η Ε.Ε είναι έτοιμη «να ενισχύσει τη συνεργασία της» με τις άλλες χώρες που έχουν υπογράψει τη Συμφωνία του Παρισιού για το Κλίμα, τα θεμέλια της οποίας είναι στέρεα παρά την αποχώρηση των ΗΠΑ, δήλωσε σήμερα ο Ευρωπαίος επίτροπος για τη Δράση υπέρ του Κλίματος Μιγκέλ Αρίας Κανιέτε.
«Η Συμφωνία του Παρισιού έχει στέρεα θεμέλια και είναι εδώ για να μείνει. Η ΕΕ , με τους εταίρους μας, είναι έτοιμη να ενισχύσει τη συνεργασία με όλες τις πλευρές προκειμένου να τη θέσει σε εφαρμογή», επεσήμανε ο Κανιέτε στο Twitter μία ημέρα αφού η Ουάσινγκτον επισημοποίησε την απόσυρσή της από τη Συμφωνία.
Ο Ισπανός επίτροπος διαβεβαίωσε εξάλλου ότι η ΕΕ θα συνεχίσει να εργάζεται «με τις ενδιαφερόμενες πλευρές και τις οντότητες στις ΗΠΑ που παραμένουν δεσμευμένες σε μια φιλόδοξη δράση υπέρ του κλίματος». Με τον όρο «ενδιαφερόμενες πλευρές» ο Κανιέτε εννοεί τις αμερικανικές πόλεις και πολιτείες που είναι πεπεισμένες για την ανάγκη να καταπολεμηθεί η κλιματική αλλαγή.

        Κίνα και Ρωσία
      
Από την πλευρά της η Κίνα, η χώρα με τις μεγαλύτερες εκπομπές αερίων που προκαλούν το φαινόμενο του θερμοκηπίου, ανακοίνωσε ότι «λυπάται» για την απόφαση της Ουάσινγκτον.
«Ελπίζουμε οι ΗΠΑ να επιδείξουν περισσότερη υπευθυνότητα και να συμβάλουν περισσότερο στη διαδικασία της συνεργασίας, αντί να προσθέτουν αρνητική ενέργεια», επεσήμανε ο Γκενγκ Σουάνγκ εκπρόσωπος του κινεζικού υπουργείου Εξωτερικών.
«Η κλιματική αλλαγή είναι μια κοινή πρόκληση για όλη την ανθρωπότητα, όλα τα μέλη της διεθνούς κοινότητας πρέπει να συνεργάζονται», υπογράμμισε.
Και η Ρωσία εκτίμησε ότι η απόφαση των ΗΠΑ να αποσυρθούν από τη Συμφωνία του Παρισιού επιφέρει «σοβαρό» πλήγμα σε αυτή.
«Σε ό,τι αφορά την απόσυρση των ΗΠΑ από τη συμφωνία για το κλίμα, προφανώς την υπονομεύει δραματικά, διότι πρόκειται για μία χώρα με σημαντικό ποσοστό εκπομπής ρύπων και σίγουρα είναι πολύ δύσκολο να συζητήσουμε μια συμφωνία για το κλίμα χωρίς τη μεγαλύτερη οικονομία παγκοσμίως», σχολίασε ο εκπρόσωπος του Κρεμλίνου Ντμίτρι Πεσκόφ.

        Ο ΟΠΕΚ στηρίζει τη συμφωνία
      
Ο γενικός γραμματέας του ΟΠΕΚ Μοχάμεντ Μπαρκίντο επεσήμανε σήμερα ότι ο Οργανισμός Πετρελαιοεξαγωγικών Κρατών στηρίζει πλήρως τη Συμφωνία του Παρισιού.
«Ο ΟΠΕΚ είναι απολύτως δεσμευμένος στη Συμφωνία του Παρισιού», τόνισε ο Μπαρκίντο.
Οι ΗΠΑ ενημέρωσαν χθες Δευτέρα επισήμως τον ΟΗΕ για την απόσυρσή τους από τη Συμφωνία του Παρισιού για το Κλίμα, απόφαση την οποία είχε λάβει το 2017 ο Αμερικανός πρόεδρος Ντόναλντ Τραμπ. Οι ΗΠΑ είναι η μοναδική χώρα που έχει αποσυρθεί από τη συμφωνία αυτή, την οποία έχουν υπογράψει 197 χώρες, περιλαμβανομένης της Βόρειας Κορέας.
Με την κίνηση αυτή ξεκινά η διαδικασία που θα κρατήσει έναν χρόνο για την αποχώρηση της Ουάσινγκτον από τη Συμφωνία αυτήν.
Η αντίστροφη μέτρηση που ξεκίνησε χθες θα ολοκληρωθεί στις 4 Νοεμβρίου 2020, δηλαδή μία ημέρα μετά τις επόμενες προεδρικές εκλογές στις ΗΠΑ όπου θα είναι υποψήφιος ο Τραμπ διεκδικώντας μια δεύτερη θητεία.
