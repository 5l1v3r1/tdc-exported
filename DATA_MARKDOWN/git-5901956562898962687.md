
# Plameni pogoltnili dragocen spomenik

Published at: **2019-11-03T16:56:00+00:00**

Author: **A. J.**

Original: [Slovenske novice](https://www.slovenskenovice.si/kronika/na-tujem/clanek/plameni-pogoltnili-dragocen-spomenik-245186)

NAHA – V četrtek zgodaj zjutraj, okoli 2.40 po lokalnem času, je izbruhnil ogenj v zgodovinskem gradu Šuri na japonskem južnem otoku Okinava in skoraj popolnoma uničil zgradbo, ki je del Unescove svetovne dediščine in priljubljena turistična točka. Več kot sto gasilcev se je borilo s plameni okoli 12 ur, preden jim jih je popoldne okoli 13.30 uspelo ukrotiti. Ogenj v Nahi, glavnem mestu Okinave, se je začel v osrednjem delu pretežno lesenega gradu in se hitro razširil na preostale zgradbe, saj je bil dan precej vetroven. Tri velike dvorane in štiri druge zgradbe so pogorele do tal. Ranjenih ni bilo.Teden dni trajajoč festival, ki se je začel v nedeljo, bi se moral odvijati ves teden, vendar so dogodke odpovedali. Organizatorji so pripravljali grad na dogajanje naslednjega dne še do malce čez polnoč, ko pa je začelo goreti, ni bilo tam nikogar več. Oranžni plameni so pogoltnili glavno stavbo, od katere je ostalo le še leseno ogrodje. Številni prebivalci glavnega mesta so opazovali tragično spreminjanje dragocenega kulturnega spomenika v pepel, nekateri so jokali. »Menim, da smo izgubili simbol mesta. Šokiran sem,« je komentiral župan Nahe Mikiko Široma. Guverner Okinave Deni Tamaki, ki se je ravno vrnil z obiska v Južni Koreji, je dejal, da je njegovo srce strto, da pa meni, da morajo grad, ki je simbol kraljevine Rjukju ter kulturni in zgodovinski spomenik, vsekakor obnoviti.
Pred petsto leti zgrajeni grad je simbol Okinave in kraljevine Rjukju, ki je vladala med letoma 1429 in 1979, ko se je otok priključil Japonski. Je tudi simbol truda Okinavcev, da bi se po drugi svetovni vojni postavili na noge. Do tal je bil požgan tik pred koncem vojne, leta 1945 v bitki za Okinavo, v kateri je življenje izgubilo 200.000 ljudi, med njimi mnogi civilisti. Leta 1992 so ga obnovili, postal je nacionalni park, leta 2000 pa del Unescove svetovne dediščine. 
