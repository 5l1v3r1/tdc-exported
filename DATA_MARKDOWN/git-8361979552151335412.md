
# Ткаченко виступив за введення санкцій проти збиткових ЗМІ

Published at: **2019-11-06T13:50:00+00:00**

Author: ****

Original: [НВ](https://nv.ua/ukr/ukraine/politics/v-radi-zaproponuvali-shtrafuvati-zbitkovi-zmi-novini-ukrajini-50051957.html)

Про це він заявив під час парламентських слухань стосовно безпеки діяльності журналістів в Україні.
«Україна — ледь не єдина країна в Європі, де переважна більшість приватних ЗМІ є збитковими. Це, звичайно, створює підозру того, що власники впливають на журналістів. У футболі, в УЄФА, уже 10 років діє принцип так званого фінансового fair play [чесна гра]. Умовно кажучи, „скільки заробляєш — стільки витрачаєш“. Якщо, наприклад, упродовж трьох років ЗМІ є постійно збитковими — напевно є шанс застосування певних санкцій», — наголосив Ткаченко.
За його оцінками, санкції допоможуть побудувати в Україні «чесний» медійний бізнес без частини «яскравих шоу, серіалів і інформаційних каналів».
Питання застосування санкцій проти збиткових ЗМІ буде внесено до законопроекту про медіа, який гуманітарний комітет має розробити до кінця 2019 року, зазначив він.
Ткаченко також пообіцяв, що в рамках роботи тимчасової слідчої комісії, яка займається розслідуванням законності зміни власників телеканалів NewsOne, 112 Україна та ZIK, розглянуть питання відповідальності за поширення фейкових новин та дезінформації, порушення журналістських стандартів та потурання російської агресії проти України.
«За це теж має нести відповідальність. Особливо, коли мова йде про потурання агресії ворога. Можу запевнити жоден „кум Путіна“ у цьому питанні не допоможе», — додав нардеп.
