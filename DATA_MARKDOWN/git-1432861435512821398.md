
# Ювентус е на осминафинал след труден успех в Москва, Дъглас Коща герой за италианците

Published at: **2019-11-06T21:45:00+00:00**

Author: **Sportlive.bg**

Original: [SPORT LIVE](https://www.sportlive.bg/worldfootball/championsleague/yuventus-e-na-osminafinal-sled-truden-uspeh-v-moskva-dyglas-koshta-geroj-za-italiancite-1403614.html)

Италианският шампион Ювентус постигна трудна, но много важна победа над отбора на Локомотив Москва. Тимът на Маурицио Сари надигра руския гранд с 1:2 след късен гол на Дъглас Коща в мач от група D на Шампионската лига.
Срещата започна ударно за "бианконерите", след като те откриха резултата още в 4-тата минута на срещата. Кристиано Роналдо стреля по земя от свободен удар, топката бе уловена от Гийерме, но вратарят на домакините изпусна кълбото и то попадна в Аарън Рамзи, който от голлинията вкара топката в мрежата. Това бе гол номер 300 за Ювентус в турнира, като единствено Реал Мадрид, Барселона, Байерн Мюнхен и Манчестър Юнайтед имат повече попадения. Рамзи пък стана първият британец, вкарал гол за Ювентус в Шампионската лига. Локомотив Москва бързо отвърна на "старата госпожа", след като Алексей Миранчук изравни резултата в 12-тата минута след центриране отляво на Мачей Рибус. До края на първото полувреме друг гол не падна, въпреки че имаше удари и към двете врати.В началото на втората част липсваха чисти положения за двата тима. Най-добрата възможност за руснаците се откри в 78-мата минута, когато удар на Миранчук първо бе спасен от Шчесни, а последвалият изстрел на Жоао Марио бе изчистен от голлинията от Леонардо Бонучи. В края на мача Маурицио Сари реагира, вкарвайки в игра Дъглас Коща и Пауло Дибала. Именно Коща се превърна в златната резерва на Сари, след като в 93-тата минута комбинира с Игуаин, след което се озова сам срещу Гийерме и с хладнокръвен удар матира вратаря.Така Ювентус си осигури участие на осминафиналите в Шампионската лига, след като събра актив от 10 точки в група D и има с 3 повече от втория Атлетико Мадрид, който играе в момента. Локомотив Москва заема третото място в класирането с 3 пункта, като все още има теоретични шансове за класиране напред. В следващия кръг Ювентус е домакин на Атлетико Мадрид, а Локомотив Москва приема последния в тази група Байер Леверкузен.

        ПЪРВО ПОЛУВРЕМЕ:
      
Още в 3-тата минута Ювентус получи добър шанс да открие резултата. Кристиано Роналдо стреля по земя от пряк свободен удар, а вратарят на Локомотив Гийерме изпусна топката, тя мина между краката му и попадна в мрежата след добавка на Аарън Рамзи - 0:1! Това бе гол номер 300 за Ювентус в Шампионската лига. Домакините на свой ред отвърнаха с опасна атака в 6-тата минута, след като топката достигна до Едер и той я върна на Жоао Марио, който стреля малко над вратата на Шчесни.
В 9-тата минута топката достигна до Кристиано Роналдо след далечен пас, португалеца стреля, но стражът на Локомотив Москва спаси. Домакините обаче продължиха да атакуват и в 12-тата минута Мачей Рибус центрира от левия фланг, Алексей Миранчук стреля с глава, топката се отби в страничния стълб, но при добавката Миранчук изравни на празна врата - 1:1!
Двата тима продължиха с отворената игра и в 20-тата минута голмайсторът Миранчук намери Жоао Марио. Португалецът стреля на ударът му рикошира в браните на Ювентус и топката излезе в корнер. След центрирането от ъгловия удар се получи разбъркване и Миранчук имаше шанс да реализира втори гол за Локомотив Москва. В средата на първото полувреме определено се забелязва, че домакините печелят битката в центъра на терена и въпреки ранния гол на "старата госпожа", Локомотив е по-активният отбор на терена.
Постепенно обаче Ювентус осъществи контрол над топката и започна да създава положения главно чрез бековете си Алекс Сандро и Данило. В 32-рата минута опасно центриране бе засечено от Кристиано Роналдо, но португалецът можеше да остави топката на съотборника си Аарън Рамзи, който бе в по-добра позиция. Още в следващата атака пък Сами Кедира изведе по страхотен начин Гонсало Игуаин, но Гийерме спаси изстрела на аржентинеца.
В 38-мата минута съдията Руди Буке показа първия жълт картон в мача на Леонардо Бонучи, който влезе опасно в краката на Едер. В края на първата част темпото на играта спадна. В 45-тата минута все пак Ювентус имаше шанс да излезе отново напред в резултата чрез Кристиано Роналдо, но изстрелът на нападателя беше крайно неточен. Първото полувреме завършва при резултат 1:1.

        ВТОРО ПОЛУВРЕМЕ:
      
Втората част започва без промени за двата тима. Първата опасност пред една от двете врати беше в 47-мата минута, когато Кристиано Роналдо стреля от пряк свободен удар, но Гийерме спаси. Пред другата врата се откри възможност за Баринов, но шутът му излезе в аут. В 55-тата минута отново Роналдо имаше възможност да обстрелва вратата на домакините, но бразилският вратар с руски паспост спаси.
Няколко минути по-късно Кедира бе добре изведен от Даниеле Ругани, но Мачей Рибус го затвори и не му позволи да стреля към вратата. В 60-тата минута голмайсторът Миранчук получи добър пас в наказателното поле на Ювентус, но ударът му беше слаб и Шчесни лесно спаси. В 64-тата минута Ювентус реагира с първа смяна, след като Рамзи напуска, а на негово място се появява Родриго Бентанкур.
В 67-мата минута Локомотив Москва организира много добра контраатака, топката достигна до Жоао Марио, но изстрелът му бе крайно неточен. Малко след това съдията Буке подмина грубо нарушение на Игуаин срещу Баринов. 69-та минута и втора промяна на Маурицио Сари - Сами Кедира излиза за сметка на Дъглас Коща.
През последните 3-4 минути Ювентус осъществи контрол върху събитията на терена и започва да натиска съперника си в собствената му половина. Пробив на Адриен Рабио отляво завърши с пас по земя в наказателното поле, но топката е изчистена от Ведран Чорлука.
В 78-мата минута домакините осъществиха най-добрата атака за второто полувреме - първо Миранчук стреля към вратата на Шчесни, но при добавката топката попадна в Жоао Марио и резултатът като по чудо остана 1:1, след като Леонардо Бонучи изчисти от голлинията. 
Първа смяна за Локомотив Москва - Жемалетдинов излиза и на негово място Мурило. В същото време Пауло Дибала се появява на терена за Ювентус за сметката на изигралия слаб мач Кристиано Роналдо. В 82-рата минута Мачей Рибус получава жълт картон за грубо влизане срещу Данило. Междувременно нова смяна за Локомотив Москва - Жоао Марио напуска за сметка на Александър Коломейцев.
В последните минути на двубоя "старата госпожа" създаде няколко положения в опит да открадне трите точки. В 90-тата минута Дъглас Коща центрира в наказателното поле, но нито един от съотборниците му не успя да засече топката. В следващата ситуация Миралем Пянич стреля, но шутът му срещна тялото на защитник на Локомотив.
В 3-тата минута от добавеното от съдията продължение Дъглас Коща нахлу в наказателното поле, комбинира на двойно с Гонсало Игуаин и останал сам срещу Гийерме прати топката в мрежата, за да изведе отново Ювентус напред в самия край на срещата - 1:2! В радостта си бразилецът свали своята фланелка и получи жълт картон. Така Ювентус спечели тази среща с 1:2 и остава на първо място в група D.

        Стартови състави:
      

        ЛОКОМОТИВ (МОСКВА): Гийерме, Хьоведес, Баринов, Криховяк, Чорлука, Жемалетдинов, Едер, Игнатиев, Жоао Марио, Рибус, Миранчук
        ЮВЕНТУС: Шчезни, Пянич, Кедира, Роналдо, Рамзи, Сандро, Данило, Бонучи, Игуаин, Ругани, Рабио
      
ЛОКОМОТИВ (МОСКВА): Гийерме, Хьоведес, Баринов, Криховяк, Чорлука, Жемалетдинов, Едер, Игнатиев, Жоао Марио, Рибус, Миранчук
ЮВЕНТУС: Шчезни, Пянич, Кедира, Роналдо, Рамзи, Сандро, Данило, Бонучи, Игуаин, Ругани, Рабио

        ПРЕДИ ДВУБОЯ
      

        Руският гранд създаде много главоболия на торинци в първата среща, като селекцията на Юри Семин дори поведе на именития си съперник в 30' с попадение на Миранчук, но само в рамките на две минути между 77' и 79' Дибала вкара на два пъти, за да даде 3-те точки на своя тим.
      
Именно благодарение на този успех Ювентус може да се класира за фазата на елиминациите. Възпитаниците на Маурицио Сари са с актив от 7 точки и победа над московския гранд ще ги прати в следващия кръг, независимо от случващото се в другата среща между Атлетико (Мадрид) и Байер в Леверкузен. Германският тим е с 0 точки и дори победа за "аспирините" няма да е достатъчна да бъде наваксан евентуален пасив от 7 точки в оставащите два кръга. Същото важи и за Локомотив, който е с 3 пункта до момента. 
За всеки тим, особено от южните части на Европа, е тежко всяко гостуване в Русия, но Атлетико вече спечели с 2:0 в Москва, а Локомотив се намира в слаба форма и няма победа в последните си 3 мача. Ювентус е все още непобеден във всички турнири, а като гост има 5 победи и 3 равенства. 
