
# Svitá Huawei na lepšie časy? USA sa chystajú spraviť očakávaný krok

Published at: **2019-11-07T18:12:12+00:00**

Author: **Lukáš Zachar**

Original: [Android Portal](https://androidportal.zoznam.sk/2019/11/huawei-lepsie-casy-usa-ocakavany-krok/)


        Čínsky výrobca smartfónov, tabletov a notebookov momentálne bojuje s prísnym nariadením Spojených štátov amerických. To americkým spoločnostiam zakazuje obchodovať s Huawei alebo jeho dcérskymi spoločnosťami. Existujú však výnimky – špeciálne licencie, ktoré udeľuje ministerstvo obchodu USA.
      
Ministerstvo doteraz len registrovalo žiadosti spoločností o možnosť obchodovať s Huawei. Medzi žiadateľmi o udelenie licencie sú viac aj menej známe firmy. Nechýbajú napríklad tak zvučné mená ako Google či Intel.
Ako informovala agentúra Bloomberg, ktorej sa podarilo získať vyjadrenie amerického ministra obchodu, Willbura Rossa, k vydávaniu licencií dôjde už čoskoro. Jeho úrad momentálne eviduje viac ako 260 žiadostí. Upozorňuje však, že licenciu nemusia získať úplne všetci žiadatelia. Pri výbere bude ministerstvo klásť dôraz na to či prípadná spolupráca danej spoločnosti s Huawei predstavuje bezpečnostné riziko. Výnimky, resp. licencie budú mať opäť dočasnú platnosť.
Huawei aj napriek prísnym sankciám zo strany Spojených štátov amerických nestagnuje. Darí sa mu hlavne vďaka domácej Číne, kde spoločnosť zaberá viac ako 40 % trhu. Najdôležitejšia licencia pre Huawei je tá, ktorá by bola prípadne udelená Google. Do svojich smartfónov by tak mohol inštalovať služby Google, ktoré by mu otvorili dvere na západné trhy.
