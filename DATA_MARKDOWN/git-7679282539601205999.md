
# INDvBAN: बांग्लादेश के खिलाफ हार के बाद रोहित शर्मा को याद आए विराट कोहली, जानिए क्या कहा

Published at: **2019-11-04T06:54:38+00:00**

Author: **लाइव हिन्दुस्तान टीम,नई दिल्ली**

Original: [https://www.livehindustan.com](https://www.livehindustan.com/cricket/story-india-vs-bangladesh-1st-t20-international-match-ind-vs-ban-match-ke-baad-jab-rohit-sharma-ko-yaad-aaye-virat-kohli-2830891.html)

भारत और बांग्लादेश के बीच तीन मैचों की ट्वंटी20 सीरीज खेली जा रही है। सीरीज का पहला टी20 इंटरनेशनल मैच दिल्ली के अरुण जेटली स्टेडियम में 3 नवंबर (रविवार) को खेला गया। भारत को मैच में सात विकेट से हार का सामना करना पड़ा। ये पहला मौका था, जब भारत को बांग्लादेश के खिलाफ टी20 इंटरनेशनल मैच में हार का सामना करना पड़ा हो। मैच के बाद कप्तान रोहित शर्मा ने विराट कोहली को लेकर एक खास बयान दिया।
दरअसल वर्कलोड मैनेजमेंट के तहत विराट कोहली को इस सीरीज से आराम दिया गया है। विराट की जगह रोहित शर्मा टीम की कमान संभाल रहे हैं। मैच के बाद जब रोहित से पूछा गया कि क्या टीम को विराट कोहली की कमी खली, तो उन्होंने कहा, 'निश्चित तौर पर वो बहुत बड़ा खिलाड़ी है। इसमें कोई शक की बात नहीं है और उनकी जगह भर पाना बहुत मुश्किल है। जब भी वो नहीं खेल रहे होते हैं तो उनकी जगह भर पाना बहुत मुश्किल काम होता है।'

        'विरोधी टीम कौन है इससे हमें फर्क नहीं पड़ता'
      
बांग्लादेश की यह टी20 में भारत पर पहली जीत है। इससे पहले आठ मैचों में भारत ने जीत दर्ज की थी लेकिन रोहित ने साफ किया कि वे रिकॉर्ड पर ध्यान नहीं देते और उन्होंने बांग्लादेश को हल्के से नहीं लिया था। उन्होंने कहा, 'मैं ये नहीं कहूंगा कि हमने उन्हें हल्के से लिया था। जब हम मैदान पर उतरते हैं तो रिकॉर्ड पर गौर नहीं करते। हम उसे एक नए मैच की तरह देखते हैं और उसे जीतना चाहते हैं। हम अपनी रणनीति और कौशल का सही प्रदर्शन करके ऐसा करना चाहते हैं जो हम इस मैच में नहीं कर पाए।'
रोहित ने कहा, 'जब हम खेलते हैं तो विरोधी टीम को नहीं देखते। हम अपने काम ही फोकस करते हैं कि हमें क्या करना है। हमारे लिए ये मायने नहीं रखता कि हम किस टीम के खिलाफ खेल रहे हैं। हम केवल उनकी गेंदबाजी और बल्लेबाजी लाइनअप पर गौर करते हैं लेकिन विरोधी टीम पर बहुत अधिक ध्यान देना अच्छा नहीं होता है।'
