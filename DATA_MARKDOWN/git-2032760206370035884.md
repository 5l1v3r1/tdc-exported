
# Pravidlá odchodu sudcov do dôchodku neplatia pre všetkých rovnako, rozhoduje súdna rada

Published at: **2019-11-01T17:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88455)

1.11.2019 (Webnoviny.sk) – Sudcov, ktorí pracujú v dôchodkovom veku, neubúda. Pravidlá totiž neplatia pre všetkých rovnako. Vyplýva to zo štatistík, ktoré agentúre SITA poskytol tlačový odbor rezortu spravodlivosti. Sudcov, ktorí dosiahli vek 65 rokov, je v súdnictve 67. Podľa zákona by pritom mali byť automaticky predložení Súdnej rade SR na odvolanie z funkcie.
Ústavný súd SR však rozhodol, že súdna rada môže ešte zvážiť, koho predloží na odvolanie, neexistujú však pritom pravidlá, na základe čoho by rozhodovala.
Najvyšší poradný samosprávny orgán justície však v tomto prípade postupuje nerovnomerne, kým niektorých sudcov odporučí prezidentke odvolať, iných nie. Problém v tomto procese vidí aj niekdajší člen súdnej rady a právnik Jozef Vozár, ktorý navyše pripomína, že sú „rovní a rovnejší“.
„Aj v tomto prípade, bohužiaľ, platí, že sú na Slovensku rovní a rovnejší. Odvolávanie sudcov na základe veku je skutočne problematické. Aj ako člen súdnej rady som zažil prípady, keď prišli dvaja sudcovia z rovnakého súdu, jedného sme odvolali a druhého nie,“ priblížil pre agentúru SITA.
Odborník vidí aj iný problém, hlasovanie rady je tajné. „Hlasovanie je navyše tajné, takže prakticky ani samotní členovia súdnej rady nevedia, ktorí kolegovia ako hlasovali a prečo niektorí sudcovia zostali, alebo nezostali vo funkcii,“ dodal.
Najvyšší samosprávny orgán justície rozhoduje o sudcoch, ktorí presiahli vekovú hranicu, pravidelne, pričom ešte pred tajným hlasovaním je rozprava a v rámci nej sa prídu predstaviť aj niektorí sudcovia, ktorí uvádzajú, prečo by radi pokračovali vo svojej funkcii.
V nej sa niekedy členovia súdnej rady prihovárajú za konkrétneho sudcu, aj napriek tomu, že presiahol vekovú hranicu. Vozár si vie pri tejto problematike predstaviť zmenu Ústavy SR.
„Samozrejme, dá sa to nastaviť legislatívne zmenou ústavy,“ odpovedal právnik a dodal, že to nie je jednoduchý proces, keďže sa musí dosiahnuť ústavná väčšina, teda minimálne 90 hlasov poslancov NR SR.
Známy je napríklad prípad šéfa Združenia sudcov Slovenska (ZSS) Juraja Sopoligu. O ňom sa na pôde súdnej rady hlasovalo dvakrát, pričom ani na jeden pokus ho súdna rada nenavrhla na odvolanie. Sopoliga sa v tomto roku dokonca uchádzal o najcennejší sudcovský talár na Ústavnom súde SR, kde je mandát na 12 rokov.
V súčasnosti musí najskôr o sudcovi rozhodnúť Súdna rada SR, ktorá následne zoznam posunie do Kancelárie prezidenta SR.
Viac k témam: dôchodok, justícia, sudcovia, súdnictvo, súdyZdroj: Webnoviny.sk – Pravidlá odchodu sudcov do dôchodku neplatia pre všetkých rovnako, rozhoduje súdna rada © SITA Všetky práva vyhradené.
