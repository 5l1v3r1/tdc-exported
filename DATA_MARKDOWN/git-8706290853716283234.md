
# Μιχαλολιάκος: Είδαν τις δημοσκοπήσεις και έστησαν κατηγορητήρια - Απολύτως νόμιμη η δράση της Χρυσής Αυγής

Published at: **2019-11-06T13:51:00+00:00**

Author: ****

Original: [enikos.gr](http://www.enikos.gr/society/682647/michaloliakos-eidan-tis-dimoskopiseis-kai-estisan-katigoritiria-a)

Απορρίπτει -όπως ήταν αναμενόμενο- την κατηγορία της εγκληματικής οργάνωσης ο αρχηγός της Χρυσής Αυγής, ισχυριζόμενος ότι η δράση του κόμματος είναι απολύτως νόμιμη, ότι οι ίδιοι δεν είναι ναζιστές αλλά εθνικιστές και εξαπολύοντας κατηγορίες ότι “είδαν τις δημοσκοπήσεις και έστησαν κατηγορητήρια”.
Στην απολογία του, στη δίκη της Χρυσής Αυγής, ο Νίκος Μιχαλολιάκος έδειξε το στίγμα της γραμμής στην οποία θα κινηθεί. “Δεν υπάρχει εγκληματική οργάνωση. Ποια εγκληματική οργάνωση; 25-30 χρόνια ήμασταν με γραφεία, τηλέφωνα, δημόσια παρουσία. Από το 1982 εγγράφως δηλώνουμε εθνικιστές, όχι ναζιστές... Είδαν τις δημοσκοπήσεις και έστησαν κατηγορητήρια" είπε ο Μιχαλολιάκος στο δικαστήριο, υπερασπιζόμενος -όπως είπε- όχι μόνο τον εαυτό του αλλά “και έναν ολόκληρο κόσμο”.
Ο κατηγορούμενος ως αρχηγός εγκληματικής οργάνωσης υποστήριξε ότι “η δράση του κόμματος” είναι απολύτως νόμιμη και επιτέθηκε κατά του Αντώνη Σαμαρά και υπουργών της κυβέρνησης του, κάνοντας λόγο για ένα “τηλεοπτικό σόου” που έστησαν με τις συλλήψεις του ίδιου και της Κοινοβουλευτικής Ομάδας της Χρυσής Αυγής. Είπε στην κατάθεσή του: “έκαναν μία επιχείρηση σοκ και δέος με μασκοφόρους που κρατούσαν αυτόματα λες και πήγαιναν να συλλάβουν τον Μπίν Λάντεν”, με σκοπό, όπως είπε, να τρομοκρατήσουν τους ψηφοφόρους του κόμματος, “μην πάτε με αυτούς γιατί θα σας περάσουμε χειροπέδες”.
Σύμφωνα με τον ίδιο, μάλιστα, προκειμένου να επιτευχθεί ο στόχος της ανακοπής της ανοδικής πορείας του κόμματος έγινε “συρραφή υποθέσεων” με βασική τη δολοφονία Φύσσα, “που πρώτος εγώ καταδίκασα στο περιστύλιο της Βουλής” και αποκόπηκαν φράσεις του, π.χ. στη συγκέντρωση των Θερμοπυλών, προκειμένου, όπως υποστήριξε, να τον κατηγορήσουν ότι προέτρεψε σε κακουργήματα.
Στην απολογία του, ο αρχηγός της Χρυσής Αυγής ισχυρίστηκε ότι σκόπιμα εδώ και πολλά χρόνια το κόμμα του χρεώθηκε εγκλήματα που εκ των υστέρων αποδείχθηκε πως δεν είχε σχέση με αυτά. Μίλησε για συγκεκριμένες υποθέσεις περιστατικών βίας, που δημοσιεύματα και πολιτικοί απέδωσαν στο κόμμα, υποστηρίζοντας ότι υπήρχε από παλιά μία στόχευση σε βάρος των εθνικιστών, μία πολιτική εμπάθεια. Σημείωσε, μάλιστα, πως σε όλον τον κόσμο η Αριστερά πολεμάει τα εθνικιστικά κινήματα, ενώ αναφέρθηκε σε επερώτηση από το 1995 του εκλιπόντος βουλευτή του ΚΚΕ Ορέστη Κολοζώφ που ζητούσε να τεθεί η Χρυσή Αυγή εκτός νόμου.
Η τοποθέτηση του Νίκου Μιχαλολιάκου ολοκληρώθηκε και πλέον η απολογία συνεχίζεται με ερωτήσεις που δέχεται από έδρας.
Πηγή: ΑΠΕ-ΜΠΕ
