
# У Світловодську досі не розпочався опалювальний сезон

Published at: **2019-11-01T00:00:00+00:00**

Author: **Наталка Маринець**

Original: [Кировоградская правда](https://pravda-kr.com.ua/najsvizhishe/16582-u-svitlovodsku-dosi-ne-rozpochavsya-opalyuvalnij-sezon.html)

У Світловодську досі не розпочався опалювальний сезон через зміну складу засновників СП ТОВ «Світловодськпобут», яке є єдиним теплопостачальним підприємством у місті. Про це повідомляють в облдержадміністрації.За словами т.в.о голови облдержадміністрації Світлани Лобанової, до Комісії з питань розгляду скарг у сфері державної реєстрації, що при Міністерстві юстиції, направили низку звернень. Оперативний розгляд і відміна реєстраційної дії щодо СП ТОВ «Світловодськпобут» в частині зміни складу засновників дала б змогу розблокувати питання опалювального сезону у місті й оперативно проводити подальші організаційні заходи. Раніше міська влада була власником 50% у статутному капіталі підприємства. Наразі воно є приватним.Секретар Світловодської міської ради Юрій Сапянов запевнив, що у разі позитивного рішення комісії Мінюсту, депутатський корпус готовий вжити всіх необхідних заходів для початку опалювального сезону. Зокрема, скасування реєстраційної дії щодо 100% прав власності приватної особи дозволить міській раді надати гарантії для укладення підприємством договору реструктуризації заборгованості за спожитий природний газ з НАК «Нафтогаз України».Нагадаємо, у Світловодську, рейдери захопили підприємство. Прокуратура вимагає скасувати реєстрацію власності «Світловодськпобуту».
У рейдерстві і службовому підробленні підозрюють міського голову Валентина Козярчука.
Як повідомляла «КП», у Світловодську початок опалювального сезону під загрозою.
