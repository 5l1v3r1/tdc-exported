
# Mistet Charlie (22) i dødsulykke: - Bittert

Published at: **2019-11-07T19:50:14+00:00**

Author: **Ralf Lofstad**

Original: [Dagbladet.no](https://www.dagbladet.no/nyheter/mistet-charlie-22-i-dodsulykke---bittert/71792312)

- Det er tunge dager. Sorgen er nær, savnet stort. Det er bittert at det skjedde, sier Ramona Lind (45) til Dagbladet.
I mars døde sønnen hennes, Charlie (22), etter å ha ligget i koma i over to måneder.
Studenten fra Sortland i Nordland var 7. januar på vei til Tromsø i bil etter juleferien. På E8 ble han truffet av hengeren på en utenlandsk trailer som fikk skrens, og våknet aldri igjen.
- Jeg savner Charlie. Men det stopper meg ikke i å ønske endring, sier moren idet en ny vintersesong på veiene i Nord-Norge allerede er i gang.

        Det er på det rene at ulykkestraileren ikke var skodd for forholdene i Troms. 21. mars, samme dag som Charlie døde, ble den litauiske sjåføren dømt til 90 dagers fengsel.
      
Nord-Troms tingrett kom til at sjåføren ikke hadde utvist grov uaktsomhet, og han ble heller ikke dømt til å betale oppreisningserstatning.
Nå kommer alt veltende opp igjen for Ramona. Torsdag fikk en litauisk tungtransportsjåfør igjen skrens på E8, og unngikk så vidt å kollidere med en lokal personbil, ifølge NRK.
Sortland-kvinnen er blant de 30 000 medlemmene av Facebook-gruppa Stopp dødstrailerne på norske vinterveier! - opprettet av et ektepar fra Nordkjosbotn i Troms. Gruppas budskap er klart: Utenlandske vogntog på norske vinterveier er potensielle dødsfeller.

        - Trailerne ligger strødd langs veiene her, i Nord-Norge er det ulykker hver dag. Bare i går var det to uhell på Sortland - to vogntog kom ikke over brua og skled bakover, sier Ramona.
      
Etter Charlies ulykke gikk hun hardt ut mot politikerne, og spesielt samferdselsminister Jon Georg Dale (Frp), for ikke å ha gjort nok for å forhindre ulykker med utenlandske vogntog i Norge.
Dale varslet 15. oktober skjerping av kravene til tunge kjøretøy på vinterføre. Blant annet må dekk på trekkvogna fra neste år være merket med det såkalte alpesymbolet, og bøtene for manglende dekk- og kjedeutrustning øker.
Samtidig blir kontrollene hyppigere, og det er bevilget 20 millioner kroner til formålet.

        Mens avisa iTromsø roste tiltakene på lederplass, imponerer de ikke Ramona, som på sin side mener at Dale må gå av.
      
- Han gjør ikke det en folkevalgt politiker bør gjøre. Han tar ikke problemet på alvor, og er for feig. Det er respektløst - en slik minister trenger ikke det norske folk, sier 45-åringen.
Hun registrerer samferdselsministerens tiltak, men mener de på langt nær er tilstrekkelige.
- Det er bare politikerpynt. Kravet til alpemerkede dekk gjelder ikke hengeren, og det var hengeren som traff Charlie, sier Ramona.

        Hun mener det burde vært satt av 200 millioner kroner, ikke 20, for å styrke beredskapen på vinterveiene.
      
- Pengene skulle gått til blant annet strøing og brøyting i nord, sier 45-åringen.
Samferdselsminister Jon Georg Dale er velkjent med hva Ramona mener om hans innsats.

        - Jeg forstår veldig godt frustrasjonen de som har mistet sine nærmeste i trafikken føler, sier Dale til Dagbladet.
      
Samtidig er han uenig i at hans regjering ikke har tatt problematikken på alvor.
- De grepene vi har tatt, og de grepene vi nå tar, er de som alle fagmyndigheter, transportbransjen selv og store interesseorganisasjoner som NAF mener er grepene som skal til. Vi følger opp faglige råd, og gjør det så raskt som praktisk mulig, framholder han.

        Ministeren presiserer likevel at arbeidet ikke er over.
      
- Vi mister fortsatt for mange i trafikken. Ett dødsfall er fremdeles ett for mange. Vi har en vei å gå, men summen av de grepene vi har tatt og skal ta, bidrar til å gjøre det tryggere på norske veier. Samtidig kan ikke stille en 100-prosentsgaranti for at ulykker ikke skjer.
Ramona er sterkt kritisk til at utenlandske sjåfører uten tilstrekkelig opplæring i glattkjøring får kjøre på norske veier om vinteren. Likevel uttrykker hun forståelse for deres situasjon.
- Slik det er i dag, er det den stakkars sjåføren som er ansvarlig ved en ulykke, men han har ofte ikke engang råd til smøremidler, og har ikke noe valg. Det burde stilles krav til transportørene og oppdragsgiverne, som tjener penger på virksomheten, sier hun.
En rapport fra Transportøkonomisk institutt konkluderer med at østeuropeiske lastebiler har omtrent dobbelt så høy ulykkesrisiko som norskregistrerte, når alle typer ulykker telles med.
Bård Morten Johansen, seniorrådgiver i Trygg Trafikk, sier til Dagbladet at utenlandske sjåfører ikke er overrepresentert i dødsulykker i Norge.
- Men de er overrepresentert i andre ulykker, i forhold til den totale statistikken, opplyser han.
Johansen sier videre at vogntogførere - både norske og utenlandske - sjelden er utløsende faktor i dødsulykker.

        - Det at det er mange utenlandske vogntog som er dårlig skodd for norske forhold og skaper ulykker, det er en myte ifølge statistikken, sier han.
      

        - Din konklusjon er at utenlandske vogntog på norske vinterveier ikke utgjør et problem, slik Facebook-gruppa hevder?
      
- Det er et problem de gangene de ikke kjører slik de skal, ikke har kompetansen de skal ha, og ikke er skodd for norske forhold. Men dette er også et problem når sjåførene er norske.
