
# 
        پایان عصر اقتصاد آمریکایی؟
      

Published at: **2019-11-06T22:56:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638574/%D9%BE%D8%A7%DB%8C%D8%A7%D9%86-%D8%B9%D8%B5%D8%B1-%D8%A7%D9%82%D8%AA%D8%B5%D8%A7%D8%AF-%D8%A2%D9%85%D8%B1%DB%8C%DA%A9%D8%A7%DB%8C%DB%8C)

به گزارش بولتن نیوز، طی بازه زمانی ۲۰۱۳ تا ۲۰۱۸ تقریبا ۲۸ درصد از بار رشد اقتصادی جهانی روی دوش چین بوده است و این مساله نشان می دهد که دومین اقتصاد بزرگ جهان اکنون عامل اصلی رشد اقتصادی در جهان محسوب می‌شود. طبق پیش‌بینی صندوق بین المللی پول، چین در پنج سال آینده نیز کماکان اصلی‌ترین محرک رشد اقتصادی جهان خواهد بود.
در پنج سال‌آینده بیش از نیمی از کل رشد اقتصادی جهان محدود به پنج کشور چین، روسیه، هند، برزیل و اندونزی خواهد بود. طبق گفته صندوق بین‌المللی پول، به پایان رسیدن جنگ تجاری بین آمریکا و چین یا دست کم مدیریت بهتر اختلافات بین دو کشور، عاملی کلیدی در شتاب گرفتن رشد اقتصادی طی سال‌های آینده خواهد بود.
آمریکا در دهه های ۱۹۷۰ تا ۱۹۹۰ اصلی ترین موتور رشد اقتصادی جهانی بود اما سیاست‌های پولی و مالی اتخاذ شده در این کشور باعث ایجاد بحران هایی در چرخه های رشد جهانی شد که مهم‌ترین آن ها به بحران بزرگ سال ۲۰۰۹ بر می گردد. نقش آمریکا در اقتصاد جهانی هنوز پر رنگ و فدرال رزرو نیز مرکز سیاست گذاری پولی در جهان است اما اقتصاد آمریکا دیگر به اندازه کافی برای در اختیار داشتن رهبری اقتصاد جهانی سریع رشد نمی‌کند.
نقش چین در چرخه های اقتصادی به ویژه پس از آن اهمیت یافته است که شمار جمعیت قرار گیرنده در طبقه متوسط چین طی سال های اخیر رشد چشمگیری داشته است. عملکرد اقتصادی چین نقش اصلی در سقوط قیمت نفت در سال های ۲۰۱۴، ۲۰۱۵، ۲۰۱۸ و ۲۰۱۹ داشته است. اکنون چین در کنار هند نقش اصلی را در کاهش تولیدات کشورهای مختلف دارند چرا که این دو کشور بزرگ‌ترین واردکنندگان جهانی نیز محسوب می شوند.
آمریکا از سال گذشته تلاش کرد تا با جنگ تجاری جلوی اقتصاد چین را بگیرد و محدودیت‌های زیادی بر روی مالکیت اتباع چینی روی شرکت‌های آمریکایی، سرمایه‌گذاری و دسترسی آن ها به سرمایه ایجاد کرد. این محدودیت ها که در بسیاری از موارد باعث تغییر سیاست های طرف چینی شده است، برای طرف آمریکایی نیز بسیار پر هزینه بوده و دو طرف اکنون بیش از هر زمان دیگری مشتاق به رسیدن به توافقی برای پایان دادن به اختلافات خود هستند.
اکنون به نظر می رسد آمریکا بین رشد اقتصاد جهانی و ادامه دعوای خود با چین یکی را انتخاب کند. برای بسیاری از سیاست مداران و اقتصاددانان آمریکایی، کاهش رشد اقتصادی این کشور بهایی بوده است که برای جنگ با چین پرداخت شده است.
