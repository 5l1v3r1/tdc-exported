
# افزایش جان‌باختگان اعتراضات عراق به ۲۶۰ نفر

Published at: **2019-11-02T16:12:00+00:00**

Author: ****

Original: [جامعه خبری تحلیلی الف](https://www.alef.ir/news/3980811135.html)

یک عضو کمیساریای حقوق بشر در عراق اعلام کرد که شمار جان باختگان اعتراضات خیابانی در این کشور به دویست و شصت نفر رسیده است.
به گزارش فارس، «فیصل العبد الله» عضو کمیساریای حقوق بشر در عراق، امروز شنبه و پس از شدت گرفتن اعتراضات در استان بصره، اعلام کرد که شمار جان باختگان اعتراضات در این کشور افزایش یافت.
بعد از آنکه روز پنجشنبه شمار جان باختگان دویست و پنجاه نفر اعلام شد، امروز شنبه العبد الله اعلام کرد که شمار کشته به دویست و شصت نفر رسیده است.
بنابر گزارش وبگاه شبکه خبری السومریه، این مسئول عراقی همچنین خبر داد که حدود دوازده هزار نفر نیز از زمان آغاز اعتراض‌ها و تظاهرات‌ها در چند استان عراق، مجروح یا مصدوم شده‌اند. 
العبدالله به شبکه السومریه اعلام کرد که همچنین حدود صد ساختمان دولتی و مقر احزاب سیاسی به آتش کشیده شده است و کمیساریا برای کسب اطلاعات از طریق تیم‌های رصد خود که در همه استان‌های عراق جز کردستان حضور دارند، با سختی‌های زیادی روبه‌روست. 

        پنجشنبه 31 اکتبر. جسر السنک. بغداد
      
امروز شنبه، دور دوم اعتراضات خیابانی عراق، وارد دومین هفته متوالی شد. اعتراض‌ها از اول اکتبر آغاز شد اما به دلیل فرا رسیدن ایام اربعین حسینی که عراق در آن میزبان هزاران زائر داخلی و خارجی است، متوقف شد و از جمعه بیست و پنجم اکتبر از سر گرفته شد. 
منابع رسانه‌ای در عراق، امروز از تشدید تظاهرات‌ها در استانهای مختلف و همچنین تجمع معترضان مقابل بندر «ام القصر» و یک میدان نفتی در استان بصره خبر دادند. منابع عراقی گفتند معترضان قصد ورود به بندر و همچنین میدان نفتی داشتند که پس از مقاومت نیروهای امنیتی، حدود یکصد و پنجاه نفر مجروح شدند. برخی از مجروحان نیز از نیروهای امنیتی هستند. 
