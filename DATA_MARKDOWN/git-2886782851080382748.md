
# Gyorsan eléri a végzet az e-rollereket Budapesten

Published at: **2019-11-07T13:14:15+00:00**

Author: **Gabor Acs**

Original: [euronews](https://hu.euronews.com/2019/11/07/gyorsan-eleri-a-vegzet-az-e-rollereket-budapesten)

„Legszívesebben a vízbe hajítanám!” - kiáltott fel dühösen egy járókelő a Lánchídon, amikor a keskeny járda közepén keresztbe parkoló Lime-rollerhez ért. Mások nem csak mondták, meg is tették. Ahogy a kezdő képen, Varga Norbert fotóján látszik, több rollert kellett már kihúzni a Városligeti tóból és a Dunából is.
A budapestiek dühe és a vandalizmus miatt egyre rövidebb életűek a közösségi e-rollerek a magyar fővárosban. A kukába vágott Lime egyértelmű jelzés, hogy sokaknak elegük van a járdákon keresztben hagyott rollerekből.
Ha ilyen gyakran rongálják az elektromos rollereket, akkor hiú ábránd, hogy a környezetkímélő belvárosi közlekedés egyik lehetséges megoldásává fejlődjön.
Jelenleg a rollereket alig egy hónapra, 28 nap használati időre tervezik a fejlett országokban a közösségi megosztók, ami nagyon rövid idő.
Sok eszköz azért törik ketté, mert lépcsőkön, útpadkán ugratnak velük, vagy mert ketten állnak egy rolleren. Utóbbit több országban már tiltják a szabályok, mert veszélyes a közlekedésben.
A budapesti rongálásokat nem tartják kirívónak azok, akik ismerik a nyugat-európai és amerikai szokásokat. Los Angeles-ben az egyszer használatos poharakhoz hasonlították a közösségi rollereket, olyan gyorsan pusztította a rongálás a járműparkot.
Budapesten ellenpélda is akad, vannak, akik megszállottan mentik a rollereket. A Lánchídnál már több járművet húztak ki a Dunából.
Kovács Gábor fotóin látjuk az akciót, kötéllel és horgonyszerű kampóval csáklyázták ki a folyóba dobott rollereket.
Az e-rollerek rongálása túlmutat az üzemeltetőnek okozott anyagi káron. Ha gyorsan végzik a szemétben a járművek, nem lehetnek környezetkímélő közlekedési eszközök.
A rollerek gyártásához értékes anyagokat használnak fel, akkumulátoraik és elektronikai alkatrészeik értékes és ritka ásványokból készült vezető és félvezető összetevőket is tartalmaznak.
A tönkretett és elhasználódott rollerek nagy arányú újrahasznosítását ígéri az üzemeltető, de még így is nagy környezeti terhelést jelent, ha a nagyvárosokban négyhetente új járműveket kell forgalomba állítani.
Persze vannak ellenpéldák is, amikor a felhasználókat nem lehet nemtörődömséggel vádolni, sőt: túlságosan kötődnek egy-egy rollerhez.
Kelenföldön, a Nagyszőlős utca egyik lakója tette magának félre saját használatra a közösségi járművek egyikét.
A kötődés más módjára utal egy átdizájnolt roller, valaki a saját ízlésére alakította a láthatóan keskeny járda közepén hagyott eszközt.
Már-már viccesnek tűnik, hogy milyen extrém módon vagy helyen éri a végzet a rollereket, de ezek az esetek egyértelműen mutatják, hogy nem tekintik értéknek a rongálók a járműveket.
Egy saját használatra vásárolt elektromos roller több tízezer forint, a középkategóriás modellek ára meghaladja a 100 ezret, a legjobbakat 150 és 200 ezer forint feletti áron kínálják.
Sokan mondják, hogy a Budapestre látogató turisták azok, akik nem kímélik a járműveket a használat során. Valóban gyakran látni külföldieket kettesével a rollereken, ami egy járdaszegélynél a jármű törését okozhatja.
A törés mellett a dühös rongálók több nagyvárosban a rongálás számos módozatát eszelték ki. Floridában 140 roller fékvezetékét vágták át azok, akiknek elegük lett a széthagyott járművekből, illetve a gyalogosok közötti száguldozásból. Fort Lauderdale-ben egy 59 éves férfit néhány hete tartóztattak le, mert két tucat roller fékvezetékét vágta át.
