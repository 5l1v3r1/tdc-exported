
# Pivní trh se mění, přicházejí nové styly, říkají Přátelé piva

Published at: **2019-11-07T14:14:00+00:00**

Author: **ČTK**

Original: [www.ceskenoviny.cz](https://www.ceskenoviny.cz/zpravy/pivni-trh-se-meni-prichazeji-nove-styly-rikaji-pratele-piva/1818367?utm_source=rss&utm_medium=feed)

Zichovec (Kladensko) - Pivní trh se stále mění a přicházejí nové pivní styly, řekl ČTK předseda Sdružení přátel piva Tomáš Erlich při dnešním vyhlašování cen pro nejlepší piva, pivovary a pivovarské osobnosti roku v Rodinném pivovaru Zichovec. Aktuální je podle něj trend kyselých piv. Doba, kdy dominovaly ležáky, je pryč, za posledních deset až 15 let se situace v ČR i jinde změnila, roste i počet pivovarů, dodal.
Za posledních deset let se podle něj vystřídaly vlna pšeničných piv, vlna ochucených piv, pak byla vlna amerických piv typu "ale". "A poslední, nejnovější, alespoň v rozšířené pivní komunitě, jsou určitě kyselá piva, proto letos poprvé tuto kategorii vyhlašujeme," uvedl Erlich. Zajímavostí jsou podle něj také piva barikovaná, která zrají v dřevěných sudech, kde byl předtím jiný alkohol jako víno nebo destilát.
Sdružení přítel piva vyhlašuje ocenění od roku 1990, podle Erlicha je to nejstarší novodobá pivovarská soutěž a zároveň jediná spotřebitelská soutěž. Piva nejprve hodnotí takzvaný pivní sněm, jehož členy jsou lidé, kteří mají často degustační zkoušky, nejlepší piva pak postoupí do anonymní finální degustace, která byla kvůli transparentnosti letos poprvé i pod dohledem kamer.
Světlým výčepním pivem roku je podle sdružení Podskalák z Pivovaru Rohozec. Světlým ležákem roku byl zvolen Budweiser Budvar Original z pivovaru Budějovický Budvar. Silné pivo roku Frenkies fucking five fingers břeclavského pivovaru Frenkies. V kategorii tmavých a polotmavých piv vyhrál Sv. Norbert Dark lager z Klášterního pivovaru Strahov. Pšeničným pivem roku se stal Primátor Weizenbier. Mezi svrchně kvašenými pivy získaly nejvyšší ocenění Primátor IPA a čokoládový stout z pivovaru Zlatá kráva Nepomuk. Kyselým pivem roku se stalo Sour passion fruit Zichovec.
V tuzemsku je nyní přibližně 450 minipivovarů a 50 průmyslových pivovarů, čísla se podle Erlicha neustále průběžně mění, a to nejen kvůli tomu, že některé pivovary zavírají a jiné otvírají, ale přecházejí také mezi kategorií minipivovarů a průmyslových pivovarů, což určuje roční hranice produkce 10.000 hektolitrů.
Minipivovarem roku se letos (v historii už potřetí) stal potštejnský Pivovar Clock založený v roce 2014, který vaří 18 piv a další více než čtyři desítky sezonních. Průmyslovým pivovarem roku byl letos zvolen rodinný pivovar Bernard. Titul Sládek roku získal od Sdružení přátel piva Radek Holopírek z Tradičního pivovaru v Rakovníku. Pivovar Budějovický Budvar získal občasně vyhlašované ocenění Pivní počin roku za netradiční podporu a spolupráci s minipivovary, kterou přináší rozmanitost pro spotřebitele piva.
