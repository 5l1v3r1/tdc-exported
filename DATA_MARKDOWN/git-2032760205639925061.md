
# Jedna zo stránok na Instagrame ponúkala ženy pod hashtagom „slúžky na predaj“

Published at: **2019-11-04T07:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88601)

4.11.2019 (Webnoviny.sk) – Šokujúci príklad moderného otroctva sa podarilo tento týždeň odhaliť britskej mediálnej spoločnosti BBC. Jej investigatívni novinári zverejnili reportáž o trhu so ženskými otrokyňami, ktorý sa vo veľkom uskutočňoval prostredníctvom najpoužívanejších stránok a aplikácií, vrátane Instagramu či Apple Store.
Na informácie už zareagovala vláda Kuvajtu, kde sieť týchto „obchodníkov“ sídli, a začala ich stíhať. Z Instagramu a z iných sietí už zmizla väčšina stránok, ktoré novinári vypátrali, nie však všetky.
Právnici oslovení BBC navyše upozorňujú, že zodpovednosť by nemala byť vyvodená len voči páchateľom takéhoto nelegálneho obchodovania s ľuďmi, ale aj voči samotným sociálnym sieťam, ktoré v tomto prípade absolútne zlyhali pri kontrole svojho obsahu.
Najväčšia z takýchto sietí, ktoré vypátrali novinári BBC, úplne otvorene ponúkala ženy pod hashtagom „slúžky na predaj“. V „ponuke“ mala vyše tisíc žien, rozdelených podľa krajín pôvodu, pričom „kúpiť“ sa dali za sumu niekoľko tisíc dolárov.
BBC pripomína, že v Kuvajte ide o veľmi rozšírenú prax – slúžku v domácnosti má až 90 percent rodín.
Viac k témam: obchodovanie s ľuďmi, otrokárstvoZdroj: Webnoviny.sk – Jedna zo stránok na Instagrame ponúkala ženy pod hashtagom „slúžky na predaj“ © SITA Všetky práva vyhradené.
