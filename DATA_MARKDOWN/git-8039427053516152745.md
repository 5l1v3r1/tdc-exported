
# హస్తిన చేరిన ‘మహా’ ప్రతిష్ఠంభన

Published at: **2019-11-04T17:55:04+00:00**

Author: ****

Original: [Andhrajyothy](https://www.andhrajyothy.com/artical?SID=946265)

ADVT న్యూఢిల్లీ : సందిగ్ధంలో పడిన మహారాష్ట్ర రాజకీయం దేశ రాజధాని హస్తినకు చేరింది. ఎన్సీపీ అధినేత శరద్ పవార్ షెడ్యూల్ ప్రకారం కాంగ్రెస్ తాత్కాలిక అధ్యక్షురాలు సోనియా గాంధీని తన నివాసంలో కలుసుకున్నారు. దేశ ఆర్థిక పరిస్థితిపై చర్చించడానికి కలుసుకుంటున్నారని బయటకు వార్తలొచ్చినా... ప్రధానంగా మహారాష్ట్ర రాజకీయంపైనే వీరిద్దరి మధ్యా చర్చలు జరుగుతాయని ఆ పార్టీ వర్గాలు తెలిపాయి.  మరోవైపు సోమవారం ఉదయం కేంద్ర హోంమంత్రి, బీజేపీ జాతీయ అధ్యక్షుడు అమిత్‌షాను ఆపద్ధర్మ ముఖ్యమంత్రి ఫడణ్‌వీస్ కలుసుకున్నారు. రైతుల సమస్యలపై అమిత్‌షాకు వినతి పత్రం సమర్పించినా... మహారాష్ట్ర రాజకీయంపై ఏం చేద్దాం? అని వారిద్దరూ చర్చించుకున్నట్లు సమాచారం.  ఇక మరోవైపు తాజాగా దేవేంద్ర ఫడణ్‌వీస్ కేంద్రమంత్రి, బీజేపీ అగ్రనేత నితిన్ గడ్కరీతో భేటీ అయ్యారు. ప్రభుత్వ ఏర్పాటులో ఏర్పడ్డ ప్రతిష్ఠంభనను ఏవిధంగా పరిష్కరించాలన్నదే వీరిద్దరి మధ్యా చర్చలు జరిగినట్లు కొందరు నేతలు అంటున్నారు. శివసేన అధ్యక్షుడు ఉద్ధవ్ ఠాక్రే సలహాదారు కిశోర్ తివారీ ఓ అడుగు ముందుకేసి కేంద్రమంత్రి నితిన్ గడ్కరీని రంగంలోకి దించితే సంక్షోభం రెండు గంటల్లో ముగిసిపోతుందని ఆరెస్సెస్ చీఫ్ మోహన్ భగవత్‌కు లేఖ రాసిన కొద్ది గంటల్లోనే ఆపద్ధర్మ ముఖ్యమంత్రి ఫడణ్‌వీస్ కేంద్రమంత్రి నితిన్ గడ్కరీని కలుసుకోవడం ప్రాధాన్యం సంతరించుకుంది.
