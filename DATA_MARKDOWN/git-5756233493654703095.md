
# واعظی: تحریم‌ها هیچ تاثیری ندارد| برنامه ایران برهم زدن برجام نیست

Published at: **2019-11-07T16:05:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620363/%D9%88%D8%A7%D8%B9%D8%B8%DB%8C-%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D9%87%DB%8C%DA%86-%D8%AA%D8%A7%D8%AB%DB%8C%D8%B1%DB%8C-%D9%86%D8%AF%D8%A7%D8%B1%D8%AF%7C-%D8%A8%D8%B1%D9%86%D8%A7%D9%85%D9%87-%D8%A7%DB%8C%D8%B1%D8%A7%D9%86-%D8%A8%D8%B1%D9%87%D9%85-%D8%B2%D8%AF%D9%86-%D8%A8%D8%B1%D8%AC%D8%A7%D9%85-%D9%86%DB%8C%D8%B3%D8%AA)


        رئیس دفتر رئیس جمهوری گفت: برنامه ما برهم زدن برجام نیست بلکه دنبال انجام چیزی هستیم که در شان مردم ایران است.
      

        آفتاب‌‌نیوز :
      
محمود واعظی روز پنجشنبه در نشست شورای اداری شهرستان‎های جنوبی استان بوشهر افزود: درگام چهارم کاهش تعهدات برجامی ایران که از امروز با گازدهی به ۱۰۴۴ سانترفیوژ درسایت فردو آغاز شد چین و روسیه به سمت ما حرکت کردند.
وی ادامه داد: چین و روسیه اعلام کردند اینکه جمهوری اسلامی ایران به عنوان یک طرف برجام تعهدات خود را یک جانبه انجام دهد اما طرف‌های دیگر به اجرای تعهدات خود بی توجه باشند، پذیرفتنی نیست.
واعظی اظهارداشت: اگرچه با اجرای گام چهارم کاهش تعهدات برجامی ایران، سران کشورهای اروپایی نگران شده‌اند و اعلام می‌کنند که کشور ما با این اقدام قصد خروج از برجام را دارد، اما آنچه که امروز در سایت فردو انجام شده و گام‌های قبلی ایران بازگشت پذیر است و روشن اعلام کرده‌ایم که اگر کشورهای ۵+۱ به تعهدات ۲۰۱۷ خود در برجام برگردند ما نیز این چهار گام را بر می‌گردانیم.
رئیس دفتر رئیس جمهوری یادآورشد: برجام توافقی است که بوجود آمد تا هم ایران و هم طرف مقابل از آن منتفع شوند اما برخی از طرف‌های مقابل با بد عهدی به تعهدات خود عمل نکردند و در مقابل نیز ایران گام‌های مختلفی برداشت تا عزم خود را نشان دهد که مایل است برجام بماند و حفظ شود.
وی گفت: در شرایطی که اکنون آمریکا تلاش می‌کند که نشان دهد اقتصاد ایران فلج شده و کشور ما قادر به کار توسعه‌ای نیست با هدایت مقام معظم رهبری، تلاش مسئولان و قوای سه گانه و نهادهای مختلف بویژه دولت توانستیم فشار حداکثری تحریم آمریکا را مدیریت کنیم.
رئیس دفتر رئیس جمهوری بیان کرد: سال گذشته در این ایام فشار روی مردم و دولت زیاد شده بود و مثلث جنگ تبلیغاتی، روانی و اقتصادی همزمان روی مردم اعمال می‌شد و بیشتر ذهن مردم مورد تعرض قرار می‌گرفت و یک روز صحبت از جنگ و روز دیگر بحث کمبود و قحطی می‌شد.
واعظی ادامه داد: امروز با وجود تحریم‌های متعدد که در این چند ماه گذشته بر کشور تحمیل شده، هیچ اتفاقی در اقتصاد ایران رخ نداده و ارز و بازار کالا نیز ثبات دارد.
وی بیان کرد: امروز در شرایطی هستیم که با مقاومت ملت و اتکا به تولیدات و متخصصان داخلی کشور از فشارهای تحریمی آمریکا عبور کرده‌است و دشمنان نیز متوجه این روند شده‌اند.
واعظی یادآورشد: حرف‌های گذشته آمریکایی‌ها دیگر تکرار نمی‌شود و وزیرخارجه این کشور از ۱۲ شرطی که برای مذاکره با ایران گذاشت یکی پس از دیگری عقب نشینی کرد و اکنون ما برای مذاکره شرط برداشتن تحریم می‌گذاریم که این قدرت نظام و ملت ایران را نشان می‌دهد.
رئیس دفتر رئیس جمهوری گفت: هرچند این تحریم‌ها بر زندگی حقوق بگیران و طبقه متوسط و مناطق محروم ما اثر مستقیم داشت ولی مردم برای یک هدف بزرگتر که ایستادگی در مقابل دشمن و بویژه آمریکا بود، مقاومت کردند.
وی اضافه کرد: امروز شرایط تغییر کرده و هدف‌گذاری آمریکا برای فشار حداکثری به بن بست رسیده‌است و می‌دانند این تحریم ها هیچ تاثیری ندارد، به همین دلیل باید همبستگی را بیشتر حفظ و به تولید داخل توجه ویژه کنیم.
واعظی ادامه داد: کلید برون رفت از مشکلات این است که بتوانیم در صنعت، کشاورزی و بخش‌های مختلف برای تولید محصول تلاش کنیم و اگر می‌خواهیم بازار صادرات داشته باشیم باید با دنیا تعامل کنیم ولی به هر حال امید ما باید به داخل باشد.
وی، حمایت از بخش خصوصی، کاهش تصدی گری دولت، رابطه مسالمت آمیز با همه دوستان و همسایگان، تحقق طرح ابتکاری رئیس جمهوری ( صلح هرمز) و دنبال کردن سیاست برقراری دوستی با کشورهای حوزه خلیج فارس، آمادگی برای حل مشکلات منطقه در سایه صمیمیت و همکاری را از برنامه‌های دولت دوازدهم عنوان کرد.
رئیس دفتر رئیس جمهوری تاکید کرد: چه با تحریم و فشار حداکثری چه بدون تحریم و فشار از توسعه و آبادانی کشور دست بر نمی‌داریم که نمونه آن در استان بوشهر نمایان است.
واعظی ادامه داد: مردم استان بوشهر در طول تاریخ ارتباط منظمی با کشورهای خلیج فارس داشنتد با توجه به قیمت ارز اکنون هر چه صادر کنیم ارزش افزوده دارد و می‌تواند به بنگاه‌ها و اقتصاد کشور رونق بیشتری دهد.
وی یادآورشد:به دنبال خام فروشی نیسیتم و باید از همه محصولات ایجاد ارزش افزوده کنیم.
رئیس دفتر رئیس جمهوری، توسعه گردشگری و بویژه در عسلویه، شیلات، کشاورزی و محصولات گلخانه‌ای، رونق بنادر، پرداخت کامل تعهدهای سفر دولت، ادامه احداث آب شیرین کن و موضوع اشتغال بومی‌ها در عسلویه را از برنامه‌های در دست پیگیری و مورد اهتمام ویژه دولت در استان بوشهر عنوان کرد.
واعظی روز چهارشنبه به منظور دیدار با مردم و مسئولان شهرستان‌های مهر و لامرد استان فارس و عسلویه استان بوشهر و بازدید از برخی پروژه‌ها به این مناطق سفر کرده است.
