
# Міноборони має створити військову поліцію – Зеленський

Published at: **2019-11-05T19:10:00+00:00**

Author: ****

Original: [DT.ua](https://dt.ua/UKRAINE/minoboroni-maye-stvoriti-viyskovu-policiyu-zelenskiy-328602_.html)

Президент Володимир Зеленський заявив про те, що у структурі Міністерства оборони необхідно створити військову поліцію. Про це він сказав під час зустрічі з керівництвом Верховної Ради та урядом, інформує пресслужба президента.
Серед завдань у сфері оборони та безпеки, які озвучив президент, зокрема, міністр оборони Андрій Загороднюк до кінця року має впровадити нову об'єднану систему керівництва та управління силами оборони за стандартами НАТО.
Також до кінця року Міністерство у справах ветеранів, тимчасово окупованих територій та внутрішньо переміщених осіб має створити концепцію об'єднаного реєстру ветеранів та розробити проєкт техзавдання платформи "Е-ветеран".
Міністру внутрішніх справ Арсену Авакову доручено вдосконалити процедури видачі посвідчень водія й спростити процедури акредитації закладів, що здійснюють підготовку та підвищення кваліфікації водіїв.
Раніше повідомлялося про те, що Міністерство оборони планує подати до Верховної Ради законопроєкт про військову поліцію. Військова поліція – це створений у багатьох країнах світу спеціальний правоохоронний орган з підтримання правопорядку в Збройних силах та інших формуваннях, утворених відповідно до законодавства. Військова поліція є самостійним органом військової юстиції, діяльність якого координується через Міноборони.
