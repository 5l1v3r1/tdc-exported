
# Vi siete dimenticati di POCOPHONE F2? Secondo Spigen esiste ed è vicino, ma non vi sembra familiare? (foto)

Published at: **2019-11-07T18:39:26+00:00**

Author: **Edoardo Carlo Ceretti**

Original: [AndroidWorld](https://www.androidworld.it/2019/11/07/pocophone-f2-cover-spigen-679495/)

Here lies one whose name was writ in water. Un epitaffio che potrebbe non addirsi più alla serie di smartphone POCOPHONE, dopo che quest’estate era stata vicino all’addio, nonostante il discreto successo riscosso nel 2018 dal caro F1. Già il mese scorso il brand di Xiaomi aveva battuto un colpo, ma ora l’atteso successore POCOPHONE F2 ha dato il primo vero segno di vita. Sempre se ci fidiamo di Spigen.
Il noto produttore di cover e accessori per smartphone ha infatti incluso nel suo catalogo di cover quella dedicata nientemeno che a POCOPHONE F2, svelandone di fatto anche il (presunto) design. Guardandone proprio le linee però, sorgono alcuni dubbi, dovuti all’estrema somiglianza, che subito traspare, con Redmi K20/Mi 9T, ovvero proprio lo smartphone Xiaomi che si diceva potesse essere la causa della prematura dipartita del marchio POCO.
C’è infatti chi ipotizza che POCOPHONE F2 non sarà altro che una variante indiana del già noto Redmi K20, condividendone completamente il look, compresa la fotocamera frontale pop-up. Quale sia la verità, al momento non è dato saperlo, visto che mancano dettagli su specifiche e disponibilità di questo dispositivo. Lo vedremo davvero sbarcare sul mercato anche dalle nostre parti?
Via: MySmartPrice
Fonte: Spigen
