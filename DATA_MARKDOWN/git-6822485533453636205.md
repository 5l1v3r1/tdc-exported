
# ابطحی خطاب به ظریف: اقتصاد کشور را شرطی کردید

Published at: **2019-11-03T15:44:00+00:00**

Author: ****

Original: [جامعه خبری تحلیلی الف](https://www.alef.ir/news/3980812130.html)

نماینده مردم خمینی شهر در مجلس گفت: آقای ظریف انتظار نداشتیم با این توپ پر به مجلس بیایید و بگویید این سوال جناحی است.
به گزارش مهر، در جلسه علنی نوبت عصر روز یکشنبه مجلس شورای اسلامی، سوال محمد جواد ابطحی نماینده خمینی شهر از محمد جواد ظریف پیرامون اظهارات وی در خصوص پول شویی در ایران مورد بررسی قرار گرفت.
سید محمدجواد ابطحی در پاسخ به اظهارات ظریف، گفت: آقای ظریف انتظار نداشتیم شما با این توپ پر به مجلس بیایید و بگویید این سوال جناحی است.
وی تصریح کرد شما شبکه های خارجی به ویژه BBC را بعد از اظهاراتتان در مورد پولشویی در ایران مشاهده کردید که چگونه کف و دست و هورا می کشیدند؟
این نماینده مجلس با طرح این سوال که انفعال در قبال خروج آمریکا از برجام را چطور توجیه می کنید؟، اظهار داشت: شما اقتصاد کشور را شرطی کردید و سرمایه گذار خارجی و داخلی را منتظر برجام گذاشتید.
وی با بیان اینکه اقدامات گام به گام شما مانند سیاست های گام به گام امریکا علیه ایران است، گفت: بورس و بازار را معطل سیاست های گام به گام کردید.
