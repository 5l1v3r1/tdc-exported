
# Incidente Lugo, scontro tra auto e scuolabus che si cappotta. Paura per sette bambini

Published at: **2019-11-04T10:49:50+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/ravenna/cronaca/incidente-scuolabus-1.4868767)

San Lorenzo di Lugo (Ravenna), 4 novembre 2019 - Grandissimo spavento questa mattina intorno alle 8.30 alle porte di San Lorenzo di Lugo, a causa di un pauroso scontro, avvenuto all’intersezione tra via Chiese Catene e via Lunga Inferiore, tra uno scuolabus condotto da un 62enne con a bordo sette scolaretti tra i 7 e i 9 anni e un’auto (una Bmw X3), guidata da un 40enne di Bologna. In seguito alla collisione, lo scuolabus ha capottato terminando la sua corsa in un fossato (foto).
Immediata la richiesta dei soccorsi: sul posto sono intervenute tre ambulanze, l’elicottero di ‘Ravenna Soccorso’ e, per i rilievi e la viabilità, il nucleo Infortunistica della Polizia Locale della Bassa Romagna. Il bilancio dello scontro si è per fortuna rivelato molto meno grave rispetto a quanto in un primo momento temuto.
Se si esclude infatti un bimbo (rimasto sempre cosciente) trasportato in elicottero al ‘Bufalini’ di Cesena in condizioni di media gravità ed a scopo più che altro precauzionale, gli altri sei scolaretti se la sono cavata con escoriazioni e lievi traumi: due di essi sono stati trasportati in ambulanza all’ospedale di Lugo mentre quattro, usciti indenni, sono stati accompagnati a scuola dai rispettivi genitori.
Iscriviti alla newsletterRimani sempre aggiornato sulle notizie nazionaliAccedi per Iscriverti
