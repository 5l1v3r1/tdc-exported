
# La princesa Haia tindrà immunitat diplomàtica

Published at: **2019-11-02T00:03:11+00:00**

Author: ****

Original: [Ara.cat](https://www.ara.cat/estils/princesa-Haia-tindra-immunitat-diplomatica_0_2336766427.html)

La princesa Haia de Jordània, immersa en una batalla legal al Regne Unit contra el seu marit, el primer ministre dels Emirats Àrabs i xeic de Dubai, Mohammad bin Raixid al-Maktum, per la custòdia dels seus dos fills, ha sigut nomenada diplomàtica a l’ambaixada jordana a Londres, segons The Times. La princesa, educada a la prestigiosa universitat d’Oxford, va fugir al maig dels Emirats Àrabs a Londres i va sol·licitar a la justícia britànica una ordre d’allunyament contra el seu marit, amb qui està en tràmits de divorci, per presumpta violència de gènere.
Haia va contreure matrimoni amb el xeic de Dubai el 2004 i es va convertir en la seva sisena dona i en mare de dos dels seus 23 fills. Germana de l’actual rei Abdul·là II de Jordània, Haia vol que els seus fills es quedin amb ella a la capital britànica.
El seu nomenament com a primera secretària va ser anunciat a la llista de diplomàtics de Londres que publica el ministeri britànic d’Afers Exteriors. Haia va volar al Regne Unit al maig juntament amb els seus fills i va instar la justícia britànica a protegir-la del seu marit. Aquest, per la seva banda, ha sol·licitat que els seus fills tornin als Emirats.
Al juliol Haia va confessar que estava espantada del que podia arribar a fer el seu marit. “Temo per la meva vida”, va dir abans d’explicar que estava convençuda que el seu marit intentaria fer-la tornar a Dubai, on ella no tindria pràcticament cap garantia de justícia ni de respecte per la seva integritat física. La princesa resideix actualment amb els seus fills en un habitatge al cèntric barri de Kensington, valorat en 98,5 milions d’euros, segons The Times.
