
# Семочко може повернутися на посаду в розвідці — Bihus.Info

Published at: **2019-11-07T11:46:00+00:00**

Author: ****

Original: [DT.ua](https://dt.ua/UKRAINE/semochko-mozhe-povernutisya-na-posadu-v-rozvidci-bihus-info-328804_.html)

Звільнений із скандалом з розвідки Сергій Семочко може невдовзі поновитися на посаді першого заступника голови Служби зовнішньої розвідки через суд, оскільки указ про звільнення підписали в день, коли він перебував на лікарняному, а також із можливим порушенням самої процедури звільнення.
Як йдеться в матеріалі Bihus.Info з посиланням на матеріали судового розгляду справи, Сергій Семочко просить скасувати указ президента про своє звільнення та поновити себе на посаді в Службі зовнішньої розвідки, оскільки звільнили його з порушеннями.
По-перше, розвідника звільнили 12 квітня цього року, хоча в період з 8 по 22 квітня Семочко офіційно перебував на лікарняному "у зв'язку із загальним захворюванням та тимчасовою непрацездатністю". На підтвердження цього він надав суду листок непрацездатності. Однак українське трудове законодавство прямо забороняє так звільняти. Тобто, звільнити Семочка на лікарняному могли тільки з його ж власної ініціативи або за обопільною згодою сторін.
Водночас таке очевидне порушення дає звільненому можливість оскаржити своє звільнення й легко поновитися на посаді через суд. Щоправда існує імовірність, що це порушення було наслідком попередньої домовленості.
Журналісти зазначають, що за тиждень до звільнення, 6 квітня, Семочка помітили на вході в Адміністрацію Президента Порошенка. Це була субота. Пізніше, в ефірі одного з телеканалів, Порошенко підтвердив, що зустрічався із Семочком і саме після зустрічі й розмови з ним підписав указ про звільнення.
По-друге, порушення процедури при звільненні Семочка, на його думку, могло бути не одне. Пояснюючи представнику Служби, що саме та має підготувати на наступне засідання, головуюча суддя Ірина Васильєва підкреслила, що в позові Семочка було два пункти: "Дві підстави позову було (…) у зв'язку з тим, що не було подання на час видачі указу, і не мали права звільнювати через перебування на лікарняному. Отже, колегія ... оголошує перерву – надати вам можливість підготувати письмові пояснення. І саме звернути увагу: хто виконував обов'язки голови СЗР на час прийняття указу, яким чином процесуально все це здійснювалося і процедурно".
На запитання журналістів про нюанс із поданням ні представник СЗР, ні представник президента, ні суддя коментарів надавати не захотіли. Однак, судячи з того, що було сказано суддею під час засідання, мова йде про можливе порушення або ж щонайменше різночитання ЗУ "Про Службу зовнішньої розвідки України" в частині про процедуру звільнення першого замголови. Зокрема Семочка звільнили з посади у період, коли Службу очолював не голова, а тимчасовий виконувач обов'язків голови.
Нагадаємо, спершу позовну заяву Семочка про поновлення на посаді суд залишив без розгляду, оскільки той подав його запізно – пропустив місячний строк оскарження. Одна адвокати екс-розвідника змогли переконати суд, що Семочко два тижні нібито не знав, що його звільнили – а дізнався тільки тоді, коли вийшов з лікарняного, прийшов на роботу і там "ознайомився в мережі Інтернет на офіційному сайті Президента".
За даними проекту журналістських розслідувань Bihus.Info, ексголова ГУ СБУ в Києві та Київській області, колишній заступник голови СЗР Сергій Семочко має безпосереднє відношення до втручання СБУ в процес державних закупівель препаратів для перитонеального діалізу.
Дії СБУ призвели до призупинення закупівель, і пацієнти залишалися без необхідних медикаментів. Постачальники медпрепаратів для діалізу підрахували, що пауза в поставках призвела до смерті 200 людей.
Сім'я Семочка володіє трьома будинками в Конча-Заспі вартістю кілька мільйонів доларів та іншим коштовним майном, яке екс-співробітник СБУ не міг придбати на зарплату. Крім того, контррозвідка підтвердила, що у фактичної дружини Семочка та її доньки є громадянство РФ, наявність якого він публічно заперечував. Дружина Семочка та її діти неодноразово відвідували окупований Крим. До анексії півострова Семочко з дружиною жили і працювали на півострові.
