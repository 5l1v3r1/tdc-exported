
# Путін готовий до термінової зустрічі в нормандському форматі – Пєсков

Published at: **2019-11-04T02:44:00+00:00**

Author: ****

Original: [DT.ua](https://dt.ua/WORLD/putin-gotoviy-do-terminovoyi-zustrichi-v-normandskomu-formati-pyeskov-328360_.html)

Президент Росії Володимир Путін готовий до проведення зустрічі в "нормандському форматі" з лідерами України, Німеччини та Франції за умови, що в цьому виникне термінова необхідність, заявив 3 листопада прес-секретар президента РФ Дмитро Пєсков в ефірі пропагандистського телеканалу "Росія-1", повідомляє ТАСС.
"Президент неодноразово повторював, у тому числі і на конференції у Будапешті, що готовий до будь-яких зустрічей, він зацікавлений у продовженні самітів у "нормандському форматі", але він чекає результатів підготовки і чекає, коли умови безпосередньо приведуть нас до термінової необхідності зустрічі лідерів нормандського формату", – пояснив Пєсков.
Раніше в МЗС України заявили про те, що дата проведення саміту глав нормандської четвірки визначена, однак необхідно підтвердження всіх сторін процесу.
У вівторок, 29 жовтня, почалося розведення сил у Золотого. У штабі ООС повідомили, що процес триватиме три доби.
Відвід українських військ від лінії розмежування є однією з умов Кремля для проведення саміту в "Нормандському форматі".
Детальніше про реалізацію плану з розведення військ в Донбасі та його наслідки читайте в матеріалі Юрія Бутусова "Війна Зеленського: чи можна зупинити Путіна розведенням?" у тижневику "Дзеркало тижня. Україна".
