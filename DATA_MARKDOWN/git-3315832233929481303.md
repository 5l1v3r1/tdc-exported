
# Camionul cu 39 de cadavre: Polițiștii fac apel ca cei doi suspecți dați în urmărire să se predea

Published at: **2019-11-01T14:12:21+00:00**

Author: **Jurnal.md**

Original: [Jurnal.md](http://jurnal.md/ro/news/24c04c04ee31682d/camionul-cu-39-de-cadavre-politistii-fac-apel-ca-cei-doi-suspecti-dati-in-urmarire-sa-se-predea.html?utm_source=RSS&utm_medium=RSS&utm_campaign=RSS)


        Poliţiştii britanici care anchetează moartea a 39 de migranţi într-un camion au făcut vineri apel la doi suspecţi daţi în urmărire să se predea, informează Reuters.
      
Este vorba de fraţii Ronan şi Christopher Huges, în vârstă de 40, respectiv 39 de ani, a precizat inspectorul-şef detectiv Daniel Stoten, potrivit Agerpres.
Săptămâna trecută, cadavrele a 31 de bărbaţi şi opt femei au fost găsite într-un camion frigorific, la Grays, în apropiere de Londra. Şoferul camionului, Maurice Robinson, a compărut luni în instanţă sub acuzaţiile de omor din culpă, spălare de bani, complicitate la trafic de persoane şi la imigraţie ilegală. Pentru ultimele două infracţiuni, procurorii afirmă că el a acţionat în complicitate cu Ronan Hughes şi cu alte persoane. În afara şoferului, anchetatorii au mai arestat trei suspecţi, care ulterior au fost eliberaţi. La rândul său, poliţia din Irlanda a reţinut un bărbat în legătură cu aceeaşi anchetă.
"Ronan şi Christopher, predaţi-vă Serviciului de Poliţie din Irlanda de Nord", le-a transmis Stoten public celor doi fraţi, prin intermediul presei.
