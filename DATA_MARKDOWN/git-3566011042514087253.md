
# دانش آموزان در جهت محقق کردن آرمان‌های انقلاب گام بردارند

Published at: **2019-11-04T10:38:00+00:00**

Author: ****

Original: [شبکه اطلاع رسانی راه دانا](http://www.dana.ir/news/1544693.html/%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%AF%D8%B1-%D8%AC%D9%87%D8%AA-%D9%85%D8%AD%D9%82%D9%82-%DA%A9%D8%B1%D8%AF%D9%86-%D8%A2%D8%B1%D9%85%D8%A7%D9%86-%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8-%DA%AF%D8%A7%D9%85-%D8%A8%D8%B1%D8%AF%D8%A7%D8%B1%D9%86%D8%AF)

فرمانده سپاه روح‌الله استان مرکزی گفت: دانش آموزان امیدها و سرمایه‌های این کشور هستند و می‌خواهند در گام دوم اهداف متعالی انقلاب را پیش ببرند و لذا جوانان و بسیجیان به‌عنوان افسران انقلاب باید در جهت محقق کردن آرمان‌های انقلاب گام بردارند.
به گزارش شبکه اطلاع رسانی راه دانا؛ به نقل از دیار آفتاب؛ سردار محسن کریمی فرمانده سپاه روح‌الله استان مرکزی شامگاه یکشنبه در جمع فرماندهان بسیج دانش‌آموزی با اشاره به اهمیت تفکر بسیج و بسیج دانش‌آموزی گفت: بسیجیان به‌عنوان خواص جامعه باید ابتدا قدر این نعمت را بدانند و بعد باید برای تجهیز کردن خود به علم، تقوا و بصیرت تلاش زیادی کنند.
وی افزود: نوجوانان و جوانان امیدها و سرمایه‌های این کشور هستند و می‌خواهند در گام دوم اهداف متعالی انقلاب را پیش ببرند و لذا جوانان و بسیجیان به‌عنوان افسران انقلاب باید در جهت محقق کردن آرمان‌های انقلاب گام بردارند.
فرمانده سپاه روح‌الله استان مرکزی بابیان اینکه امروز شرایط کشور در حالت جنگی است و دشمن در همه ابعاد به دنبال توطئه آفرینی و دشمنی با ملت است گفت: جنگ امروز از نظامی به حوزه‌های علمی، اقتصادی، فرهنگی و اجتماعی منتقل‌شده و در این جنگ هدف دشمن به‌کل جامعه رفته و لذا در این شرایط وحدت یک اصل مهم است که باید به آن خیلی اهمیت داد.
وی ادامه داد: دشمن وقتی نتوانست با داعش در منطقه به‌جایی برسد امروز تمرکز خود را برای ایجاد اختلاف بین ملت‌ها و اختلافات درونی گذاشته و لذا همه باید در جهت توطئه‌ها و فتنه‌های جدید دشمن هوشیار باشیم.
کریمی بابیان اینکه جمله راهبردی معمار کبیر انقلاب مبنی بر اینکه بسیج لشگر مخلص خداست نیاز به درک صحیحی دارد و باید عمق این جمله را بفهمیم افزود: تشکیل بسیج یکی از هنرهای مهم امام بود و در طول این چهل سال با همین بسیج مردمی توانستیم دستاوردهای مهمی برای انقلاب به دست آوریم و امروز باید تفکر بسیج هم ادامه پیدا کند و هم تقویت شود.
وی با تأکید بر اینکه امروز جنگ، جنگ اراده‌ها است گفت: اراده جوانان انقلابی و مؤمن بسیار قوی‌تر از ارائه‌های دشمن است و باید به‌کارگیری شوند.
فرمانده سپاه روح‌الله استان مرکزی با اشاره به اهمیت توجه به سواد رسانه ای در بین دانش آموزان بیان داشت: امروز باید نحوه درست استفاده کردن از فضای مجازی به نوجوانان آموزش داده شود چراکه دشمن از این طریق به دنبال شبهه آفرینی برای نوجوانان و جوانان است و به همین دلیل سواد رسانه ای یک موضوع الزامی است.
وی افزود: طرح شهید بهنام محمدی با هدف تربیتی دنبال می شود و این طرح دستاوردهای بسیار خوبی به همراه داشته که باید هم آن را دنبال کرد و هم در جهت تقویت آن تلاش کرد.
کریمی با بیان اینکه سطح انتظارات از بسیج دانش آموزی بسیار زیاد است گفت: آن چیزی که باید در دستور کار این نهاد باشد ارائه الگو به آموزش و پرورش است.
فرمانده سپاه روح الله استان مرکزی خاطر نشان کرد: ۱۳ آبان ماه به عنوان روز مبارزه با استکبار فرصتی مناسب برای نشان دادن جنایت های آمریکا علیه ملت و هویت واقعی نظام استکباری به جوانان است که باید آن را گرامی داشت و از آن استفاده کرد.
انتهای پیام/
