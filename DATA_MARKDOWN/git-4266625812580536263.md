
# Еліна Світоліна обіграла Белінду Бенчіч і зіграє у фіналі Підсумкового турніру року WTA

Published at: **2019-11-02T15:15:00+00:00**

Author: ****

Original: [ZIK.UA](https://zik.ua/news/2019/11/02/elina_svitolina_obigrala_belindu_benchich_i_zigraie_u_finali_pidsumkovogo_1682287)


        Перша «ракетка» України і восьмий номер світового рейтингу 25-річна Еліна Світоліна здобула право виступати у фіналі Підсумкового турніру року Жіночої тенісної асоціації – WTA Finals-2019 у Шеньчжені (Китай) із призовим фондом 14 000 000 доларів.
      
Як повідомляє btu.org.ua, сьогодні, 2 листопада, в 1/2 фіналу суперниця Еліни 22-річна швейцарка Белінда Бенчіч (№ 7 WTA) у третьому сеті через травму відмовилася від продовження боротьби. Рахунок на табло був 5:7, 6:3, 4:1 на користь українки. Під час матчу швейцарка кілька разів зверталася за допомогою до фізіо через проблеми з ногою.
Тенісистки провели на корті 1 годину і 49 хвилин. У першому сеті Світоліна програла два гейми на своїй подачі і оформила один брейк. На старті другого сету українка вийшла вперед (2:0), в результаті також завершивши партію брейком. Бенчіч і на початку третьої партії програла гейм на своїй подачі (0:3) і через два гейми прийняла рішення припинити боротьбу.
На рахунку Еліни Світоліної чотири реалізованих брейк-поінти з восьми, 37 віннерів, в тому числі і 16 ейсів – це новий особистий рекорд українки, 20 невимушених помилок (три подвійні на своїй подачі). Белінда Бенчіч скористалася двома брейк-поінтами з семи, оформила три ​​ейси при шести подвійних помилках на своїй подачі, 29 віннерів і 29 невимушених помилок.
Безпрограшна серія українки на Підсумковому турнірі тепер налічує десять матчів.
25-річна українка стала першою тенісисткою з 2014 року (Серена Вільямс), яка пройшла в фінал Підсумкового чемпіонату на наступний рік після перемоги (американка ставала чемпіонкою WTA Finals з 2012 по 2014 роки).
Для Світоліной це перший фінал в Турі з торішнього титульного матчу на Підсумковому турнірі року в Сінгапурі. У сезоні-2019 Еліна п’ять разів покидала змагання після півфіналу: Доха, Дубай, Індіан-Веллс, Wimbledon, US Open.
У фіналі українка зустрінеться з переможницею матчу між першою і другою ракетками світу – Ешлі Барті (Австралія) і Кароліною Плішковою (Чехія) відповідно, який триває у ці хвилини. Раніше Еліна Світоліна тільки раз грала з тенісисткою із ТОП-3 в фіналі (в 2018 році в Римі проти Сімони Халеп) і чотири рази – проти суперниці з вищим рейтингом (Рим-2018, Рим-2017, Чжухай 2016, Нью-Хейвен -2016)
Раніше Еліна Світоліна з трьома перемогами стала першою у «Пурпурній» групі WTA Finals-2019, не віддавши суперницям жодного сету. Еліна обіграла чешку Кароліну Плішкову – 7:6 (14:12), 6:4, румунку Симону Халеп – 7:5, 6:3 та американку російського походження Софію Кенін – 7:5, 7:6 (12:10). Бенчіч (2 перемоги) була другою у «Червоному» квартеті.
Додамо, що поєдинок за титул пройде у китайському Шеньчжені завтра, 3 листопада.
Нагадаємо, минулого сезону тріумфаторкою Підсумкового турніру WTA, що проходив у Сінгапурі, була Світоліна. Українка тоді виграла усі п’ять матчів – у чешки Петри Квітової, Плішкової і датчанки Каролін Возняцькі (у групі), у Кікі Бертенс з Нідерландів (у півфіналі) та американки Слоун Стівенс (у фіналі).
 
