
# Doba ekologická naplno: Koncept NCV má karoserii vyrobenou ze zemědělského odpadu

Published at: **2019-11-03T11:00:00+00:00**

Author: **Daniel Fuglevič**

Original: [AutoRevue.cz](https://www.autorevue.cz/doba-ekologicka-naplno-koncept-ncv-ma-karoserii-vyrobenou-ze-zemedelskeho-odpadu)

Autosalon v Tokiu je obvykle místem řady bizarních konceptů a výtvor sdružení celkem 22 japonských univerzit pojmenovaný Nano Cellulose Vehicle (NCV) je bezpochyby jedním z nich. Zkoumá totiž využitelnost nanovláken celulózy pro stavbu karoserií či šasi automobilů. Původ těchto vláken přitom určitě zaujme.
Nanovlákna celulózy (CNF) totiž vědci a inženýři využívají z rostlin a obecně recyklovaného zemědělského odpadu. Celulóza jakožto základní stavební kámen rostlinných buněk dodává rostlinám jejich pevnost. S využitím těchto nanovláken už řada společností experimentovala v případě zpevnění plastových dílů. A vypadá to, že výzkum stále pokračuje.
Koncept sportovního auta NCV tedy využívá díly s nanovlákny celulózy na karoserii, včetně dveří, střechy i kapoty, přičemž CNF bylo využito rovněž na samotné konstrukci šasi vozu. Výhody? Podle japonských inženýrů jsou díly z nanovláken o pětinu lehčí než ocel, zatímco umí zajistit až pětkrát vyšší pevnost.
Za design exteriéru konceptu je mimochodem zodpovědný Yuzo Niimi z vývojové divize Toyoty. Karoserie si hraje s ostrými hranami, velice nízkou přídí a vozu dominují nahoru se otevírající dveře jako u správného supersportu.
Jelikož má koncept zaujmout především svou konstrukcí a použitím netradičního materiálu, o pohonném ústrojí toho moc nevíme. Měl by ale používat vodíkovou techniku.
Zda se automobilový průmysl v budoucnu opravdu vydá směrem nanovláken celulózy je zatím otázkou. Výhodou dalšího zpracování zemědělského odpadu pro tvorbu automobilových dílů je samozřejmě mnohem nižší dopad na životní prostředí. A směrem k udržitelné budoucnosti se v poslední době vydává čím dál více automobilek.
