
# Изборен парадокс: Няма яснота как ще бъде управляван Несебър, след като кметът му е в затвора

Published at: **2019-11-01T19:14:00+00:00**

Author: ****

Original: [bTV Новините](https://btvnovinite.bg/mestnite2019/izboren-paradoks-njama-jasnota-kak-shte-bade-upravljavan-nesebar-sled-kato-kmetat-mu-e-v-zatvora.html)

Изборен парадокс в Несебър, след като Апелативният специализиран наказателен съд остави за постоянно в ареста избрания на първи тур за кмет Николай Димитров. Той е обвинен в търговия с гласове преди вота и бе избран на първи тур с близо 60% от гласовете.
Съдът реши спечелилият четвърти мандат Николай Димитров и двама от избраните за общински съветници да останат с най-тежката мярка "задържане под стража".
Те са обвинени в участие в организирана престъпна група за купуване на гласове. Казусът е без прецедент и няма яснота как ще бъде управлявана морската община.
Областният управител на Бургас обяви, че ще изчака последния възможен срок за свикване на сесия на новия Общински съвет, който е 11 ноември. Дотогава чакат становище на ЦИК.
"ОИК-Несебър самостоятелно няма как да се справи със ситуацията… Законите не уреждат така детайлно нещата", каза Силвия Димитрова, председател на ОИК – Несебър.
"На мен не ми е известно да има такава възможност да се закълне от ареста. Чувам вече различни мнения и становища, но не искам да избързвам да коментирам, все пак става въпрос за юридически казус… Най-важното е становището и указанията на ЦИК, които са компетентният орган", заяви областният управител на Бургас Вълчо Чолаков.
От Централната избирателна комисия коментираха за bTV, че такъв казус не е заложен в Изборния кодекс, а в Закона за местното самоуправление и местната власт.
