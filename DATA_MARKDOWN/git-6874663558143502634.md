
# שנתיים אחרי שהוקמה: אריק שור הקפיא את פעילות חברת המזון שלו עם איל ארד

Published at: **2019-11-04T00:00:00+00:00**

Author: **נווית זומר**

Original: [כלכליסט - www.calcalist.co.il](https://www.calcalist.co.il/marketing/articles/0,7340,L-3772982,00.html)

אריק שור, מנכ"ל תנובה לשעבר, הקפיא את פעילות חברת המזון שהקים לפני שנתיים בשותפות עם איל ארד, לשעבר סמנכ"ל המכירות של תנובה. החברה העסיקה כ־10 עובדים, ובמסגרת ההשבתה היזומה הפסיקה להפיץ את מוצרי מחלבת כפר תבור ומחלבת רמת הגולן. "אנחנו בוחנים מחדש את המודל העסקי", אמר שור.
 
שור הקים את החברה לפני שנתיים, לאחר שסיים את תפקידו כמנכ"ל תנובה, יחד עם ארד, שהיה יד ימינו בתנובה. החזון של שור היה להקים תאגיד שיעניק שירותי הפצה, סחר משותף ושרשרת אספקה למפעלי מזון קטנים ובינוניים, המתקשים לחדור או להתמודד מול רשתות השיווק הגדולות ויצרניות המזון הגדולות - בין השאר בעזרת הניסיון והקשרים של ארד ושור בענף המזון ואצל ראשי רשתות השיווק. בעתיד אף תוכנן לייצר מותג פרטי.
המודל של שור היה מבוסס על כניסה לשותפות בחלק מהחברות, ולפחות בחברה אחת שתשמש כפלטפורמה לפעילות התאגיד שתוכנן - אך התוכנית לא צלחה. שור בחן שותפות עם מספר חברות, אך הן לא הבשילו לעסקה בגלל מחלוקות שונות, בהן על המחיר. לבסוף חתם על הסכם לרכישת שליטה בסלטי מיקי, שמערך ההפצה המצונן שלו ומחסני הקירור שלו היו אמורים לשמש את פעילות חברות התאגיד, אולם העסקה התפוצצה בעקבות חילוקי דעות עם הבעלים־שותפים.
כמו כן, מחלבת רמת הגולן לקראת מיזוג עם מחלבת השומרון, במסגרתו תעבור המחלבה למערך ההפצה של השומרון - כך שהפעילות המרכזית של שור ושותפיו הופכת מיותרת.
לאור השתלשלות העניינים ולאור העובדה שלא מסתמן כעת יעד לרכישה, הפעילות נבחנת מחדש.
