
# СБУ назвала найзавзятішого вербувальника ФСБ в окупованому Криму

Published at: **2019-11-04T10:39:59+00:00**

Author: ****

Original: [Українська правда](https://www.pravda.com.ua/news/2019/11/4/7230915/)

Співробітники ФСБ РФ, що незаконно перебувають в окупованому Криму, примушують до співпраці українських громадян, які регулярно відвідують півострів.
Джерело: пресслужба СБУ
Дослівно: Контррозвідники Служби безпеки України встановили, що співробітники Прикордонного управління ФСБ РФ у Республіці Крим примушують українських громадян, які регулярно відвідують тимчасово анексовану територію півострова, давати згоду на конфіденційне співробітництво"
Деталі: За даними СБУ, основне завдання, яке ставить російська спецслужба, збір інформації стосовно співробітників СБУ, прикордонників та військовослужбовців ЗС України, що виконують завдання поблизу адміністративного кордону з Кримом.
Контррозвідники з’ясували, що такі пропозиції насамперед надходять громадянам України, які працевлаштувались на окупованому півострові та регулярно перетинають адміністративний кордон, а також приватним перевізникам.
Куратори вимагають від них на конфіденційній основі збирати розвіддані. Інформація використовується російськими спецслужбами для вербувальних підходів до українських військовослужбовців та правоохоронців.
При цьому, згідно із повідомленням, ФСБ для примусу до співпраці застосовує притаманні їй форми та методи – штучне створення компрометуючих ситуацій, шантаж, погрози, залякування, фізичний і психологічний тиск. Активно використовуються погрози щодо винесення постанови про заборону в’їзду на півострів.
Контррозвідка також повідомила ім’я окупанта, якого назвала найзавзятішим вербувальником українських громадян. Це співробітник оперативно-розшукового відділу ПУ ФСБ РФ в окупованому Криму Батталов Алмаз Мубарякович, 26.05.1982 року народження, уродженець міста Баймак, Республіка Башкортостан, РФ.
В СБУ стверджують, що він безпосередньо здійснює фільтраційні заходи на пункті пропуску "Джанкой".
При цьому Служба безпеки України попередила, що перехід до ворога в умовах воєнного стану або в період збройного конфлікту, шпигунство, надання допомоги в проведенні підривної діяльності проти України карається позбавленням волі на строк від десяти до п’ятнадцяти років.
Водночас, від кримінальної відповідальності звільняється особа, яка була завербована ворожими спецслужбами, але, отримавши завдання, відмовилася від його виконання та повідомила про це в правоохоронні органи.

        Нагадуємо:
      
