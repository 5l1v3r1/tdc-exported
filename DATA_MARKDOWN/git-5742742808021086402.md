
# Šance pro Huawei? Americký ministr obchodu potvrdil, že brzy budou uděleny výjimky

Published at: **2019-11-04T11:25:00+00:00**

Author: **Michal Pavlíček**

Original: [mobilenet.cz](https://mobilenet.cz/clanky/sance-pro-huawei-americky-ministr-obchodu-potvrdil-ze-brzy-budou-udeleny-vyjimky-39341)


           •  Některé americké společnosti budou moci opět obchodovat s Huawei    •  Ministerstvo obchodu USA již obdrželo 260 žádostí na udělení licence pro obchod    •  Všechny však automaticky nebudou vyslyšeny
      
Huawei v posledních měsících významně trpí obchodní válkou s USA. Čínská společnost se totiž už na jaře ocitla na černé listině firem, se kterými ty americké nesmí nijak obchodovat. Nejviditelnější dopad to mělo v případě Googlu, který Huawei nemohl poskytnout své služby, a tím pádem i kompletní Android. Výsledkem tohoto počínání je řada Huawei Mate 30, se kterou si ani samotný Huawei neví rady. Telefon nemá Google služby a je na západních trzích v podstatě neprodejný.
Aktuálně jej tak Huawei prodává na domácím čínském trhu, kde se modelům Mate 30 a Mate 30 Pro daří výborně. Nad Evropou se stále vznášejí otazníky, ačkoliv nedávno se objevily spekulace tvrdící, že to Huawei riskne. Jinými slovy, že pustí zmíněné telefony na vybrané evropské trhy, ačkoliv v nich nebudou k dispozici Google služby a aplikace od Googlu, včetně obchodu Google Play.
Celá situace však možná bude mít ještě jiné rozuzlení. Přibližně před měsícem jsme vás informovali o tom, že by vláda USA, konkrétně Ministerstvo obchodu, mohlo vybraným americkým společnostem udělit licenční výjimku na obchodování s Huawei. Vše bude samozřejmě záležet na konkrétním posouzení a zvážení, zda prodej daných produktů či služeb není bezpečnostním rizikem. Americké ministerstvo do této chvíle obdrželo již 260 žádostí o udělení výjimky a lze předpokládat, že o ní žádá i Google.
Ministr obchodu USA, Wilbur Ross, v rozhovoru pro agenturu Bloomberg potvrdil, že k udělování výjimek dojde velmi brzy. Za poslední měsíc se dle jeho slov počet žádostí o udělení výjimky zdvojnásobil. Ross nicméně upozornil, že žádost o udělení výjimky automaticky neznamená její vyhovění. Bude tak zajímavé sledovat, zda bude Googlu udělena výjimka a v telefonech Huawei se opět objeví Google služby.
