
# Μπέρκοου: Άδικο να λέγεται ότι εγώ έχω μπλοκάρει το Brexit

Published at: **2019-11-06T19:40:00+00:00**

Author: **SigmaLive**

Original: [SIGMALIVE](https://www.sigmalive.com/news/international/596082/mperkoou-adiko-na-legetai-oti-ego-exo-mplokarei-to-brexit)

Ως το μεγαλύτερο μεταπολεμικό λάθος, που έχει κάνει η Βρετανία χαρακτήρισε το Brexit ο μέχρι πριν από λίγες ημέρες πρόεδρος της Βουλής των Κοινοτήτων Τζον Μπέρκοου.
Μιλώντας την Τετάρτη σε μέλη του Συνδέσμου Ξένων Ανταποκριτών (FPA) του Λονδίνου, ο κ. Μπέρκοου σχολίασε ότι πλέον δεν χρειάζεται να είναι αμερόληπτος επί του θέματος. «Δε νομίζω ότι (το Brexit) βοηθά τη διεθνή υπόσταση του Ηνωμένου Βασιλείου», σχολίασε.
Απέρριψε δε την κατηγορία που του απευθύνουν οι ευρωσκεπτικιστές βουλευτές πως δεν υπήρξε αμερόληπτος στη διαδικασία του Brexit, στηρίζοντας τις προσπάθειες βουλευτών να ανακόψουν την πορεία προς την έξοδο από την ΕΕ.
«Το μόνο που έκανα ήταν να διευκολύνω το σώμα να αποφασίσει αυτό που ήθελε να αποφασίσει. Είναι δίκαιο να λέγεται ότι έχω μπλοκάρει το Brexit; Απολύτως όχι», δήλωσε στο ΚΥΠΕ ο επί δέκα χρόνια πρόεδρος της βρετανικής Βουλής και επί 22 χρόνια βουλευτής.
«Αυτό που έχει αποτρέψει το Brexit μέχρι τώρα είναι η απροθυμία της Βουλής των Κονοτήτων να εγκρίνει μια Συμφωνία Αποχώρησης», πρόσθεσε ο κ. Μπέρκοου.
Όπως συμπλήρωσε μιλώντας στους ανταποκριτές, υπήρξε αμερόληπτος εντός της Βουλής, αλλά δεν υπήρξε αμερόληπτος όταν ετίθετο ζήτημα υπονόμευσης της Βουλής.
Είπε χαρακτηριστικά ότι «δεν ήταν δουλειά μου να προστατεύω την κυβέρνηση από την πραγματικότητα των αριθμητικών ισορροπιών στη Βουλή».
Σημείωσε επίσης ότι η Βουλή είναι διαιρεμένη στο Brexit διότι αντανακλά μια διαιρεμένη χώρα επί του συγκεκριμένου ζητήματος.
Υπενθύμισε ότι η όλη συζήτηση μέχρι στιγμής αφορά μόνο την πρώτη φάση του Brexit και όχι τη μελλοντική σχέση με την ΕΕ, προβλέποντας ότι το Brexit θα απασχολεί τη χώρα «σίγουρα για πέντε χρόνια ακόμα, πιθανότατα για δέκα χρόνια, αρκετά πιθανά και για 15 χρόνια ακόμα».
Επανέλαβε παλαιότερη δήλωσή του ότι η απόπειρα του Μπόρις Τζόνσον να αναστείλει τις εργασίες του κοινοβουλίου για πέντε εβδομάδες αποτελούσε «συνταγματική εκτροπή».
Αναφέρθηκε δε πολλές φορές στην «εμμονή» του με το τένις, χαρακτηρίζοντας «ήρωά του» τον Ρότζερ Φέντερερ και μνημονεύοντας τον Μάρκο Παγδατή πληροφορούμενος την παρουσία ανταποκριτών κυπριακών μέσων στο κοινό.
Σε ερώτηση του ΚΥΠΕ για το κατά πόσο αισθάνεται «πολιτική διασημότητα», απάντησε αρνητικά, λέγοντας ότι ο ίδιος δεν θεωρεί εαυτό σημαντικό, σε αντίθεση με το αξίωμα του προέδρου της Βουλής των Κοινοτήτων.
