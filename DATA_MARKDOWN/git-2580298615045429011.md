
# TV tipy: Dánská dívka Lucy žije sedm životů a je královnou ročníku

Published at: **2019-11-01T07:30:00+00:00**

Author: **Vratislav Šálek**

Original: [filmserver.cz](https://filmserver.cz/clanek/15331/tv-tipy-1-11-2019-7-11-2019/)

Kubo a kouzelný meč (Kubo and the Two Strings) (pátek 1. 11., Nova Cinema, 20.00 - 22.05 / sobota 2. 11., 14.40 - 16.40 / neděle 3. 11., 10.45 - 12.50)
Tři roky staré animované dobrodružství není určeno zdaleka jen dětem a paradoxně potěší možná víc dospělé než jejich potomky. Debutující režisér Travis Knight se v něm spolehl na precizní a dokonalou animaci, jíž jsou počiny produkujícího studia Laika proslulé, tentokrát ji ale posunul snad ještě o úroveň výš, protože v některých momentech až přechází zrak. Diváky si získá i umístěním děje do exotického prostředí Japonska a spoustou zajímavých postav. Na škodu není ani trochu pomalejší tempo. Zamrzí snad jen to, že titulní příběh není tak propracovaný, jak bychom od známého studia čekali a s tím trochu souvisí i malinko přetažená stopáž. Hodně příjemná páteční podívaná pro celou rodinu a jeden z tipů týdne, o němž více prozradí naše recenze. Zajímavost: Film sestává z minimálně sto pětačtyřiceti tisíc fotografií, které byly následně převedeny do stop-motion animace.
