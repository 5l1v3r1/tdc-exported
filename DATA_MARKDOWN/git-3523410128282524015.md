
# 
        حماس: ایران برخلاف کشورهای عربی منطقه از غزه حمایت کرده است
      

Published at: **2019-11-04T19:27:00+00:00**

Author: **بولتن نیوز | bultannews.com**

Original: [بولتن نیوز | bultannews.com](https://www.bultannews.com/fa/news/638153/%D8%AD%D9%85%D8%A7%D8%B3-%D8%A7%DB%8C%D8%B1%D8%A7%D9%86-%D8%A8%D8%B1%D8%AE%D9%84%D8%A7%D9%81-%DA%A9%D8%B4%D9%88%D8%B1%D9%87%D8%A7%DB%8C-%D8%B9%D8%B1%D8%A8%DB%8C-%D9%85%D9%86%D8%B7%D9%82%D9%87-%D8%A7%D8%B2-%D8%BA%D8%B2%D9%87-%D8%AD%D9%85%D8%A7%DB%8C%D8%AA-%DA%A9%D8%B1%D8%AF%D9%87-%D8%A7%D8%B3%D8%AA)

به گزارش بولتن نیوز، «یحیی السنوار» رئیس دفتر سیاسی جنبش حماس در غزه روز دوشنبه در سخنانی گفت که دشمن با ایجاد اختلافات طایفه‌ای، آتش درگیری در منطقه را شعله‌ور کرده است تا از مساله فلسطین به فراموشی سپرده شود.
وی عنوان کرد، دشمن با اتخاذ سیاست‌های افراطی‌گرایانه آتش فتنه و درگیری را در منطقه شعله‌ور و از این فرصت برای حذف موضوع فلسطین استفاده می‌کند.
السنوار تاکید کرد که صهیونیست‌ها دولت آمریکا را اداره می‌کند؛‌ دولتی که رئیس آن در کنفرانس ریاض گفته بود قدس پایتخت رژیم صهیونیستی است و هیچ کس هم به آن اعتراضی نکرد.
رئیس دفتر سیاسی حماس در غزه با اشاره به عادی سازی روابط برخی کشورهای عربی با رژیم صهیونیستی گفت که سران عرب از اواسط سال 2017، به مساله عادی‌سازی تمایل زیادی نشان داده‌اند و گفت‌وگوهایی هم بین این کشورها و رژیم صهیونیستی صورت گرفته است.
وی خواستار پایان دودستگی میان فلسطینیان شد و تاکید کرد که با جنبش فتح و تشکیلات خودگردان و برخی دیگر از گروه‌های فلسطینی به منظور پایان این دوستگی گفت‌وگو کردیم و اکنون زمان این گفت‌وگو فرا رسیده است.
السنوار افزود: «گروه‌ها و دستگاه‌های جنایتکار مانند «شاباک» (سرویس امنیت داخلی رژیم صهیونیستی)  نمی‌خواهند میان فلسطینیان اتحاد برقرار شود و متاسفانه در این زمینه با همراهی و همدستی گروه‌های داخلی موفق هم شده‌اند».
رئیس دفتر سیاسی حماس در غزه با اشاره به حادثه تلاش برای ترور «رامی الحمدالله» (نخست‌وزیر سابق تشکیلات خودگردان فلسطین) گفت:« تحقیقات ما نشان می‌دهد که شاباک با همدستی عناصر داخلی سعی داشت الحمدالله را ترور کند».
وی ادامه داد: «موفق شدیم اتاق عملیات مشترک شامل 13 شاخه نظامی تشکیل دهیم و توانسته مقابل تجاوزات رژیم اشغالگر بایستد».
رئیس دفتر سیاسی حماس در غزه افزود: «ما موفق شدیم در برابر تلاش‌ها برای اجرای معامله قرن، وحدت کلمه ایجاد کنیم. موقف شدیم جلوی تحریک رسانه‌های مصری علیه حماس و مقاومت فسلطین را بگیرد و ما نمی‌توانیم از مصر بی‌نیاز باشیم».
وی خاطر نشان کرد: «ما روابط خود با قطری که کمک مالی زیادی به غزه کرده است، گسترش داده‌ایم. دوحه آماده تقویت محور مقاومت در غزه است».
السنوار گفت: «ایران به ما کمک‌های مالی و تسلیحاتی کرده و تجربیاتش را در اختیار ما گذاشته است، اما برادران عرب ما از ارائه هرگونه کمکی به ما دریغ کرده‌اند».
وی تصریح کرد، کشورهای عربی در منطقه درهای خود را به روی مردم غزه بسته‌اند و گفتند که اگر بخواهند به غزه کمک کنند، ابتدا باید با آمریکا گفت‌وگو کنند.
یحیی السنوار ادامه داد: «ما هزاران موشک و راکت و صدها موشک ضد زره داریم که جوانان ما در غزه آن را ساخته‌اند. ما صدها اتاق کنترل روی زمین و زیر زمین داریم».
وی افزود: «ما اجازه نمی‌دهیم که دشمن معادلات جنگ و درگیری را تغییر دهد. راهپیماهای بازگشت باعث تحقق اهداف زیادی شده است».
رئیس دفتر سیاسی جنبش حماس در غزه گفت که کشورهای عربی با وجود ریخته شدن خون زیادی از مردم غزه، درهای خود را به روی اشغالگران باز کردند و حتی در این کشورها سرود صهیونیستی سروده شد.
وی تاکید کرد: «در مقابل حل مشکلاتمان، هیچ امتیاز راهبردی به طرف مقابل نخواهیم داد، بلکه رژیم اشغالگر را مجبور خواهیم کرد که به محاصره مردم غزه پایان دهد».
انتهای پیام/
