
# Forlimpopoli, spacciatore a 16 anni. Aveva droga per 5mila euro

Published at: **2019-11-02T10:37:36+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/forl%C3%AC/cronaca/spacciatore-16-anni-1.4865448)

Forlì, 2 novembre 2019 - A sedici anni era già ritenuto un elemento sul quale riporre fiducia, tanto che gli era stata consegnata una ’provvista’ di 2,6 chili di hashish, suddivisi in panetti, e 630 grammi di marijuana, per un valore complessivo, al dettaglio, di circa 5mila euro.
Da chi il giovane avesse ricevuto lo stupefacente è oggetto delle indagini della Squadra Mobile, diretta da Mario Paternoster, che mercoledì ha ammanettato un italiano di 16 anni, residente a Forlimpopoli. Il ragazzo si trova ora al Centro di giustizia minorile di via del Pratello, a Bologna.
Il 16enne, finora sostanzialmente sconosciuto alle forze dell’ordine, è stato bloccato mercoledì dagli agenti dell’antidroga dopo aver lasciato nel garage dell’abitazione di Forlimpopoli dove vive con la famiglia un borsone contenente la sostanza stupefacente. Subito fermato, non ha potuto negare l’evidenza. Deve rispondere di detenzione ai fini di spaccio di sostanze stupefacenti.
Iscriviti alla newsletterRimani sempre aggiornato sulle notizie nazionaliAccedi per Iscriverti
