
# مهاجمی که رکورددار بازی در پرسپولیس شد

Published at: **2019-11-06T21:14:00+00:00**

Author: ****

Original: [اخبار روز ایران و جهان | آفتاب نیوز](https://aftabnews.ir/fa/news/620258/%D9%85%D9%87%D8%A7%D8%AC%D9%85%DB%8C-%DA%A9%D9%87-%D8%B1%DA%A9%D9%88%D8%B1%D8%AF%D8%AF%D8%A7%D8%B1-%D8%A8%D8%A7%D8%B2%DB%8C-%D8%AF%D8%B1-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B4%D8%AF)


        مهاجم سرخ پوشان در حالی رکورددار حضور در بازیهای پرسپولیس است که هواداران این تیم رابطه خوبی با او ندارند.
      

        آفتاب‌‌نیوز :
      
تیم فوتبال پرسپولیس دهمین بازی‌اش در لیگ برتر را هم پشت سر گذاشت و در دهمین بازی به ششمین پیروزی فصل رسید تا با ۱۹ امتیاز در کورس بالانشینان و مدعیان قهرمانی قرار داشته باشد.
سرخ پوشان در این فصل به جز یک بازی که مقابل شاهین بوشهر به پیروزی پر گلی رسیدند، سایر پیروزی‌های شان اقتصادی و با حداقل گل بوده است. عملکرد بازیکنان خط حمله آنها هم چندان چشمگیر نبوده و به جز علی علیپور دیگر مهاجمان این تیم موفق به گلزنی نشده‌اند. علیپور نیز تنها در یک دیدار مقابل شاهین بوشهر گلزنی کرد و در سایر دیدارهای این تیم حتی از روی نقطه پنالتی پایش به گل باز نشد.
آقای گل سابق فوتبال ایران که در سه فصل گذشته عملکرد خوبی در خط حمله این تیم داشته، فصل خوبی را به لحاظ گلزنی تجربه نمی‌کند و از ابتدای فصل نیز هواداران این تیم ارتباط خوبی با وی نداشتند و بارها با سر دادن شعارهایی خواهان جدایی اش از پرسپولیس شده‌اند.
در حالی که هواداران رابطه خوبی با علیپور ندارند، کالدرون اعتقاد زیادی به او دارد تا جایی که وی دارای بیشترین دقایق بازی در ترکیب تیمش است.
علیپور تنها بازیکن پرسپولیس است که در هر ۱۰ بازی پرسپولیس حضور داشته و هرگز تعویض نشده. وی نخستین و تنها بازیکن پرسپولیس و اولین بازیکن لیگ است که دقایق حضورش در بازی ۹۰۰ دقیقه شد تا از این نظر رکورد منحصر به فردی در بین بازیکنان تیمش داشته باشد.
به جز علیپور، احمد نوراللهی، مهدی ترابی و وحید امیری هم در همه دیدارهای تیم شان حضور داشتند، اما دقایقی را به دلیل تعویض از دست داده‌اند.
مهدی ترابی با ۸۸۱، وحید امیری با ۷۹۱ و احمد نوراللهی با ۷۸۳ دقیقه حضور در ترکیب پرسپولیس دیگر بازیکنان پرسپولیس هستند که دقایق حضورشان بیشتر از دیگران است.
همچنین حسین ماهینی بازیکن باتجربه سرخ پوشان با تنها حضور در ۲ بازی به مدت ۱۲ دقیقه، کمترین حضور در میدان را در بین بازیکنان این تیم دارد.
