
# FIFA chce viac transparentnosti, jej verdikty vo väčšine prípadov budú verejne prístupné

Published at: **2019-11-01T18:35:01+00:00**

Author: **Webnoviny**

Original: [Denník politika](http://dennikpolitika.sk/archiv/88456)

1.11.2019 (Webnoviny.sk) – Medzinárodná futbalová federácia (FIFA) plánuje viac transparentnosti a rozsudky vo väčšine etických a disciplinárnych prípadov budú verejne prístupné a ľahšie ich bude možné podrobiť kontrole. Na webovej stránke sa objavia dôkazy a právne argumenty v prípadoch vrátane prijímania úplatkov futbalovými funkcionármi, ovplyvňovania zápasov a rasových prehreškov fanúšikov.
„Už nikto nebude môcť povedať, že tieto rozhodnutia sú tajné,“ uviedol dočasný generálny sekretár FIFA Alasdair Bell a pokračoval: „Už sa tak malo stať aj predtým. Jedným z problémov, ktorý vyvoláva podozrenie a teóriu o sprisahaní, je to, že ľudia nie sú schopní vidieť, ako sa prijímajú rozhodnutia.“
Výnimky sa budú týkať prípadov urovnaných dohodami, napríklad ako v kauze Manchestru City, ktorý sa tento rok vyhol trestu zákazu prestupov z dôvodu porušenia pravidiel pri prestupoch mládežníkov.
Klub zaplatil FIFA pokutu 370 000 švajčiarskych frankov za uznanie svojho pochybenia pri podpisovaní hráčov mládeže. Tieto dôkazy nebudú zverejnené.
Právnici FIFA dúfajú, že to prinesie zvýšenie dôvery, pokles podozrení a vylúčenie teórií o sprisahaní tým, že vysvetlia, ako a prečo sa dosiahli konkrétne súdne rozhodnutia.
Online databáza bude obsahovať prípady odvolania sa na Športový arbitrážny súd, v ktorých bola súčasťou aj FIFA a išlo v nich o spory medzi klubmi, hráčmi a trénermi.
Projekt predstavuje zmenu právnej kultúry vo FIFA pod vedením prezidenta Gianniho Infantina, ktorý prijal bývalých kolegov z Európskej futbalovej únie (UEFA) za svojich najlepších právnikov.
Súčasný šéf právneho oddelenia FIFA Emilio Garcia, ktorý ešte pracuje aj pre UEFA, uverejnil polročnú správu, v ktorej podrobnejšie vysvetlil významné prípady.
Viac k témam: FIFA, transparentnosťZdroj: Webnoviny.sk – FIFA chce viac transparentnosti, jej verdikty vo väčšine prípadov budú verejne prístupné © SITA Všetky práva vyhradené.
