
# Заради замърсен въздух: Ню Делхи забрани движението на половината автомобили

Published at: **2019-11-04T13:23:00+00:00**

Author: **btvnovinite.bg**

Original: [bTV Новините](https://btvnovinite.bg/svetut/nju-delhi-zabrani-dvizhenieto-na-polovinata-avtomobili-v-grada.html)

Ню Делхи забрани движението на половината частни автомобили в индийската столица. 20-милионният мегаполис се изправи пред най-лошото замърсяване за три години. Нивата на смог надвишават тези на Пекин повече от три пъти, съобщава БГНЕС.
Строителството бе забранено временно в края на миналата седмица в най-замърсената столица на света, а училищата са затворени до сряда, като градската управа раздава безплатни маски на децата.
Със замърсяването, причинило бум на респираторни постъпвания в болниците и отклоняването на 37 полета в неделя, влезе в сила нов закон.
Той забранява автомобилите по столичните пътища, в зависимост от това дали регистрационният им номер завършва на четна или нечетна цифра.
Повече от 600 полицейски екипа са разположени на пътни кръстовища в столицата с правото да раздават глоби от 4000 рупии (близо 60 долара) на неспазващите забраната.
Освободени от ограниченията са седемте милиона мотоциклети и скутери в Делхи, градския транспорт и автомобили, превозващи само жени. Това предизвиква критики, че мерките са неефективни.
Заради бедствието, властите разположиха микробус с пречиствател на въздуха близо до емблематичния мраморен мавзолей „Тадж Махал“. Сградата е от 17-век и е на 250 км. южно от Делхи.
Нивата на праховите частици са с размери по-малко от 2,5 микрона - толкова малки, че навлизат дълбоко в дихателните пътища.
14 индийски градове, включително столицата, са сред първите 15 най-замърсени градове в света, според Световната здравна организация. В миналогодишно проучване се казва, че милион индийци умират преждевременно всяка година.
