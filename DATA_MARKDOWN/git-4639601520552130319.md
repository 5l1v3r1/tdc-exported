
# Η «ακτινογραφία» του νέου φορολογικού νομοσχεδίου

Published at: **2019-11-06T19:38:11+00:00**

Author: **ΤοΒΗΜΑ Team**

Original: [Το Βήμα Online](https://www.tovima.gr/2019/11/06/finance/i-aktinografia-tou-neou-forologikou-nomosxediou/)

Τις προσεχείς μέρες, η κυβέρνηση Μητσοτάκη θα θέσει προς δημόσια διαβούλευση το νέο φορολογικό νομοσχέδιο, το οποίο αναμένεται να έχει ψηφισθεί μέχρι τα μέσα του Νοεμβρίου.
Ο φοροτεχνικός Θράσος Μίαρης μιλά στην εκπομπή One Direct και εξηγεί τις σημαντικότερες πτυχές του εν λόγω νομοθετήματος.

        Διαβάστε ακόμη: Ηλεκτρονικές αποδείξεις : Ο κρυφός φόρος και οι παγίδες του νέου φορολογικού
      
«Παρότι περιμέναμε περισσότερα θετικά μέτρα», όπως σημειώνει ο φοροτεχνικός, «κάποια πράγματα χρειάζονται καιρό για να ωριμάσουν. Είναι σαν την ανάπτυξη. Δεν έρχονται μονομιάς».
Όπως επισημαίνει ο κ. Μίαρης, γίνονται διορθώσεις στο κομμάτι που αφορά τη συγκέντρωση του 30% του εισοδήματος σε δαπάνες με ηλεκτρονικές συναλλαγές.
«Η πληρωμή ενοικίου που είναι ένα σημαντικό πόσο δεν προσμετράται στην προσπάθεια ‘’χτισίματος’’ του 30%» προσθέτει.
Αναφορικά με τα χαμηλά εισοδήματα, σχολιάζει θετικά, την απόσυρση των τεκμηρίων διαβίωσης. «Κι αυτό, διότι, κάποιος με εισόδημα 10.000 ετησίως, μαζί με τα τεκμήρια πήγαινε στις 20.000 το εισόδημά του και θα έπρεπε να καλύψει το ποσό, είτε δαπανώντας είτε πληρώνοντας».
Ακόμα, ο φοροτεχνικός κάνει λόγο για τη θέσπιση φορολογικών κινήτρων, προκειμένου να προσελκυστούν πλούσιοι από το εξωτερικό, οι οποίοι δυνητικά θα επενδύσουν ερχόμενοι στη χώρα.
Επιπλέον, υπογραμμίζει ότι η πάγια ρύθμιση για τις τακτικές οφειλές από τις 12 δόσεις, θα γίνεται στις 24, ενώ για τις έκτακτες, από τις 24, η αποπληρωμή θα μπορεί να ολοκληρωθεί στις 48.
«Η φοροδιαφυγή είναι συνώνυμο της οικονομίας. Είναι δύσκολο να εξαλειφθεί, όμως με το Φορολογικό νομοσχέδιο, επιχειρείται να περιορισθεί σημαντικά» καταλήγει.
