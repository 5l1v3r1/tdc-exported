
# Elezioni Emilia Romagna sondaggi, testa a testa Bonaccini Borgonzoni

Published at: **2019-11-07T17:03:41+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/bologna/politica/elezioni-emilia-romagna-sondaggi-1.4874454)

Bologna, 7 novembre 2019 - E' testa a testa in Emilia Romagna tra Stefano Bonaccini e Lucia Borgonzoni, a meno di tre mesi dal voto del 26 gennaio 2020. E' quanto risulta dal sondaggio realizzato da Emg Acqua tra il 31 ottobre e il 4 novembre, cioè subito dopo la batosta subita dal centrosinistra in Umbria, su un campione di mille persone.
Secondo il sondaggio Bonaccini, candidato del centrosinistra, raggiungerebbe il 45,5%, mentre Borgonzoni, sostenuta dal centrodestra, sarebbe al 44%. Il M5s si fermerebbe al 7%, mentre la somma degli altri candidati non andrebbe oltre il 3,5%.
Alla domanda "Indipendentemente dal suo voto, secondo lei chi vincerà le elezioni regionali?" il 43,7% si è espresso per una conferma del presidente uscente e del centrosinistra; il 37% prevede invece una vittoria, che sarebbe storica, della leghista. Il pronostico per i 5 stelle è fermo al 3%.
Il sondaggio ha anche testato la reputazione dei due candidati. Bonaccini stacca la Borgonzoni 53% a 24% per quanto riguarda 'serietà e onestà' e 'preparazione e conoscenza', mentre per quanto riguarda la popolarità il governatore uscente è conosciuto dal 76% degli intervistati e la sua sfidante dal 57%.
Il sondaggio, trapelato nel pomeriggio di oggi, è stato commissionato dall'osservatorio Emg (Nota metodologica - Autore: Emg-Acqua. Committente/acquirente: Osservatorio Emg. Criteri seguiti per la formazione del campione: campione rappresentativo della popolazione regionale maggiorenne per sesso, età, province e istruzione. Metodo di raccolta delle informazioni: 70% Cati, 30% Cami. Numero delle persone interpellate, universo di riferimento, intervallo fiduciario: popolazione emiliana maggiorenne, 1.000 casi, +/-3,1%, contatti 6234 (rifiuti 5234 - tasso di risposta 16%). Periodo in cui è stato realizzato il sondaggio: 31 ottobre - 4 novembre 2019).
LEGGI ANCHE Salvini a Bologna lancia la campagna elettorale della Lega - Il soldato Bonaccini, l'ultima trincea del Pd
Iscriviti alla newsletterRimani sempre aggiornato sulle notizie nazionaliAccedi per Iscriverti
