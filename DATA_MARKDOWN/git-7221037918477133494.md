
# Devletten AKP İl Başkanına toplu ziyaret!

Published at: **2019-11-03T09:52:00+00:00**

Author: ****

Original: [medya faresi](http://www.medyafaresi.com/haber/devletten-akp-il-baskanina-toplu-ziyaret/926148)

MKE Genel Müdürlüğü'ne getirilen Yasin Akdere’nin ilk işi de AKP İl Başkanlığı'nı ziyaret etmek oldu. Öte yandan Antalya Valisi, kendisinden uzun süredir randevu talep eden İYİ Parti İl Başkanı’na yanıt dahi vermedi.
Devletin mülki amir ve bürokratları AKP'lilerin dükkan reklamında.
Sözcü'de yer alan habere göre, AKP Adıyaman İl Başkanı Mehmet Dağtekin'in sahibi olduğu dükkan “Kuruluş yıldönümü” gerekçesiyle, devletin bürokratlarının akınına uğradı.
Valisinden komutanına, müftüsünden rektörüne kadar üst düzey tüm bürokratlar dükkana giderek poz verdiler, adeta dükkanın reklamını yaptılar.
İşte, AKP İl Başkanı Mehmet Dağtekin'in dükkanında poz veren o bürokratlar: Vali Aykut Pekmez, Rektör Prof. Dr. Mehmet Turgut, İl Jandarma Alay Komutanı Albay Ercan Atasoy, İl Emniyet Müdürü İbrahim Ergüder, İl Müftüsü Mehmet Taşçı, Özel İdare Genel Sekreteri Sami Işık, Belediye Başkanı AKP'li Süleyman Kılınç.
Albay Atasoy'un ziyaretini askeri elbiseyle yapması da dikkat çekti.
AKP İl Başkanı Dağtekin, mülki amir ve bürokratların ziyaretini toplu fotoğraf eşliğinde sosyal medya hesabında paylaştı.
Dağtekin, “Çildağ AŞ'nin 31'inci Yılı vesilesi ile ziyaret ederek bizleri onurlandıran Sayın Valimiz Aykut Pekmez, Reisimiz Dr. Süleyman Kılınç, Rektörümüz Prof. Dr. Mehmet Turgut, İl Jan. Kom. Ercan Atasoy, İl Emn. Müd. İbrahim Ergüder, Müftümüz Mehmet Taşçı ve Gn Sekr Sami Işık'a teşekkür ediyorum.”
MKE Genel Müdürlüğü'ne getirilen Yasin Akdere'nin ilk işi de, AKP Kırıkkale İl Başkanlığı'nı ziyaret etmek oldu. AKP İl Başkanı Yusuf Dağdelen bu ziyareti, “MKE Genel Müdürlüğü görevine atanan Yasin Akdere İl Başkanlığımızı ziyaret ederek, bizleri memnun etti. Değerli Misafirimizle Kırıkkalemiz'in gözbebeği Makine Kimya Kurumu yatırımları ve şehrimize katkıları üzerine görüş alışverişinde bulunduk” ifadeleriyle paylaştı.
Benzer bir ziyaret de Adıyaman'ın Gölbaşı İlçesi'nde yaşandı. Devlet Hastanesi Başhekimi Selim Kuşağlı, Hastane Sağlık Bakım Hizmetleri Müdürü Birsen Arslan, Hastane İdari ve Mali İşler Müdür Yardımcısı İdris Kale ve Hastane personeli Turgut Yancar, TÜGVA Temsilcisi olarak görevlendirilen Mustafa Vakkas Atalay'ın eczane dükkanına giderek ziyarette bulundular.
Eczanelere karşı tarafsız olması gereken devletin başhekimi ve hastane bürokratlarının, TÜGVA İlçe Başkanı’nın eczanesine gidip poz bu şekilde poz vermeleri etik tartışması doğurdu.
AKP il başkanlarıyla adeta ahbap-çavuş ilişkisi yaşayan devletin bürokratları, muhalefet temsilcilerine ise kapıları kapalı tutuyor.
Antalya Valisi Münir Karaloğlu, uzun süredir kendisinden randevu isteyen İYİ Parti İl Başkanı Yavuz Temizer'in talebine cevap vermedi. Vali'nin bu tavrı, İyi Parti Antalya Milletvekili Feridun Bahşi ve Grup Başkanı vekili Lütfü Türkkan tarafından TBMM Genel Kurulu gündemine taşındı.

        
          
            (SÖZCÜ - Ali Ekber ERTÜRK)
          
        
      
