
# Συνάντηση του δημάρχου Κω στην Αθήνα

Published at: **2019-11-07T17:50:01+00:00**

Author: ****

Original: [Η ΡΟΔΙΑΚΗ](https://www.rodiaki.gr/article/425298/synanthsh-toy-dhmarxoy-kw-sthn-athhna)


        Με τον Γενικό Γραμματέα Δημόσιας Διπλωματίας του Υπουργείου Εξωτερικών Κωνσταντίνο Αλεξανδρή συναντήθηκε προχθές στην Αθήνα, Τρίτη 5 Νοεμβρίου, ο Δήμαρχος Θεοδόσης Νικηταράς, μαζί με τους Δημάρχους Τρικκαίων Δημήτρη Παπαστεργίου και Επιδαύρου Τάσο Χρόνη, όπως επίσης τον Ομότιμο Καθηγητή Κλασικής Αρχαιολογίας του Πανεπιστημίου Αθηνών Βασίλειο Λαμπρινουδάκη.
      
Στη συνάντηση συζητήθηκαν όροι και προϋποθέσεις, αλλά και οι δράσεις που πρέπει να αναληφθούν, προκειμένου να προωθήσουν από κοινού τη διεύρυνση του Δικτύου Ασκληπιείων των τριών Δήμων με ένταξη στο Δίκτυο και Ευρωπαϊκών Δήμων.
Στόχος της κοινής προσπάθειας είναι η σύγχρονη προσέγγιση ανάδειξης των Ασκληπιείων ως μέσων προώθησης της ιστορικής εξέλιξης της ιατρικής επιστήμης, από την αρχαιότητα στον σύγχρονο κόσμο και της σύνδεσής της με τις Ιπποκρατικές αρχές και αξίες που θέτουν τον άνθρωπο στο επίκεντρο.
Η Κως ταξιδεύει στο σύγχρονο κόσμο και επανασυστήνεται ως τουριστικός προορισμός μέσω της μακραίωνης πολιτιστικής κληρονομιάς της.
Αποτελεί το θεματοφύλακα των Ιπποκρατικών αρχών και αξιών, κάτι που αναγνωρίζεται από όλο τον κόσμο. Ο Δήμος μας συνεργάζεται με όλους τους φορείς και τον επιστημονικό κόσμο σε αυτή την κατεύθυνση.
