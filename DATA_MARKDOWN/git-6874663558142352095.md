
# כלמוביל משיקה את מיצובישי ASX בישראל

Published at: **2019-11-05T00:00:00+00:00**

Author: **תומר הדר**

Original: [כלכליסט - www.calcalist.co.il](https://www.calcalist.co.il/local/articles/0,7340,L-3773111,00.html)

כלמוביל, יבואנית מיצובישי משיקה את הדור החדש של מיצובישי ASX בישראל.
בפועל, ASX מן הדור הנוכחי חולק פלטפורמה עם ASX מן הדור היוצא אך מעוצב באופן שונה אשר "מיישר קו" עם דגמי החברה הקיימים. המנוע העיקרי הוא מנוע בנזין בנפח 2.0 ליטרים, המפיק 150 כוחות סוס ו-19.9 קג"מ, המשודך לתיבת הילוכים אוטומטית רציפה ומערכת "עצור וסע" המדוממת את פעולת המנוע בעת עצירה מלאה.
רשימת האבזור הבטיחותי כוללת בלימה אקטיבית ומערכת להתראה על סטיה מנתיב (אך לא מערכת אקטיבית אשר מסוגלת להזיז את ההגה בשעת סכנה) ושבע כריות אוויר.
ברמת הגימור הבסיסית INTENSE, ה-ASX מצויד בחישוקי 18 אינץ', מסילות גג, ציפוי עור לידית ההילוכים ובקרת אקלים. ברמת הביניים מתווספת כניסה ללא מפתח ומראות צד מתקפלות חשמלית ואילו ברמה הבכירה מתווסף רדאר לזיהוי כלי רכב ב"שטח מת", בצידי הרכב וריפודים דמויי עור.
מחירו של ה-ASX מתחיל ב 135,900 שקל לרמת הבסיס. מחיר גרסת הביניים הוא 138,900 שקל ואילו מחיר הגרסה הבכירה הוא 147,900 שקל.
