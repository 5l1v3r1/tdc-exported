
# Újabb 9 évig legfőbb ügyész marad Polt Péter, Handó Tünde alkotmánybíró lett

Published at: **2019-11-04T18:04:00+00:00**

Author: **Infostart / MTI**

Original: [infostart](https://infostart.hu/belfold/2019/11/04/ujabb-9-evig-legfobb-ugyesz-marad-polt-peter-hando-tunde-alkotmanybiro-lett)

Polt Péter kilencéves mandátuma idén decemberben jár le. Az Országgyűlés 2010. december 6-án választotta legfőbb ügyésszé, de korábban - 2000 és 2006 között - egyszer már betöltötte ezt a tisztséget.
Handó Tündét 134 igen szavazattal, 27 ellenében választotta meg a Ház. A titkos szavazásban 164 képviselő vett részt, hárman érvénytelenül voksoltak. Az Országos Bírósági Hivatal elnöke Stumpf István korábbi alkotmánybíró helyét veszi át a Fidesz-KDNP jelölése után. Megbízatása tizenkét évre szól.
Stumpf István mandátuma július 22-én járt le, az alaptörvény szerint 15 tagú testület azóta 14 taggal működik. Az Alkotmánybíróságról (Ab) szóló törvény szerint a testület tagjává minden olyan jogi végzettségű, büntetlen előéletű magyar állampolgár megválasztható, aki 45. életévét betöltötte, de még nem töltötte be a 70. életévét.
A jogszabály szerint az Országgyűlés - kétharmados többséggel - az Alkotmánybíróság tagjait kiemelkedő tudású elméleti jogászok, vagy legalább húszévi szakmai gyakorlattal rendelkező jogászok közül választja.
Handó Tündét 2011. december 13-án választotta az Országgyűlés az Országos Igazságszolgáltatási Tanácsot (OIT) felváltó Országos Bírósági Hivatal (OBH) elnökévé.
Az alapvető jogok biztosának a Magyarországon élő nemzetiségek jogainak védelmét ellátó helyettesévé választotta Szalayné Sándor Erzsébetet az Országgyűlés.
Az ombudsmanhelyettes 153 igen szavazatot kapott, 4 ellenvoks és 3 tartózkodás mellett. A titkos szavazásban 164-en vettek részt, négyen érvénytelenül voksoltak.

        Nyitókép: MTI/Balogh Zoltán
      

        Kapcsolódó hang
      
Országgyűlés - Tisztségviselők választása és pártreakciók
 
