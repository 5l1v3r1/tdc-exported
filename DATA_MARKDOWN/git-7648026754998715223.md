
# מריחים ייאוש באוויר: האם תחנת הניטור שהוצבה בסגולה עומדת בתקני המשרד להגנת הסביבה?

Published at: **2019-11-01T07:37:00+00:00**

Author: **מתן דויטש**

Original: [חדשות פתח תקוה](http://mynetpetahtikva.co.il/%d7%97%d7%93%d7%a9%d7%95%d7%aa/%d7%9e%d7%a8%d7%99%d7%97%d7%99%d7%9d-%d7%99%d7%99%d7%90%d7%95%d7%a9-%d7%91%d7%90%d7%95%d7%95%d7%99%d7%a8-%d7%94%d7%90%d7%9d-%d7%aa%d7%97%d7%a0%d7%aa-%d7%94%d7%a0%d7%99%d7%98%d7%95%d7%a8-%d7%a9%d7%94%d7%95%d7%a6%d7%91%d7%94-%d7%91%d7%a1%d7%92%d7%95%d7%9c%d7%94-%d7%a2%d7%95%d7%9e%d7%93%d7%aa-%d7%91%d7%aa%d7%a7%d7%a0%d7%99-%d7%94%d7%9e%d7%a9%d7%a8%d7%93-%d7%9c%d7%94%d7%92%d7%a0%d7%aa-%d7%94%d7%a1%d7%91%d7%99%d7%91%d7%94-415029/5)

אם לא היה די בעיכוב פרסום הדוח למצב איכות האוויר בשכונת אם המושבות, הרי השבוע קיבלו התושבים גושפנקה לשמועות שהתרוצצו בקבוצות הווטסאפ השונות ולפיהן תחנת הניטור השייכת לחברת "אטמוספיר אופטיקס" ומוצבת עשרות מטרים ממפעל טביב אינה פועלת על פי תקני הרגולטור. האישור הראשון לשמועות התקבל מסרטון שתיעד את פגישתם של מנכ"ל המשרד להגנת הסביבה ושל ראש העירייה.
האישור השני ניתן מהמשרד להגנת הסביבה, והוא מבהיר כי "מערכת הניטור המוצבת באזור התעשייה סגולה... פועלת לפי תקינה אמריקאית – שכן בארץ מערכות מסוג זה הן בבחינת היתכנות או מערכות מחקריות. מערכות אלה אינן משמשות ליישום רגולציה ולאכיפה, ולמשרד אין תקן למערכות אלה".
בד בבד נמשכות ההפגנות בהנהגת רמי גרינברג להוצאת המפעלים החשודים כמזהמים מהאזור. ואולם יש מי המגדירים אותן "חסרות ערך לחלוטין".

        "לאן הלכו הכספים?"
      
קביעת המשרד להגנת הסביבה בנוגע לתחנת הניטור היא בבחינת הוספת שמן למדורה הבוערת ממילא. "איך ייתכן שמביאים צוות ותחנת ניטור שהיא לא על פי התקן של המשרד להגנת הסביבה?" שואלת חברת המועצה ענת זנזורי, ראש האגף לאיכות הסביבה עד לפני שבועות אחדים.
"פתאום גרינברג יושב מול מנכ"ל המשרד להגנת הסביבה ואומר שיש זיהום. מעניין שלפני שהתפטרתי הוא טען שאין. אז תחליט, יש זיהום או אין זיהום? הוא הולך לאיבוד עם הסיפורים שלו, ממש כמו שאמר שהזמין תחנה מגרמניה אבל לא עשה זאת".
גם התושבים עצמם מביעים את אכזבתם הרבה בשל העובדה שהתגלתה השבוע. ניר בנציוני ואור שטיבלמן, תושבי שכונת אם המושבות ופעילים במטה המאבק בזיהום האוויר, אומרים כי "לפני כשנה, בזמן בחירתו של ראש העירייה רמי גרינברג ובחירתה של ענת זנזורי למחזיקת תיק איכות הסביבה, הפנינו, תושבי השכונה, כמה בקשות, והעיקרית שבהן הייתה לעבוד עם הרשות לפי דרישות הרגולטור ובהתאם להוראות הדין.
"את השיחות ניהלנו גם בקבוצות הווטסאפ, גם בשיחות אחד על אחד וגם בשיתוף עורך הדין של הרשות. לצערנו, גם הבטחות הרשות, ובעיקר של נציגיה אז כי יעבדו בהתאם לדרישות החוק, התגלו במערומיהן השבוע. ראוי להבהיר כי הרגולטור קובע את כללי המשחק, וגם אם יש רצון לשנות את הכללים, הדרך היחידה הנכונה היא באמצעותם. כל יוזמה לפתרון יצירתי יש לעשות בכלים המקובלים.
"לא נותר לנו אלא לתהות לאן הלכו כספי משלם המסים ולקוות כי מכאן והלאה ישכילו לשתף פעולה עם עוד תושבים כדי למנוע הישנות מקרים כאלה בעתיד. חשוב להבין, הצלחתה של הרשות היא הצלחת התושבים, ואין דבר שאנו חפצים בו יותר מכך".

        "על מה מפגינים?"
      
ביום שני התקיימה בכניסה למשרד להגנת הסביבה בירושלים הפגנה ביוזמת העירייה במחאה על הריחות ועל איכות האוויר שנושמים תושבי אם המושבות. מרבית תושבי השכונה בחרו להחרים את האירוע כמו שהחרימו את האירוע שנערך מול מפעל טביב באזור התעשייה סגולה ביום שישי שעבר.
תושבים ששוחחנו עמם אומרים כי הם מאוכזבים מהתנהלות העירייה ובחרו שלא להגיע לשם. זנזורי מחזקת את ידיהם. "כל הכבוד לתושבים שהקשיבו לי ולא יצאו להפגנה", היא אומרת. "על מה בדיוק מפגינים? שלושה חודשים ראש העירייה אומר 'אין חריגות, אין זיהום אוויר'. הייתי פוחדת להפגין מול בית עסק שאני יודעת שהוא לא גורם שום בעיה.
"אני חושבת שמבחינת גרינברג זה סוג של אחיזת עיניים, 'הנה, תראו, אני עושה', אבל זה לא עובד ככה. הוא התכוון להפסיק את המאבק, אבל אז התפטרתי, ופתאום הוא התעורר".
בנציוני אומר ש"אם ההפגנה תסייע במניעת מפגעי אוויר פוטנציאליים, בקידום שינוי התב"ע באזור, בקידום הרחקת המפעלים המוגדרים מפעלים בדרגת זיהום A, נתמוך בכל פעולה שתקדם זאת. על כן רק ימים יעידו על טיבה של ההפגנה הזאת ועל חיוניותה לקידום המטרות".
איש האופוזיציה אורי אהד, שהיה בין העותרים לבית המשפט נגד העיכוב בחשיפת הדוח, אומר כי "מי שעוד היה צריך הוכחה לחוסר הרצינות של גרינברג בטיפול בבעיה קשה וחמורה כל כך של זיהום האוויר מקבל אותה בהפגנות שהוא ארגן, שאליהן הגיעו עובדי עירייה ופעילים שלו. באותה רמה של אמינות ל'אותנטיות ההפגנות' היה גרינברג יכול לשכור ניצבים מסוכנות שחקנים.
"ההפגנות הללו חסרות כל תוכן ממשי אמיתי, שהרי הן לא 'ישכנעו' את המפעלים לקום וללכת. גם לא הוגשה שום יוזמה לכנסת. מטרת ההפגנות היא אחת: ליצור ספין שמטרתו לנסות ולהשכיח שגרינברג היה חייב לחשוף את הדוח  לפני חודש".

        תגובות
      
לשכת ראש העירייה: "בדוח יש מגוון בדיקות שנעשו בנושא מלבד הבדיקה של חברת אטמוספיר. לצערנו, יש גורמים פוליטיים אינטרסנטיים שמנסים לפגוע בכל מחיר במאבקו של ראש העירייה רמי גרינברג נגד מפגעי האוויר בשכונת אם המושבות. זה התחיל בביקורת שנשמעה על מועד פרסום הדוח, אף שנאמר מראש כי הוא יפורסם בימים שלאחר החגים, וכעת נמשך בניסיון למתוח ביקורת על תקינות הדוח. העובדה שפעם אחת הם דורשים את המכשיר הנדון ופעם שנייה תוקפים אותו מעידה על חוסר עקביות וחוסר רצינות.
"במסגרת מכלול הפעולות שראש העירייה נוקט כדי למנוע את מפגעי האוויר בשכונת אם המושבות ארגנה העירייה הפגנות מחאה באזור התעשייה סגולה, מול המשרד לאיכות הסביבה ובכנסת בירושלים. ראש העירייה מקדם את המאבק בכל דרך אפשרית, ובתוך כך נרתמים לנושא כל משאבי הרשות המקומית. נציין כי מדובר בהפגנה שמקדמים העירייה והעומד בראשה. עוד נציין כי יש גורמים שמנסים לחבל במאבק העירייה ועושים זאת בכל מחיר על חשבון הסבל של התושבים, ופעילותם תמוהה. צר לנו שאלה פני הדברים, ולמרות זאת נמשיך להיאבק בכל דרך אפשרית כדי שתושבי אם המושבות יזכו לאיכות החיים המגיעה להם."
המשרד להגנת הסביבה: "כל תחנות הניטור השייכות למערך הארצי לניטור אוויר ובדיקות הסביבה שאנחנו עושים הן על פי תקינה בין־לאומית ובהסמכה לתקן (שמספרו ISO17025) שנכללים בו תיקוף ואימות. אלה השיטות המקובלות בכל המדינות המפותחות בעולם למדידת איכות האוויר. מעצם היותו רגולטור, המשרד אינו ממליץ על מערכות שאינן יכולות לשמש ליישום רגולציה.
בנוגע למערכת הספציפית, מערכת הניטור המוצבת באזור התעשייה סגולה בפתח־תקוה שייכת לחברת אטמוספיר אופטיקס ולא למערך הניטור הארצי. מדובר במערכת חישה מרחוק שמאפשרת זיהוי ומדידת ריכוז המזהמים השונים באוויר לאורך קווי הדיגום ולאורך זמן. המערכת פועלת לפי תקינה אמריקאית, שכן מערכות מסוג זה בארץ הן בבחינת היתכנות או מערכות מחקריות. מערכות אלה אינן משמשות ליישום רגולציה ולאכיפה, ולמשרד אין תקן למערכות האלה".
חברת אטמוספיר: "חברתנו מספקת תחנות ניטור שעומדות בתקנים בין־לאומיים מהמחמירים בעולם. מתוך דאגה לרווחת תושביה אימצה עיריית פתח־תקוה את עיקרון 'הזהירות המונעת' והחליטה להתקין את המערכת המתקדמת ביותר מסוגה, שנותנת מענה רציף לניטור מרחבי ולמספר רב של מזהמים 7/24, ובכך מאפשרת לתושבי העיר לדעת בכל עת מה מצב איכות האוויר".
