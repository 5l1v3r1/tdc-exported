
# 7nm mobilní Ryzeny/APU Renoir blízko. Šéfka AMD potvrdila vydání začátkem roku 2020

Published at: **2019-11-05T06:00:52+00:00**

Author: **Jan Olšan**

Original: [Cnews.cz](https://www.cnews.cz/7nm-mobilni-ryzen-apu-renoir-vydani-zacatek-2020-sefka-amd/)


        VŠECHNY FOTOGRAFIE
      
Letos AMD vydalo 7nm Ryzeny 3000 pro desktop, ale APU (procesory s integrovanou grafikou) a na nich založené Ryzeny 3000 pro notebooky jsou stále vyráběné 12nm procesem a mají starší architekturu jader Zen 1. Kdy se také tato (velmi významná) část trhu dočká 7nm čipů a jader Zen 2 s vyšším IPC, bylo dlouho nejasné, doposud o tom, na kdy je vydání naplánováno, nic neuniklo. Nyní po finančních výsledcích za třetí čtvrtletí ale snad konečně něco víme. Vydání 7nm Ryzenů pro notebooky má nastat velmi brzo, možná už v lednu.
Informace neunikla pokoutně, ale pochází z oficiálních míst, přímo od šéfky AMD Lisy Su, která je sdělila v rozhovoru s webem VentureBeat, právě v závěsu za vydáním finančních výsledků. Ten se zeptal na nadcházející produkty (v kontextu toho, že i Intel má před vydáním novinek, například a highendových procesorů Core 10. generace a mainstreamových desktopových Comet Lake-S, k nimž čerstvě unikly parametry).
Lisa Su uvedla, že po Ryzenu 9 3950X a Threadripperů 3000 (ty vyjdou v nynějším měsíci) jsou na řadě „mobilní produkty příští generace“. Ty podle Lisy Su přijdou někdy v počátečních fázích („early“) roku 2020. V další větě pak uvádí, že „uvidíme 7nm mobilní čipy, které teprve mají přijít na trh“. Striktně vzato by asi tyto dvě oddělené formulace mohly mluvit o dvou různých věcech, ale spíš je asi řeč o tomtéž, čili o 7nm procesem vyráběných APU. Ta mají mít podle starších úniků kódové označení Renoir.
Co přesně znamená „early 2020“, nelze říct s jistotou, ale hned na začátku ledna se koná veletrh CES 2020, který na novinky působí tak trochu jako hromosvod. Je tedy hodně pravděpodobné, že AMD si odhalení mobilních Ryzenů 4000 vyhradí právě na tuto akci (bude to 7. až 10. ledna/januára). Letos právě na ní vypustila oficiálně 12nm APU Picasso. Toto odhalení může ovšem být papírové – první notebooky, v nichž poběží ony Ryzeny 4000, se mohou začít prodávat až později. Desktopová verze těchto APU Ryzenů 4000 pak určitě vyjde o dost později. Protože desktopové Picasso se letos začalo prodávat až v létě, bude Ryzen 4000/Renoir s grafikou pro socket AM4 také asi až záležitost Q3 2020.
O APU Renoir, které by snad mělo být čipem tvořícím tyto Ryzeny 4000, se toho zatím ví dost málo. V Linuxových ovladačích uniklo, že tato mobilní APU budou snad konečně podporovat paměti LPDDR4 (LPDDR3 procesory AMD bohužel také neuměly/neumí). Aktualizované by měly být také obrazové výstupy a multimediální výbava (dekódování videa), technologie by měly být podobné jako u grafik Navi. Ale samotné GPU a jeho výpočetní jednotky zdá se budou založené stále na architektuře Vega. Obecně se očekává, že by čip měl být 7nm a obsahovat jádra Zen 2, ale myslím, že nějaké konkrétní důkazy pro toto ještě nemáme. Podobně není jasný počet jader. Hodně staré roadmapy počítaly stále se čtyřmi jádry, nedávno se zase objevily zmínky, že by tato APU mohla být osmijádrová, ale pořádně potvrzeno to také není, takže zde je to třeba brát s rezervou.
Lisa Su jinak také řekla, že Zen 3 přijde už příští rok, tedy jen s jednoletou prodlevou na Zen 2, zatímco ten přišel až dva roky po Zenu 1. Toto už říkaly roadmapy pro servery, ale je příjemné mít to potvrzeno z nejvyšších míst. Osobně jsem si dřív myslel, že AMD bude kvůli omezeným prostředkům opět mít dvouletý cyklus, takže desktopová CPU Ryzen 4000 by musela být nějakým refreshem generace Matisse (jako byly Ryzeny 2000 Pinnacle Ridge refreshem čipů Summit Ridge/Ryzenu 1000). Ale skutečnost je lepší a vypadá to, že refresh nebude a přijde úplně nový čip, dokonce i s novou architekturou jádra. Podle Lisy Su bude rok 2020 na nově uvedené produkty ještě zajímavějším rokem, než rok 2019, byť ten přinesl Zen 2, 7nm proces u Epycu, Ryzenů pro desktop a Threadripperů.

        VŠECHNY FOTOGRAFIE
      
