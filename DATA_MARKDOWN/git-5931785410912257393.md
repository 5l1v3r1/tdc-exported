
# Ne odbija se Real lako

Published at: **2019-11-03T11:48:55+00:00**

Author: **Nemanja**

Original: [Sportska centrala](https://www.sportskacentrala.com/2019/11/03/ne-odbija-se-real-lako/)

Bivši potpredsednik Monaka Vadim Vasiljev oktrio je za francuske medije detalje razgovora sa Kilijanom Mbapeom, nakon što je fudbaler odbio prelazak u Real Madrid.
Velika bitka vodila se 2017. godine za usluge Kilijana Mbapea, a pobedu je na kraju odneo Pari Sen Žermen. On je prvo stigao na jednogodišnju pozajmicu usled poštovanja finansijskog fer-pleja, posle čega su Parižani za 180 miliona evra otkupili njegov ugovor sa Monakom. Real Madrid je iste godine pokušao da dovede Kilijana Mbapea u svoje redove, ali mladi Francuz je odbio tu mogućnost, bar za sada.
Prema rečima nekadašnjeg potpredsednika kluba iz Kneževine, gde se Mbape probio na svetsku fudbalsku scenu, napadač nije želeo tako rano da se otisne u madridski klub.
 – Rekao mi je: ,,Duboko u sebi, znam da je previše rano. Ja sam Parižanin, i ne želim da napustim svoju zemlju tek tako.“ – prepričao je Vasiljev.
Nije tajna da je Real Madrid ozbiljno zainteresovan za Kilijana Mbapea, tako je bilo tokom leta koje je iza nas, tako je bilo i prethodne godine.
Nedavno su iz Madrida, nakon het-trika Francuza protiv Klub Briža stizale nove naznake da će Mbape biti primarna meta i narednog leta, kojeg Španci nazivaju ,,opsesijom“ za ,,los blankose“.
Kilijan Mbape je ove sezone odigrao 10 utakmica u svim takmičenjima, postigao devet golova uz četiri asistencije.
