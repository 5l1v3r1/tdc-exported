
# Ολυμπιακός-Μακάμπι Τελ Αβίβ 65-90: Έμεινε στη Μόσχα

Published at: ****

Author: ****

Original: [CNN.gr](https://www.cnn.gr/news/sports/story/195954/olympiakos-makampi-tel-aviv-65-90-emeine-sti-mosxa)

Newsroom, CNN Greece 23:27 , 01 November 2019 - 23:38
Οι Ισραηλινοί πήραν από την αρχή το πάνω χέρι στο ματς και όσο πέρναγε η ώρα αύξαναν την διαφορά τους από τους παίκτες του Κεστούτις Κεμζούρα που έδειχναν ανήμποροι να αντιδράσουν και να πετύχουν κάτι καλύτερο.
Στο μεταξύ το ντεμπούτο τους με τη φανέλα του Ολυμπιακού πραγματοποίησαν οι Τέιλορ Ρότσεστι και Ουίλι Ριντ, οι οποίοι ωστόσο έδειξαν ότι θέλουν ακόμα περισσότερο χρόνο για να δείξουν τι μπορούν να κάνουν.
Με Τσέρι, Σπανούλη, Πολ, Πρίντεζη και Μιλουτίνοβ ξεκίνησε ο Ολυμπιακός, ενώ ο Γιάννης Σφαιρόπουλος επέλεξε στη βασική πεντάδα τους Ουίλμπεκιν, Ουόλτερς, Ζούσμαν, Κάσπι και Μπλακ. Ο Ολυμπιακός ξέφυγε γρήγορα με +7, 9-2.
Ο Πάντερ πήρε τη θέση του Πολ και έκτοτε η Μακάμπι άρχισε να «ροκανίζει» τη διαφορά, αφού οι «ερυθρόλευκοι» τα περίμεναν όλα από τον Γιώργο Πρίντεζη (6π.) προσπερνώντας για πρώτη φορά, 15-17, με 4 σερί πόντους του Τάρικ Μπλακ.
Ο Τέιλορ Ρότσεστι που πέρασε στη θέση του Σπανούλη ισοφάρισε σε 17-17. Ο Μπράντον Πολ δέχτηκε τεχνική ποινή για flopping με τον Τάιλερ Ντόρσεϊ να δίνει διαφορά τεσσάρων πόντων, 17-21 στη Μακάμπι (ευστόχησε και στη βολή). Οι Ισραηλινοί είχαν πολύ καλή κυκλοφορία της μπάλας, έπαιζαν δυνατά στη ρακέτα και το σκορ της 1ης περιόδου διαμόρφωσε ο πρώην παίκτης του Ολυμπιακού, 21-24, Οθέλο Χάντερ.
Oι «ερυθρόλευκοι» είχαν λάθος επιθετικές επιλογές στα πρώτα λεπτά της 2ης περιόδου, κάτι που δεν άφησε ανεκμετάλλευτο η Μακάμπι για το 22-29 (+7). Οι παίκτες του Σφαιρόπουλου βρήκαν ρυθμό και με τέσσερα εύστοχα τρίποντα (δύο από τον Ουίλμπεκιν, ένα από τον Ντόρσεϊ και ένα από τον Νέιτ Ουόλτερς) προσπέρασαν με +10 πόντους, ένα λεπτό πριν το ημίχρονο, 35-45. Όμως, μέσα σε ένα λεπτό, η ομάδα του Πειραιά έριξε τη διαφορά στο -5, χάρη σε φόλοου του Βεζένκοφ και τρίποντο του Πάντερ, 40-45.
Την ίδια πεντάδα με την αρχική παρέταξε ο Κεμζούρα με την έναρξη της 3ης περιόδου και ο Μπράντον Πολ ευστόχησε σε τρίποντο με το... καλημέρα του β΄ μέρους, ολοκληρώνοντας ένα σερί 8-0 για τον Ολυμπιακό, 43-45.
Μία ακόμη φορά, όμως η Μακάμπι βρήκε πόντους από τον Ουίλμπεκιν και με σερί 6-0 και «άγγιξε» ξανά το +8, 43-51.
Πρίντεζης, Σπανούλης και ένα ακόμη τρίποντο από τον Μπράντον Πολ είχαν ως αποτέλεσμα ένα σερί 7-0 των παικτών του Κεμζούρα, για το 50-53. Στην άμυνα, όμως οι «ερυθρόλευκοι» δεν τα πήγαν και πολύ καλά. 
Οι Κάσπι και Ουόλτερς πέτυχαν από ένα τρίποντο αμέσως μετά και ο Μπράιαντ με δίποντο έβαλε μπροστά για πρώτη φορά με +11 πόντους, 50-61, το σύλλογο του Τελ Αβίβ. Ένα ακόμη τρίποντο από τον Τζον Ντιμπαρτολομέο και 4 πόντοι του Χάντερ έφεραν τους φιλοξενούμενους στο +12, 56-68 (σκορ 3ης περιόδου). Στα τελευταία πέντε λεπτά της 3ης περιόδου, ο Ολυμπιακός πέτυχε μόλις 6 πόντους (2 ο Πρίντεζης, 2 ο Ρότσεστι και 1 ο νεοαποκτηθείς Ουίλι Ριντ που είχε περάσει για πρώτη φορά στο 3ο δεκάλεπτο).
Ο Κουζμίνσκας προσπάθησε με τρίποντο να δώσει έναυσμα στους συμπαίκτες του μια ανατροπή (59-70), με τον Έισι να απαντά άμεσα, πάλι έξω από τα 6.75, 59-73.
Ο Οθέλο Χάντερ ανέλαβε δράση στη ρακέτα, οι Σκότι Ουίλμπεκιν και Τάιλερ Ντόρσεϊ συνέχισαν να βλέπουν το καλάθι σαν... βαρέλι και 3,5 λεπτά πριν τη λήξη, η Μακάμπι είχε ξεφύγει με +20 πόντους, 61-81.
Ο Γιώργος Πρίντεζης πάλευε για την... τιμή των όπλων, πέτυχε 4 σερί πόντους φτάνοντας τους 16 προσωπικούς, για το 64-81. Ο Τάιλερ Ντόρσεϊ ευστόχησε ξανά σε τρίποντο, 65-84, το οποίο ήταν το 12ο εύστοχο στο σύνολο για την ομάδα του και τρίτο προσωπικό. Ο Ντόρσεϊ ήθελε κι άλλο τρίποντο και το πέτυχε για το 65-90, στα 37΄΄ πριν τη λήξη.

        Τα δεκάλεπτα: 21-24, 40-45, 56-68, 65-90
      

        Διαβάστε επίσης
      
