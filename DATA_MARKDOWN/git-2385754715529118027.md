
# Το Ιράν απομακρύνεται από τις δεσμεύσεις της πυρηνικής συμφωνίας

Published at: **2019-11-04T16:00:00+00:00**

Author: **SigmaLive**

Original: [SIGMALIVE](https://www.sigmalive.com/news/international/595680/to-iran-apomakrynetai-apo-tis-desmefseis-tis-pyrinikis-symfonias)

Το Ιράν έθεσε σήμερα σε λειτουργία 30 νέες συσκευές φυγοκέντρησης IR-6 (χρησιμοποιούνται για τον εμπλουτισμό ουρανίου) ανακοίνωσε ο επικεφαλής της υπηρεσίας ατομικής ενέργειας της χώρας Αλί Ακμπάρ Σαλεχί στην κρατική τηλεόραση. Κατ' αυτόν τον τρόπο η Τεχεράνη απομακρύνεται από τις δεσμεύσεις της, οι οποίες απορρέουν από τη συμφωνία για το πυρηνικό πρόγραμμα που είχε συνάψει με τις παγκόσμιες πυρηνικές δυνάμεις.
«Σήμερα παρακολουθήσαμε την έναρξη της λειτουργίας 30 φυγοκεντρητών IR-6» δήλωσε ο Σαλεχί, προσθέτοντας ότι η κίνηση αυτή θα αναδείξει «τις δυνατότητες και την αποφασιστικότητα» του Ιράν.
Οι Ηνωμένες Πολιτείες πέρυσι αποχώρησαν από την συμφωνία για το πυρηνικό πρόγραμμα του Ιράν στην οποία είχαν καταλήξει οι μεγάλες δυνάμεις και επανέφεραν το καθεστώς των κυρώσεων.
Ο Σαλεχί δήλωσε επίσης ότι «η Τεχεράνη έθεσε σε λειτουργία 30 νέες συσκευές φυγοκέντρησης για τον εμπλουτισμό ουρανίου» προσθέτοντας ότι η παραγωγή χαμηλού εμπλουτισμού ουρανίου τους τελευταίους δύο μήνες αυξήθηκε στην χώρα κατά 10 φορές φθάνοντας πλέον τα 5 κιλά την ημέρα, μεταδίδει το ρωσικό πρακτορείο TASS επικαλούμενο το τηλεοπτικό δίκτυο Al Jazeera.
Ο επικεφαλής της υπηρεσίας ατομικής ενέργειας του Ιράν δήλωσε ότι η χώρα του δεν είχε την πρόθεση να το κάνει αυτό, αλλά προέβη στην απόφαση αυτή εξαιτίας της λαθεμένης πολιτικής των ΗΠΑ. «Εμείς δεν ετοιμαζόμασταν να αναλάβουμε παρόμοιες πρωτοβουλίες, αλλά η λαθεμένη πολιτική της Ουάσιγκτον μας ανάγκασε να το κάνουμε αυτό», δήλωσε ο Αλί Ακμπάρ Σαλεχί.
Πηγή: ΑΠΕ-ΜΠΕ-Reuters-TASS-AFP
