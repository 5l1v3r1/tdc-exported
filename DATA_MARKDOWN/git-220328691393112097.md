
# Дунав продължава в първенството, засега

Published at: **2019-11-07T13:26:07+00:00**

Author: **Пламен Вълков**

Original: [Стандарт Новини](https://standartnews.com/sport/dunav-prodlzhava-v-prvenstvoto-zasega-406104.html)

Въпреки тежкото финансово състояние на ФК Дунав (Русе), отборът ще гостува на Царско село на 11 ноември, понеделник, предаде БТА.
Ръководството на русенския клуб е успяло да намери средства за лагер, като на 10 ноември отборът ще пътува за София. Това съобщи изпълнителният директор на клуба Огнян Цветанов.
Той обясни, че футболистите днес са на клубната база на стадион "Дунав". Тези, които не участваха във вчерашния мач с Ботев (Пловдив), загубен с 1:2, направиха лека тренировка, а останалите имаха процедури във възстановителния център.
"Ще се настаним в неделя в София, футболистите ще си починат и на следващия ден ще излезем да изиграем футболната среща, надявам се със същите футболисти, с които и вчера", каза Цветанов.
Той отправи още веднъж призив към русенския бизнес да помогне и да застане зад отбора в този труден момент.
"Има достатъчно фирми в града. Със средства, които според мен няма да им повлияят кой знае колко, могат да помогнат много на отбора. Надяваме се това да бъде нашата основа и да продължим участието си в първенството", каза Цветанов.
Той заяви още, че ръководството на клуба ще разговаря с новия кмет на Русе.
"Ще потърсим вариант да се свържем с него възможно най-рано, за да видим какво е неговото мислене, неговата визия за отбора. Надяваме се с помощта на общината да може да стабилизираме състоянието на клуба", каза Цветанов.
Изпълнителният директор на Дунав изрази надежда, че през паузата от две седмици, която предстои заради мачовете на националните отбори, да се намери кардинално решение на проблема.
