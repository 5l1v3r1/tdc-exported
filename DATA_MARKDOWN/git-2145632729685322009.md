
# Proteina care joacă un rol important în metastaza cancerelor la nivelul creierului

Published at: **2019-11-06T22:00:00+00:00**

Author: **Adrian Popovici**

Original: [DESCOPERĂ](https://www.descopera.ro/stiinta/18543893-proteina-care-joaca-un-rol-important-in-metastaza-cancerelor-la-nivelul-creierului)

Proteina CEMIP este implicată în extindrea cancerelor pulmonare sau de sân către ţesuturile cerebrale.
În cadrul unui studiu recent, cercetătorii au făcut publică descoperirea proteinei CEMIP, care joacă un rol important în metastaza cancerului pulmonar şi al celui de sân la nivelul ţesuturilor cerebrale. Studierea în detaliu a acestei proteine dovedeşte că ar putea fi folosită pentru a preveni şi/sau trata metastazele cerebrale, una dintre cauzele principale de mortalitate la nivel mondial, notează Medicalxpress.
Oamenii de ştiinţă au aflat că proteina CEMIP face ca vasele de sânge şi celulele sistemului imunitar să producă molecule inflamatorii care ajută celulele canceroase să formeze tumori în ţesutul cerebral. Folosind experimentarea pe animale model, cercetătorii au aflat că eliminarea proteinei CEMIP a împiedicat, într-o mare măsură, apariţia metastazelor cerebrale.
„Descoperirile noastre sugerează că blocarea CEMIP ar putea fi o strategie bună pentru prevenirea sau tratarea metastazelor cerebrale şi că monitorizarea nivelurilor CEMIP în tumorile primare ne poate permite, pentru prima dată, să prezicem riscul de metastaze cerebrale”, a explicat dr. David Lyden, co-autor al studiului şi profesor al Facultăţii de Medicină a Universităţii Weill Cornell, Statele Unite ale Americii.
Studiile efctuate de-a lungul timpului au arătat că majoritatea deceselor care pot fi asociate cu cancerul nu sunt rezultatul tumorilor primare, ci al celor secundare, formate în organele vitale. Metastazele cerebrale se dovedesc a fi cele mai periculoase, practicienii neavând la dispoziţie mijloace potrivite pentru a estima apariţia acestora. Iar în lipsa unor mijloace prin care să fe detectat pericolul de metastaze la care este expus un pacient este imposibilă crearea unor terapii prin care acestea să poată fi împiedicate din timp.
În cadrul unor studii anterioare a fost stabilit faptul că CEMIP este corelat cu apariţia unor anumite tipuri de cancere. Acest nou studiu a arătat că această proteină este produsă în cantităţi mai mari în cazul metastazelor cancerelor de sân şi pulmonare.
În absenţa CEMIP, oamenii de ştiinţă au observat că celulele care sunt răspunzătoare de apariţia metastazelor nu mai reusesc să colonizeze ţesuturile cerebrale, cel puţin în cazul culturilor din laborator.
Studiul a fost publicat în Nature Cell Biology.

        Citeşte şi:
      

        
          Poluanţii care favorizează dezvoltarea metastazelor cancerului de sân
        
      

        
          Savanţii au realizat o descoperire care poate permite vindecarea cancerului în metastază
        
      

        
          A fost descoperita cauza cancerului metastatic!
        
      

        
          Celulele cancerului mamar au fost transformate, cu succes, în grăsime. Procesul opreşte apariţia metastazelor
        
      
