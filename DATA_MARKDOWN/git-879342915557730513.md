
# Пристайко відреагував на вето Угорщини на заяву НАТО щодо України

Published at: **2019-11-01T15:58:01+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/prystajko-vidreahuvav-veto-uhorshhyny-zayavu-nato-po-ukrayini)


        Вадим Пристайко, міністр закордонних справ, спростував заяву голови МЗС Угорщини Петера Сійярто про те, що країна нібито блокувала рішення комісії Україна-НАТО.
      
Про це він заявив на брифінгу в Києві в п'ятницю, 1 листопада, передає «Європейська правда».
За словами міністра, твердження його угорського колеги Петера Сійярто про те, що вони забороняли рішення комісії Україна-НАТО, стало несподіванкою для Києва.
«Не все було зрозуміло навіть нам у МЗС – я говорю про заяви міністра Сийярто про те, що вони спочатку заблокували рішення, а потім погодилися на нього. Адже на момент приїзду до України нам передали документ як узгоджений», - розповів він.
Пристайко пояснив, що початкові переговори щодо тексту спільної заяви вели держави-члени НАТО. Українській стороні документ передали перед візитом.
За твердженням міністра, Україна не висувала ніяких додаткових вимог і не заперечувала проти «угорського» пункту, де згаданий закон «Про освіту», тому в угорської сторони не було підстав говорити про блокування.
Він також виключив блокування документу 30 жовтня, коли про це оголосили Петер Сійярто і Віктор Орбан. Тієї миті представники НАТО вже повідомили Україну, що рішення було погодженео
«Те, що написано в рішенні Комісії Україна-НАТО про захист національних меншин, відповідає тому, що ви чули неодноразово, і від президента, зокрема: ми готові виконувати рекомендації Венеціанської комісії. Тому ніякого блокування не було - ані з боку України, ані з боку Угорщини», - уточнив міністр, припустивши політичні причини заяв Угорщини.
Нагадаємо, 30 жовтня стало відомо, що Угорщина наклала вето на заяву НАТО щодо України.
Пізніше Угорщина зняла вето з заяви НАТО щодо України.
Хочете обговорити цю новину? Долучайтеся до телеграм-чату CHORNA RADA
