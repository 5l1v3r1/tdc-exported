
# Τα δύο σενάρια για την αύξηση των συντάξεων: Πότε θα δοθούν - Τι εξετάζει το υπουργείο Εργασίας

Published at: **2019-11-06T10:26:00+00:00**

Author: ****

Original: [enikos.gr](http://www.enikos.gr/economy/682576/ta-dyo-senaria-gia-tin-afxisi-ton-syntaxeon-pote-tha-dothoun-ti-e)

Με δύο σενάρια στο τραπέζι, όσον αφορά στην αύξηση των συντάξεων μέσω της ενίσχυσης της ανταποδοτικότητας ξεκίνησε η λειτουργία της επιτροπής υπηρεσιακών παραγόντων στο υπουργείο Εργασίας.
Σύμφωνα με πληροφορίες το ένα σενάριο είναι να αυξηθούν οι σημερινοί συντελεστές του νόμου Κατρούγκαλου κατά 10% μετά τα 30 έτη ασφάλισης, όπου και παρατηρούνται οι μεγαλύτερες μειώσεις συντάξεων ανεξαρτήτως μισθού σε σχέση με τα ποσά συντάξεων πριν από τον νόμο 4387/2016.
Το δεύτερο σενάριο είναι να αυξηθούν πάνω από 10% οι συντελεστές αναπλήρωσης μετά τα 33- 35 έτη ή και μετά τα 37 έτη, ώστε να υπάρξει κίνητρο για μεγάλη σύνταξη μεν, αλλά με ανάλογη αύξηση των ετών εργασίας.
Πάντως, το σχέδιο που θα επιλεγεί, όπως αναφέρεται στα "ΝΕΑ" θα βασιστεί σε οικονομική μελέτη από την Εθνική Αναλογιστική Αρχή, η οποία θα αποτυπώνει τα βασικά σενάρια με τους νέους συντελεστές και τις επιπτώσεις που προκαλούν στο ασφαλιστικό σύστημα.
Οι νέες κύριες συντάξεις θα έχουν αφετηρία την 4η Οκτωβρίου 2019 και θα αποδοθούν αναδρομικά όταν ψηφιστεί το ασφαλιστικό νομοσχέδιο, το οποίο σύμφωνα με τον σχεδιασμό θα κατατεθεί στη Βουλή τον ερχόμενο Ιανουάριο.
Επισημαίνεται ότι όσοι συνταξιούχοι έχουν κάνει αίτηση και περιμένουν την οριστική σύνταξη αυτή θα υπολογιστεί με βάση τα αυξημένα ποσοστά αναπλήρωσης. Η αύξηση θα μετράει από τις 4 Οκτωβρίου 2019 ενώ για το διάστημα από την υποβολή της αίτησης έως τον Οκτώβριο τα αναδρομικά που τους οφείλονται από την κύρια σύνταξη θα δοθούν με τα παλιά ποσοστά αναπλήρωσης. Για αίτηση μετά την ψήφιση του νομοσχεδίου που θα καταθέσει ο υπουργός Εργασίας, Γιάννης Βρούτσης η ανταποδοτική σύνταξη θα βγει με τα αυξημένα ποσοστά αναπλήρωσης στο σύνολό της.
