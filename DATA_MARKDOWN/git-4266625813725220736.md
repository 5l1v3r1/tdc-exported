
# Вісенте Гомес – найкращий тренер 13-го туру футбольної Прем’єр-ліги

Published at: **2019-11-04T12:58:00+00:00**

Author: ****

Original: [ZIK.UA](https://zik.ua/news/2019/11/04/visente_gomes__naykrashchyy_trener_13go_turu_futbolnoi_premierligy_1683121)


        Всеукраїнське об’єднання тренерів з футболу проаналізувало підсумки чергового, 13-го туру української Прем’єр-ліги сезону-2019/2020.
      
За останній місяць донецький «Олімпік» здобув 9 очок – це четвертий результат дивізіону (на рівні із чернігівцями) за підсумками періоду від початку жовтня до перших чисел листопада. Колектив під керівництвом іспанського спеціаліста Вісенте Гомеса здійснив солідний підйом вгору турнірною таблицею.
Тож сьогоднішній лауреат української Прем’єр-ліги – головний тренер донецького «Олімпіка» Вісенте Гомес, повідомляє uafc.org.ua. Його підопічні здобули виїзну перемогу над ковалівським «Колосом» (2:1), з останньої позиції підібравшись впритул до першої шістки.

        1. Номінальний результат команди – 4
      
(важливість, несподіваність, сила суперника, історична й турнірна складова)
Матч двох команд із нижньої частини таблиці мав локальне значення для групи команд, які розміщувалися на місцях від сьомого до останнього. В випадку перемоги «Колос» мав реальні шанси замахнутися на шосте місце, адже ФК «Маріуполь» здійснював непростий виїзд в Олександрію, а от «Олімпік» в випадку невдачі підставлявся під аутсайдерів, тому що відриви тут дуже невеликі. Зважаючи на мінімальну поразку в першому колі, донеччани ще й прагнули до реваншу.

        2. Труднощі в вишикуванні та керуванні підопічними – 5
      
(травмовані/дискваліфіковані, особливі обставини)
Господарям не могли допомогти двоє гравців – центрбек Максименко (дискваліфікація) та атакувальний хавбек Смирний (травма). Не потрапив у склад досвідчений універсал Гавриш, який пропустив велику частину літньо-осінньої частини сезону через проблеми зі здоров’ям. Стосовно «Олімпіка», давно поза грою основний форвард Діейє, а також воротар Халімі та вінгер Г.Пасич.

        3. Майстерність в роботі з кадрами – 4
      
(гравці, використані не на своїх звичних позиціях та несподівані, але успішні нові обличчя у складі)
Тренерський штаб «Олімпіка» стабілізував кадри: за великим рахунком, всі зміни в стартовому складі донеччан останнім часом є винятково точковими. У грі з «Колосом», порівняно з дніпрянським виїздом у минулому турі, Вісенте провів лише одну рокіровку – замість Лук’янчука в центрі захисту вийшов Снурніцин (із когорти літніх чемпіонів світу серед молоді).

        4. Тренерська майстерність – 5
      
(різноманіття тактик, зміни по ходу матчу, використання людського фактору)
Схему «Олімпіка» можна трактувати як 4-1-4-1, причому, Кравчук і Політило, в залежності від фази гри, можуть опускатися до Цимбалюка або підійматися до форварда й вінгерів, створюючи чисельну більшість у потрібній зоні. Перевага футболу Гомеса – він дає команді можливість значно покращувати контроль гри, переходити між фазами гри через пас, а відповідно – гармонізувати загальнокомандні дії.

        5. Накопичувальний критерій – 5
      
(якщо команда під керівництвом тренера кілька турів поспіль демонструє чіткий прогрес, постійне поліпшення результатів, тренерські новинки)
Це третя поспіль перемога «Олімпіка» за досить складного турнірного становища, положення аутсайдера– чудовий результат і значне закріплення позицій команди в таблиці. Тепер підопічні Вісенте претендують на потрапляння в першу шістку, але попереду дуже складний календар (заміс матчів проти лідерів і учасників єврокубків цього сезону), тож справжнє випробування для донеччан ще попереду.
Лауреат 13-го ігрового дня в номінації «Тренер туру» української Прем’єр-ліги – Вісенте Гомес («Олімпік» Донецьк). Середній бал – 4,6.
 
