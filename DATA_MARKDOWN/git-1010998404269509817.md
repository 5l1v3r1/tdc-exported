
# Щъркели през ноември: Семейство прелетни птици реши да прекара зимата у нас

Published at: **2019-11-06T19:46:00+00:00**

Author: **btvnovinite.bg**

Original: [bTV Новините](https://btvnovinite.bg/bulgaria/shtarkeli-prez-noemvri-semejstvo-preletni-ptici-reshi-da-prekara-zimata-u-nas.html)

Семейство щъркели радват жителите на две села в област Разград. Въпреки че зимата наближава, предвестниците на пролетта са останали, за да посрещнат най-студения сезон у нас. Противно на всички прелетни птици, щъркелите са се установили трайно край язовира между самуилските села Ножарово и Богданци.
Птиците са свикнали с хората и не се плашат. Местните им се радват, но също така са притеснени дали ще успеят да изкарат зимата. Според Регионалната инспекция по околната среда и водите не е необичайно щъркели да останат у нас по това време на годината.
„Основната причина за миграцията на птиците е търсенето на храна, при положение, че има налична храна е възможно отделни екземпляри да останат – не е необходимо да се предприемат някакви мерки”, коментира Момчил Петров, старши експерт в РИОСВ – Русе. Ако видите бедстваща птица тази зима, можете да подадете сигнал до екоекспертите и спасителните центрове у нас.
