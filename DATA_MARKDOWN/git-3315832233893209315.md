
# Comerț cu voturi: 200 de lei, pește viu gratuit, câte 100 de grame de tărie și candidați pe post de „taximetriști”

Published at: **2019-11-03T18:34:06+00:00**

Author: **Jurnal.md**

Original: [Jurnal.md](http://jurnal.md/ro/news/a61248ef69234848/comert-cu-voturi-200-de-lei-peste-viu-gratuit-cate-100-de-grame-de-tarie-si-candidati-pe-post-de-taximetristi.html?utm_source=RSS&utm_medium=RSS&utm_campaign=RSS)


        În cadrul scrutinului de astăzi au fost sesizate mai multe cazuri de corupere a alegătorilor. În unele localități, voturile ar fi fost răsplătite cu câte 200 de lei, în altele cu pește viu, iar în altele - cu câte 100 de grame de tărie.
      
Cazurile au fost constatate de observatorii Promo-LEX, în intervalul orelor 13:30 - 18:30, în mai multe secții de votare din republică.
Potrivit observatorilor, la secția de votare 30/26, din satul Micăuți, Strășeni, la o distanță de 50 de metri de secția de votare reprezentanții unui concurent au improvizat o masă unde ofereau câte 100 de grame de alcool fiecărui alegător.
Iar la Pruteni, raionul Fălești, fratele unui candidat s-a adresat către alegătorii din sat cu propunerea de a transporta persoane cu buletine de identitate expirate către secția pașapoarte pentru a perfecta buletinul provizoriu și pentru a-i determina să voteze pentru un anumit concurent pentru suma de 200 lei. Alegătorii erau transportați cu microbuzul de marca Mercedes nr. de înmatriculare C HM 691. A fost sesizată poliția din Fălești.
Un alt caz de corupere a avut loc la secția de votare 9/41, din Temeleuți, Călărași. Un consilier din partea unui concurent transporta organizat alegătorii. După ce votau, aceștia mergeau după cumpărături la două magazine al căror proprietar este unul dintre candidați.
Iar la secția 30/26, din Micăuți, Strășeni, chiar în poarta Casei de cultură, la o distanță de aproximativ 50 de metri de secția de votare, reprezentanții unui concurent ofereau ceai și cafea. Din discuție cu localnicii, observatorii au aflat că în prima jumătate a zilei s-a oferit pește viu gratuit.
Observatorii mai spun că, la Basarabeasca, fratele unui candidat a organizat transportarea romilor la secția de votare 5/2.
La secția de votare 11/4 din Cimișlia, un candidat a închiriat mai multe mașini care aduceau organizat alegatori la secție. Și la secția 11/5 din aceeași localitate un candidat a închiriat mai multe mașini care aduceau organizat alegatori.
Iar la secția de votare 22/33, Leova, Sărata Răzeși, un candidat a transportat cu automobilul propriu 2 alegători care au fost scoși de la evidență din altă localitate. Acestora însă nu li s-a permis să voteze.
Și la secția de votare 16/34 din Gordinești, Edineț, un candidat a transportat personal cel puțin 4 alegători.

        Vedeți aici toate cazurile constatate de observatorii Promo-LEX.
      
