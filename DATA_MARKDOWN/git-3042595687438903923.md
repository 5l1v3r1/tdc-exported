
# Til sykehus etter slag

Published at: **2019-11-06T17:04:08+00:00**

Author: **Ruben Pedersen**

Original: [Dagbladet.no](https://www.dagbladet.no/kjendis/til-sykehus-etter-slag/71790686)

Skuespiller, modell og moteikon Catherine Deneuve (76) ble onsdag hastet til sykehus i Paris, etter at hun ble rammet av et slag. Det skriver flere franske medier, ifølge Variety.
I starten ble det rapportert om at utfallet var alvorlig, og at det var behov for større inngrep og undersøkelser for å redde henne. Familien kom derimot fort på banen, og feide vekk ryktene.

        De sier til Agence-France Presse at hun skuespilleren, kjent som et ikon i Frankrike, bare ble rammet av et «veldig lite» hjerneslag.
      
Man rammes av slike slag dersom blodtilførselen til hjernen av en eller annen grunn hemmes.
Tilstanden til 76-åringen skal nå være stabil. Hun har ikke uttalt seg om hendelsen foreløpig, og det er ikke kjent hvilket sykehus i den franske hovedstaden hun befinner seg på.
Deneuve er for mange kjent gjennom en rekke storfilmer fra 1960-tallet. Hun hadde blant annet hovedrollen i «Paraplyene i Cherbourg» fra 1964 og «Pikene fra Rochefort» fra 1967. Sistnevnte film kom ut ti år etter at hun debuterte som skuespiller - som elleveåring.
Hun gjorde det også stort som modell, og var Chanel No. 5s ansikt utad på 1970-tallet. Hun har dessuten jobbet tett med Yves Saint Laurent og Louis Vuitton.
For franskmenn er hun dessuten et symbol på frihet. I 1985 sto hun som modell for Marianne, landets symbol på frihet og uavhengighet. Dette symbolet er å finne på alt fra frimerker til i rådhus.

        Den franske stjerna er vel så kjent for sitt profesjonelle virke som for sitt privatliv. Hun har tidligere vært gift med den britiske fotografen David Bailey, men ekteskapet havarerte i 1972.
      
Etter det levde hun nokså fritt, og fikk to barn utenfor ekteskapet - med to forskjellige menn. I dag er det neppe noen skandale, men på 1960-tallet vekket det voldsomme reaksjoner.
Sist 76-åringen var i rampelyset, var i forbindelse med #metoo-saken. Politisk har hun lenge vært aktiv, som forkjemper av fri abort og motstander av dødsstraff. Hennes uttalelser om ovennevnte debatt skapte derimot voldsomme reaksjoner.
Over 100 kvinner innen Frankrikes underholdningsbransje, kulturliv og akademia gikk i januar i fjor hardt ut mot #metoo-bevegelsen og mente den bidro til heksejakt på menn. Det måtte Deneuve beklage for, etter å ha såret flere.
Skuespilleren står fortsatt for meningsinnholdet i brevet, men gikk ut med en ny kommentar etter at flere kvinner som skrev under det samme brevet har begynt å uttale seg på egen hånd i media.

        Samtidig avviste hun de mange uønskede tilbakemeldingene fra «konservative, tradisjonalister og rasister».
      
- Jeg skrev under på oppropet fordi jeg er imot lynsjingen av menn beskyldt for upassende oppførsel i media, men nå er det nødvendig å gå ut offentlig igjen å understreke at jeg ikke er enig i hvordan enkelte har tatt seg frihet til å utvide brevets meningsinnhold i media. De ødelegger beskjeden vi ønsket å gi, skrev Deneuve i en kronikk i Libération,
