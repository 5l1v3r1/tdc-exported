
# لاوروف: البغدادی ساخته آمریکاست/ عناصر کلاه سفید مورد حمایت غرب هستند

Published at: **2019-11-02T07:58:00+00:00**

Author: ****

Original: [جامعه خبری تحلیلی الف](https://www.alef.ir/news/3980811003.html)

وزیر خارجه روسیه داعش و سرکرده آن را ساخته آمریکا خواند و در همین حال درباره احتمال تکرار سناریوی شیمیایی توسط عناصر تحت حمایت آمریکا موسوم به کلاه سفیدها در سوریه هشدار داد.
به گزارش فارس، «سرگئی لاوروف» وزیر خارجه روسیه، «ابوبکر البغدادی» سرکرده سابق داعش را ساخت دست آمریکا خواند و گفت که روسیه هنوز نتوانسته است بسیاری از آنچه آمریکا درباره مرگ البغدادی می‌گوید، تایید کند.
به گزارش وبگاه خبری روسیا الیوم،  لاوروف در گفت‌وگو با شبکه خبری «روسیا-24» در خصوص اخبار حاکی از کشته شدن ابوبکر البغدادی توسط آمریکا در سوریه گفت: وزارت دفاع روسیه واکنشی به این قضیه نشان داد. ما می‌خواهیم به اطلاعات بیش‌تری دست یابیم..این خبر در یک فضای جشن و شادی اعلام شد، اما نظامیان ما هنوز در حال بررسی حقایق اضافی هستند و تا حال حاضر نمی‌توانند چیزهای زیادی را که ایالات متحده گفته است، تأیید کنند.
وزیر خارجه روسیه افزود: اگر کشته شدن البغدادی واقعیت داشته باشد، که البته در مورد وی بارها خبر از کشته شدنش بوده است، به هر حال از بین بردن تروریست‌ها اقدام مثبتی است. البغدادی هم که نقش خرابکارانه‌ای در تشکیل گروهک داعش و تلاش برای ایجاد خلافت داعش داشت.
لاوروف افزود: با این حال خوب می‌دانیم که او ساخته آمریکا بوده (اگر مرده باشد) یا هست. 
وزیر خارجه روسیه با اشاره به اینکه داعش پس از تجاوز غیرقانونی آمریکا به عراق و آزاد شدن تندروها از زندان‌های این کشور پدید آمد، افزود: از همین رو آمریکا تا حد زیادی ساخته دست خودش را نابود کرد، اگر واقعا کشته شدن وی حقیقت داشته باشد.
پیش از این «دونالد ترامپ» رئیس‌جمهور آمریکا از قتل سرکرده داعش خبر داده بود و از روسیه به خاطر همکاری‌اش در پرواز نیروهای آمریکایی بر فراز سوریه تشکر کرده بود. این در حالی است که مسکو اعلام کرده هیچ اطلاعاتی در مورد رفتن سربازان آمریکایی به ادلب نداشته است.

        معامله قرن به دنبال ایجاد کشور کامل فلسطینی نیست
      
وزیر خارجه روسیه در بخش دیگری از گفت‌وگوی خود با شبکه خبری «روسیا-24» تاکید کرد که روشن است که معامله قرن آمریکا به دنبال ایجاد کشور فلسطینی کاملی نیست.
لاوروف با اشاره به تاسیس رژیم صهیونیستی در سال 1948 و مطابق با یک قطعنامه بین المللی، گفت: این در حالی است که هنوز کشور فلسطینی تاسیس نشده است. به نظر می‌رسد بسیاری از شرکای ما و قبل از هر چیز، آمریکا خواهان تاسیس آن ( کشور مستقل فلسطینی) نیست.
وی افزود: به جای اینکه قطعنامه‌های بین المللی به اجرا درآید، آمریکا به همه، وعده معامله قرن را می‌دهد. چیزی که بر اساس درک همگان موجب ایجاد کشور کامل فلسطینی نمی‌شود.

        آمریکا به حمایت از کلاه سفیدها ادامه می‌دهد
      
لاوروف در بخش دیگری از سخنانش هم درباره اقدامات تحریک آمیز  سلاح‌های شیمیایی در سوریه در سایه حمایت مداوم آمریکا از کلاه سفیدها هشدار داد.
وزیر خارجه روسیه در پاسخ به این سوال که آیا احتمال بروز اقدامات تحریک آمیز جدید با استفاده از سلاح شیمیایی در استان ادلب که تحت کنترل گروه تروریستی هیئة تحریر الشام است، وجود دارد گفت: این اتفاق می‌تواند هر لحظه رخ دهد.
لاوروف اظهار داشت: آمریکا به حمایت خود از عناصر تحریک‌کننده که کلاه سفیدها خوانده می‌شوند و در ادلب در مناطق تحت کنترل گروه هیئه تحریر الشام یا جبهه النصره حضور دارند، ادامه می‌دهد.
وزیر خارجه روسیه گفت: همین واقعیت به تنهایی و به وضوح سابقه عناصر کلاه سفید را نشان می‌دهد.  این واقعیت که آنها به طور مستقیم درگیر تعدادی از تحریکات بودند، توسط ویدیوها و یک کنفرانس مطبوعاتی به اثبات رسید که در آن کودکانی که از آنها برای ساختن فیلم‌های ساختگی استفاده کرده بودند، صحبت کردند.
عناصر کلاه سفید که مورد حمایت غرب هستند  هدف خود را در سوریه نجات غیرنظامیان در مناطق جنگ معرفی می‌کنند، اما مقامات سوری تاکید دارند آنها با تروریست‌ها علیه دولت سوریه همکاری دارند و چندین بار سناریوی شیمیایی را در سوریه و علیه غیرنظامیان رقم زدند و هدف اصلی آنها، متهم کردن دمشق به استفاده از تسلیحات شیمیایی علیه غیرنظامیان است.
