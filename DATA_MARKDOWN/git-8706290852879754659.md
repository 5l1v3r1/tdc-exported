
# Πυρά ΣΥΡΙΖΑ στη ΝΔ για τις αλλαγές στον Ποινικό Κώδικα: Δώρο της κυβέρνησης στους τραπεζίτες

Published at: **2019-11-02T16:07:00+00:00**

Author: ****

Original: [enikos.gr](http://www.enikos.gr/politics/681819/pyra-syriza-sti-nd-gia-tis-allages-ston-poiniko-kodika-doro-tis-k)

"Μετά από τόση λάσπη της Ν.Δ. στον ΣΥΡΙΖΑ και τη Νομοπαρασκευαστική Επιτροπή έγκριτων νομικών και ακαδημαϊκών για την εμβληματική μεταρρύθμιση στον Ποινικό Κώδικα, επιτέλους μπορούν όλοι να καταλάβουν τι είναι αυτό που πραγματικά είχε ενοχλήσει τη Ν.Δ. και το οποίο ο υπουργός Δικαιοσύνης χθες χαρακτήρισε "ιδεοληψίες". Ότι ο ΣΥΡΙΖΑ ως κυβέρνηση δεν υπέκυψε ποτέ στις πιέσεις να κάνει δώρο στους τραπεζίτες και να ξεπλύνει όλες τις υποθέσεις διαφθοράς" τονίζει σε ανακοίνωσή του ο ΣΥΡΙΖΑ και προσθέτει:
"Η ΝΔ, με το νομοσχέδιο που κατέθεσε, εξασφαλίζει το ακαταδίωκτο στα στελέχη των τραπεζών για υποθέσεις απιστίας. Με λίγα λόγια, καταργεί την αυτεπάγγελτη δίωξη και ο εκάστοτε τραπεζίτης θα μπορεί να διωχθεί ποινικά μόνο εάν ο ίδιος κάνει μήνυση στον... εαυτό του!
Δεν φτάνει που ο ελληνικός λαός έχει ξεχάσει πόσες φορές έχει ανακεφαλαιοποιήσει τις τράπεζες για τα θαλασσοδάνειά τους μέσα στην κρίση, τώρα έρχεται ο κ. Μητσοτάκης να ξεπλύνει όλες τις υποθέσεις των τραπεζιτών, αφού, αν αυτό το νομοθετικό έκτρωμα τεθεί σε ισχύ, έστω και για μία ημέρα, ακυρώνονται όλες οι ποινικές διώξεις σε τραπεζίτες. Όπως αυτές για τα θαλασσοδάνεια σε Ν.Δ. και ΠΑΣΟΚ, στα Μέσα Ενημέρωσης και, φυσικά, και στον Κήρυκα Χανίων του κ. Μητσοτάκη.
Περιμένουμε μια απάντηση: τη διάταξη αυτή την εισηγήθηκε η Νομοπαρασκευαστική ή τη "φύτεψε" ο κ. Μητσοτάκης μετά τη συνάντησή του με τους τραπεζίτες;
Καλούμε την κυβέρνηση να μην διανοηθεί να νομοθετήσει αυτό το έκτρωμα. Οφείλει να το αποσύρει άμεσα".
