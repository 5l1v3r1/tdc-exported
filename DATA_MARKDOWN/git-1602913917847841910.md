
# Adio Viorica Dăncilă: Guvernul Orban a primit votul de învestitură cu 240 de voturi. Noul premier este deja în drum spre palatul Victoria. Orban spune că prima măsură este depesedizarea administraţiei

Published at: **2019-11-04T14:57:49+00:00**

Author: **Ana Petrescu, Mediafax**

Original: [Ziarul Financiar](https://www.zf.ro/eveniment/adio-viorica-dancila-guvernul-orban-a-primit-votul-de-investitura-cu-240-de-voturi-noul-premier-este-deja-in-drum-spre-palatul-victoria-orban-spune-ca-prima-masura-este-depesedizarea-administratiei-18539495)

Executivul Orban a fost învestit, luni în plenul reunit al Parlamentulului, cu 240 de voturi „pentru” a anunţat Marilen Pirtea, la ieşirea din Birourile permanente reunite. Deputaţii şi senatorii au votat pentru validarea listei celor 16 miniştri, precum şi programul de guvernare al PNL. 
Noul Guvern a fost validat cu 240 de voturi „pentru” din partea deputaţilor şi senatorilor. Votul a fost unul secret, cu bile.
Marţi şi miercuri au avut loc audierile în comisiile de specialitate din Parlament ale miniştrilor desemnaţi pentru a face parte din Guvernul Orban. Din cei 16 miniştri propuşi, trei dintre ei, respectiv Florin Cîţu, propus la Finanţe, Ion Ştefan, propunerea pentru Dezvoltare şi Violeta Alexandru, propusă la Ministerul Muncii au înregistrat avize negative.
Ludovic Orban nu a venit însă cu alte propuneri pentru cele trei portofolii, precizând că votul în comisii a fost unul politic.
