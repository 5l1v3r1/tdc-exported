
# У центрі Києва комунальники відгородили велодоріжку від тротуару парканом

Published at: **2019-11-04T13:41:17+00:00**

Author: ****

Original: [ГЛАВКОМ](https://glavcom.ua/kyiv/news/u-centri-kijeva-komunalniki-vidgorodili-velodorizhku-vid-trotuaru-parkanom-637578.html)

На вулиці Пушкінській у центрі Києва, де зараз триває капітальний ремонт «Київавтодор» встановив паркан вздовж велосипедної смуги.
Цікаво, що паркан встановили між велосмугою і тротуаром. Про це повідомляється на сторінці спільноти «Київ – велосипедне місто» у Facebook.
Активісти нагадали, що вулиця Пушкінська є частиною магістрального веломаршруту «Солом'янка - Центр», знаходиться в центрі Києва і має досить активні перші поверхи будинків - майже в кожному з них є публічний заклад.
«Логіка користування велосмугою в першу чергу не примітивний транзит велосипедистів вулицею, а змога зупинитися перед будь яким закладом і завітати до нього. Саме за цією логікою Сектор розвитку веломережі запропонував замінити антипаркувальні стовпчики на стійки велосипедних парковок, щоб надати більше функціональності засобам обмеження вздовж велосмуги», - зазначили велоактивісти.
Нагадаємо, на вул. Пушкінській нещодавно проведено капітальний ремонт. Було вкладено 2 шари асфальту, відремонтовано тротуари (використано ФЕМ і тактильну плитку). Вздовж Пушкінської з'явилася й велосмуга. Щоб водії не заїжджали на тротуари, обіцяли встановити антипаркувальні стовпчики.
10 жовтня у соцмережі користувачі оприлюднили фотографію МАФа, розташованого просто посеред велодоріжки на вулиці Пушкінській. Крім того, на цій велодоріжці паркуються автомобілі.
11 жовтня вранці комунальники демонтували цей МАФ.
