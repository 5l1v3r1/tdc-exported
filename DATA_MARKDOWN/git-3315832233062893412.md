
# „Stare de urgență nazistă”, declarată într-un oraș din Germania

Published at: **2019-11-02T10:29:29+00:00**

Author: **Jurnal.md**

Original: [Jurnal.md](http://jurnal.md/ro/news/042595529f43182d/stare-de-urgenta-nazista-declarata-intr-un-oras-din-germania.html?utm_source=RSS&utm_medium=RSS&utm_campaign=RSS)


        Oraşul Dresda din estul Germaniei a adoptat o rezoluţie prin care este proclamată „stare de urgenţă nazistă”, relatează DPA, citat de Agerpres.
      
În rezoluţie, adoptată miercuri seară, consilierii locali atrag atenţia că „opiniile antidemocratice, antipluraliste, mizantrope şi extremiste de dreapta şi acţiunile violente apar cu tot mai mare frecvenţă în Dresda”.
„Oraşul are o problemă cu naziştii”, a spus Max Aschenbach, consilier al Die Partei, un partid politic satiric, în discursul său care a iniţiat decizia de a proclama starea de urgenţă.
În intervenţia sa, Aschenbach a făcut referire la mişcarea anti-islamistă şi xenofobă PEGIDA, care a început în oraş în 2014.
Prin această rezoluţie, oraşul intenţionează să consolideze cultura democratică de fiecare zi şi să asigure o mai bună protecţie a minorităţilor şi victimelor violenţei.
PEGIDA, care este prescurtarea în germană de la Patrioţii Europeni împotriva Islamizării Occidentului, a celebrat cinci ani de existenţă în Dresda.
Mişcarea organizează marşuri regulate în fiecare luni seară în oraş pentru a-şi evidenţia mesajul anti-străini şi anti-imigraţie.
