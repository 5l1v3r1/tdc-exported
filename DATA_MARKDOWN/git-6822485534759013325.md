
# محدودیت‌های ترافیکی ۱۳ آبان اعلام شد

Published at: **2019-11-03T09:49:00+00:00**

Author: ****

Original: [جامعه خبری تحلیلی الف](https://www.alef.ir/news/3980812046.html)

رئیس پلیس راهنمایی و رانندگی تهران بزرگ به تشریح محدودیت‌های ترافیکی یوم الله ۱۳ آبان پرداخت.
به گزارش مهر، سردار محمدرضا مهماندار رئیس پلیس راهور فاتب صبح امروز در مرکز فرماندهی و کنترل هوشمند ترافیک پلیس راهور تهران بزرگ در تشریح محدودیت های ترافیکی یوم الله ۱۳ آبان اظهار کرد: در روز ۱۳ آبان دانش آموزان و آحاد مردم رو به روی لانه جاسوسی تجمع می کنند و این روز را گرامی می دارند و ندای مرگ بر آمریکا را سر می دهند.
وی افزود:محدودیت های تردد از امروز یکشنبه مورخ ۱۲ آبان ماه ۹۸ آغاز شده است که عبارتند از مسدود شدن خط ویژه خیابان طالقانی در حد فاصل خیابان های مفتح و شهید موسوی.
سردار مهماندار تصریح کرد: همچنین از ۱۲ امشب پاکسازی سطح خیابان طالقانی انجام می شود و به مردم توصیه می کنیم از ساعت ۱۲ امشب در سطح خیابان طالقانی پارک نکنند. همچنین محدودیت های تردد در طول خیابان ایرانشهر از مقابل معاونت حمل و نقل به سمت جنوب و طول خیابان های موسوی از تقاطع سمیه به سمت شمال داریم.
رئیس پلیس راهور فاتب گفت: مرحله دوم محدودیت تردد مراسم یوم الله ۱۳ آبان از ساعت ۶ صبح دوشنبه مورخ ۱۳ آبان ماه ۹۸ در طول میابان طالقانی از تقاطع حافظ به سمت شرق و از تقاطع بهار به سمت غرب، خیابان سپهبد قرنی از میدان فردوسی به سمت شمال، خیابان نجات اللهی (ویلا) از انقلاب به سمت شمال، خیابان ایرانشهر از کریم خان به سمت جنوب داریم.
وی افزود: در صورت نیاز اگر لازم شود پلیس راهنمایی و رانندگی تهران بزرگ محدودیت تردد را در خیابان مفتح هم اعمال می کنند.
وی یادآور شد: همانطور که پیشتر هم گفتم از ۱۲ امشب محدودیت توقف در طول خیابان طالقانی حد فاصل خیابان سپهبد قرنی و خیابان مفتح اعمال می شود.
سردار مهماندار گفت: محدودیت ها و ممنوعیت های تردد از ۶ روز دوشنبه مورخ ۱۳ آبان شروع و تا خاتمه مراسم ادامه پیدا می کند. طبیعی است به علت عبور و مرور بیشتر در خیابان های یاد شده ترافیک نسبت به روزهای قبل در این محدوده بیشتر می شود.
وی در پایان گفت: با توجه به اینکه ۱۳ آبان روز کاری است و تردد در این معابر وجود دارد از افرادی که محل کارشان در خیابان های یاد شده است به نحوی برنامه ریزی کنند که تا قبل از ساعت ۶ صبح به محل کارشان برسند هم خودشان درگیر ترافیک نشوند و هم به حجم ترافیک اضافه نکنند.
