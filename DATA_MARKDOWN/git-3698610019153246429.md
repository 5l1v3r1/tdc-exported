
# Президента McDonald's відправили у відставку через службовий роман

Published at: **2019-11-04T02:37:00+00:00**

Author: ****

Original: [DT.ua](https://dt.ua/WORLD/prezidenta-mcdonald-s-vidpravili-u-vidstavku-cherez-sluzhboviy-roman-328359_.html)

Рада директорів McDonald's звільнила Стіва Істербрука з посади президента корпорації через роман із підлеглою. Його місце зайняв Кріс Кемпзінскі, повідомила прес-служба компанії в неділю, 3 листопада.
Керівництво McDonald's пояснило, що 52-річний Істербрук порушив правила компанії, вступивши за взаємною згодою в романтичні стосунки зі співробітницею.
У коментарі The Wall Street Journal Істербрук заявив, що визнає свою помилку і цілком погоджується із рішенням керівництва.
Стів Істербрук приєднався до McDonald's у 1993 році. У 2011 році він отримав посаду головного бренд-директора і віце-президента компанії. У 2015 році Істербрук змінив Дона Томпсона на посаді президента McDonald's
51-річний Кріс Кемпзински раніше очолював американський підрозділ McDonald's. У корпорації він працює з 2015 року.
Мережа ресторанів швидкого харчування McDonald's налічує понад 38 тисяч закладів у більш ніж 100 країнах світу. 14 тисяч ресторанів працюють у США.
