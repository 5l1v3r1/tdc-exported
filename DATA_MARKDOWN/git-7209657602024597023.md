
# Cataratta congenita, salvata la vista a una neonata di Riccione

Published at: **2019-11-02T17:32:02+00:00**

Author: **il Resto del Carlino**

Original: [il Resto del Carlino](https://www.ilrestodelcarlino.it/rimini/cronaca/cataratta-1.4866188)

Riccione (Rimini), 2 novembre 2019 – Aveva aperto gli occhi da appena sei settimane, rischiava di non vederci più. Colpa di una forma di cataratta congenita a un occhio. I medici dell'ospedale di Riccione sono riusciti a salvare la vista di una neonata grazie a un delicato intervento chirurgico. La bimba era affetta da una patologia che causa la perdita di trasparenza del cristallino: un fenomeno solitamente fisiologica dovuto all'invecchiamento dell'occhio.
“Raramente si riscontra in giovane età - spiega Andrea Mercanti, primario di Oculistica dell'Ambito Territoriale di Rimini - ma nei bambini può verificarsi in forma congenita, alla nascita, ostacolando gravemente lo sviluppo della funzione visiva che avviene proprio a partire dai primi mesi di vita. E' pertanto necessario intervenire chirurgicamente il prima possibile”.
La piccola è stata sottoposta a un intervento di lensectomia, una tecnica chirurgica che consiste nell'asportazione del cristallino catarattoso e della parte più anteriore del corpo vitreo. “Solitamente - precisa il dottor Mercanti - nei pazienti adulti al posto del cristallino rimosso ne viene inserito uno artificiale; in questo caso, poiché il bulbo oculare della neonata è estremamente piccolo, è stata lasciata afachica, cioè senza cristallino intraoculare artificiale”.
Pertanto, la bimba seguirà un percorso di riabilitazione visiva attraverso l'uso di lente a contatto sino a quando sarà possibile sottoporla a un impianto di cristallino artificiale secondario. “Fondamentali per il buon esito dell'intervento – conclude Mercanti - risultano essere stati una diagnosi precoce attraverso i test di screening della funzione visiva in epoca neonatale e la stretta collaborazione multiprofessionale tra neonatologi, pediatri, oculisti ed anestesisti, tra Riccione e Rimini, riscontrabile solo in strutture sanitarie di livello”.
Iscriviti alla newsletterRimani sempre aggiornato sulle notizie nazionaliAccedi per Iscriverti
