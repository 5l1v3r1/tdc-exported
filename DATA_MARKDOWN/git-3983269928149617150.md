
# Sud-àfrica aconsegueix imposar el seu joc i guanya el tercer Mundial de rugbi (12-32)

Published at: **2019-11-02T10:16:22+00:00**

Author: **Jordi Sunyer**

Original: [CCMA](https://www.ccma.cat/esport3/sud-africa-aconsegueix-imposar-el-seu-joc-i-guanya-el-tercer-mundial-de-rugbi-12-32/noticia/2960322/)

Fos qui fos l'encarregat de brandar la Copa Webb Ellis, els dos finalistes del Mundial de rugbi remetien a glòries passades, gairebé fites de la recent història oval. En el cas dels Springboks, el triomf en el cinematogràfic torneig del 1995, en els primers anys del professionalisme reconegut, i la imatge de Nelson Mandela entregant el trofeu a François Pienaar, present avui a Yokohama: Sud-àfrica va guanyar també el mundial francès del 2007, però el guió que va inspirar John Carlin era, fins avui, insuperable. Del costat anglès, l'explosiva victòria del 2003, en el temps afegit, amb un icònic drop de Jonny Wilkinson, que va abocar set-cents mil londinencs als carrers de la capital britànica. Els anglesos arribaven a la final amb una doble rèmora: el fracàs en l'anterior campionat, organitzat al seu país, i l'habitual frustració dels adeptes al Rule Britannia per no poder triomfar en un esport codificat, justament, a Rugby. Però, malgrat el favoritisme derivat de tombar Nova Zelanda a la semifinal, Anglaterra no ha pogut tornar el trofeu a l'hemisferi nord. Sud-àfrica ha guanyat el seu tercer mundial, igualant amb els All Blacks en el palmarès (12-32), completant un partit de manual, amb una exhibició defensiva que ha neutralitzat en tot moment el dinàmic joc anglès i anotant dues marques quan els genolls dels inventors d'aquest joc ja s'inclinaven sobre la gespa de l'estadi de Yokohama.
Els cromàtics i efervescents estadis nipons no són ni Twickenham, ni Ellis Park, ni Arms Park, ni l'antic Lansdowne Road, però, a més, l'inici del partit ha suposat un anticlímax, avís d'un partit que Sud-àfrica volia amb molt fang i poc xampany. Anglaterra ha concedit ben aviat un primer cop de càstig (2'), per no alliberar el jugador placat, però el normalment fi d'obertura sud-africà Handré Pollard no ha passat el xut, llunyà però centrat (2'). Un minut després, el matx s'ha hagut de parar deu minuts a causa d'una topada entre el pilar anglès Kyle Sinckler i l'ala springbok Makazole Mapimpi: Sinckler ha estat uns instants estabornit, s'ha aplicat el protocol de World Rugby per a aquestes situacions i Anglaterra ha hagut de canviar pilars i donar entrada a Dan Cole, un primer contratemps per als britànics.
No se sentia gens còmode el XV de la rosa, sotmès pel físic sud-africà, nerviós i imprecís en la mà, jugant al límit en els intents de sortida fins i tot des de la zona de marca. Pollard ha, aconseguit, finalment, passar el primer cop de càstig per una retenció anglesa (8'). L'equip d'Eddie Jones no ha trepitjat la zona de 22 rivals fins a l'equador de la primera meitat, i n'ha tret un cop aparentment balsàmic passat pel centre Owen Farrell (22'). Els anglesos maldaven per anivellar el duel en l'aspecte físic, i dos davanters sud-africans, el talonador Mbonambi i el segona línia De Jager, n'han estat víctimes, lesionats i substituïts en la mateixa jugada. Però Anglaterra ha continuat concedint moltes faltes a camp propi, mal negoci sabent que els springboks havien guanyat els seus dos anteriors mundials sense anotar cap marca en les finals. Pollard ha tornat a transformar un cop per recuperar l'avantatge per al seu equip (3-6, 25'), i els de Rassie Erasmus han sabut desplegar un recital de joc defensiu per evitar que els anglesos corressin i marquessin en les poques ocasions en què han flairat l'assaig. La concessió d'un cop de càstig passat per Farrell (6-6, 34') ha estat el mal menor a pagar per capejar els fogots anglesos, una penitència de nou barata perquè Pollard ha aconseguit transformar dues penalitats que han significat el 6-12 amb el qual s'ha arribat al descans (38' i 40'+1'). Tres dels cops concedits per Anglaterra han estat en la melé, on el XV de la rosa ha patit malgrat la superioritat de pes.
I, de fet, la primera penalitat de la represa ha estat, de nou, contra els anglesos, per wheeling the scrum. Pollard ja havia abastat la velocitat de creuer i ha donat un marge de més d'un assaig als springboks (6-15, 46'), mentre el món oval ha recordat que cap equip ha aconseguit capgirar un marcador advers al descans en una final del Mundial. Anglaterra ha sabut estar a l'aguait per aprofitar uns breus i escassos instants de flaquesa de la defensa africana: Owen Farrell ha passat un cop de càstig (9-15, 51') i, tres minuts després, una falta per retenció ha revifat l'esperança anglesa. Però el centre dels Saracens ha enviat la segona puntada consecutiva a centímetres del pal dret, avortant el momentum dels d'Eddie Jones i els seus fidels. L'intercanvi posterior de punts amb el peu (Pollard, 9-18, 57'; Farrell, 12-18, 59') ja s'ha realitzat amb el marge relativament còmode que anaven gestionant amb més o menys angoixa els de Rassie Erasmus, que fins i tot s'han pogut permetre un misto de Pollard després d'un regal en forma de càrrega il·legal de l'ala anglès Anthony Watson (63').
Anglaterra s'havia vist capaç de l'heroica però, malaguanyada l'oportunitat de creure en la remuntada, s'ha vist rematada per una Sud-àfrica més fresca en tots els aspectes. L'ala Makasole Mapimpi ha anotat la primera marca del partit (12-25, 66', amb transformació de Pollard) en una acció que ha requerit el videoarbitratge; l'àrbitre francès Jérôme Garcès, nét d'aragonesos exiliats després de la Guerra Civil Espanyola, no ha sabut determinar si la passada de Malcolm Marx a Mapimpi a l'inici de l'acció ha estat cap endavant i, davant el dubte, ha concedit l'assaig. Poc després, l'ala Cheslin Kolbe, en una acció individual de velocitat i habilitat, s'ha apuntat la segona marca (12-32, 71', també amb Pollard donant els dos punts suplementaris) i ha fet palesa la rendició anglesa. Sud-àfrica necessitava aquest Mundial per mitigar tensions sempre latents, i la imatge dels ruggers de totes les ètnies abraçant-se i petonejant-se sobre la gespa de l'estadi de Yokohama, encara que no tingués tanta força, evocava inevitablement Invictus. De Pienaar a Pollard passant per Bryan Habana, els springboks també fan llegenda.
 
