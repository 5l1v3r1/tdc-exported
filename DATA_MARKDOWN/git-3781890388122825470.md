
# ทำแผน'หนุ่มหื่น'พยามขืนใจสาว อ้างเห็นหน้าก็มีอารมณ์

Published at: **2019-11-06T07:57:00+00:00**

Author: ****

Original: [เดลินิวส์](https://www.dailynews.co.th/crime/740281)


        ชาวบ้านตะโกนสาปแช่ง อดีตนักโทษคดีข่มขืนฆ่าวัย 29 ปี ถูกคุมตัวมาทำแผนประกอบคำรับสารภาพ เผยพ้นคุกแล้วไม่สำนึก ก่อเหตุพยายามข่มขืนหญิงสาววัย 23 ปี ในพื้นที่จังหวัดกระบี่ อ้างแค่มองหน้าก็มีอารมณ์
      
จากกรณี นายนันทชัย บุญรักษ์ หรือลุ้บ อายุ 29 ปี อดีตนักโทษคดีข่มขืนฆ่าเมื่อกว่า 10 ปี ที่ผ่านมา แต่พอพ้นโทษแล้วกลับไม่สำนึกออกมาก่อเหตุอีกโดยล่าสุด พยายามจะข่มขืนหญิงสาวใน อ.อ่าวลึก จ.กระบี่ แต่เหยื่อดิ้นต่อสู้จนหนีรอดไปได้ ภายหลังตำรวจสภ.อ่าวลึก ขออนุมัติหมายจับในความผิดฐานกระทำอนาจารโดยใช้กำลังประทุษร้ายและทำร้ายร่างกาย และจับกุมได้ที่ จ.ภูเก็ต เมื่อวันที่ 5 พ.ย.ที่ผ่านมา ตามที่ได้เสนอข่าวไปแล้วนั้นเกี่ยวกับเรื่องนี้ เมื่อวันที่ 6 พ.ย. พ.ต.อ.ตานิตย์ รามดิษฐ์ รอง ผบก.ภ.จ.กระบี่ พ.ต.อ.กฤษณัฐวงษ์กล้าหาญ ผกก.สภ.อ่าวลึก และพ.ต.ท.สมศักดิ์ หนูรอด รอง ผกก.สอบสวน สภ.อ่าวลึก นำกำลังตำรวจในสังกัด เข้าคุมตัว นายนันทชัย หรือลุ้บ บุณรักษ์ มาสอบสวนเพิ่มเติม ที่สภ.อ่าวลึก พร้อมทั้งเชิญตัว น.ส.ไก่ (นามสมมุติ) อายุ 23 ปี ผู้เสียหาย ที่ถูกนายนันทชัย พยายามจะข่มขืน มาชี้ตัวยืนยัน โดยผู้เสียหายชี้ตัวยืนยันว่า เป็นบุคคลเดียวกับผู้ก่อเหตุ เมื่อวันที่ 20 ต.ค.ที่ผ่านมา เหตุเกิดในสวนปาล์ม หมู่ที่ 5 ต.เขาใหญ่ อ.อ่าวลึก
ด้าน นายลุ้บ ให้การรับสารภาพอ้างว่า ก่อเหตุจริงโดยในวันเกิดเหตุเห็นผู้เสียหายเดินอยู่เพียงลำพัง พอเห็นหน้าก็เกิดอารมณ์ทางเพศ เข้าไปปลุกปล้ำลงมือหมายข่มขืนทันที แต่เนื่องจากผู้เสียหายดิ้นต่อสู้จนหลุดรอดไปได้ หลังจากนั้นได้หนีไปกบดานที่ จ.ภูเก็ต จนกระทั่งถูกจับกุมได้ในที่สุด ต่อมาตำรวจคุมตัวไปชี้จุดเกิดเหตุ และทำแผนประกอบคำรับสารภาพท่ามกลางชาวบ้านในพื้นที่ที่ทราบข่าวเข้าไปตะโกนสาปแช่งและด่าทอ เนื่องจากรับไม่ได้กับพฤติกรรมของผู้ต้องหา โดยก่อนนี้ชาวบ้านในพื้นที่ต้องอยู่กันด้วยความหวาดผวา กลัวว่าผู้ต้องหาซึ่งยังไม่ถูกจับกุมจะก่อเหตุซ้ำอีก จนต้องนำเรื่องดังกล่าวมาโพสต์เตือนในสังคมโซเชียล กลายเป็นเรื่องที่สังคมให้ความสนใจ จากนั้นตำรวจคุมตัวผู้ต้องหา ไปส่งฝากขังที่ศาล จ.กระบี่ เตรียมรวบรวมสำนวนส่งอัยการสั่งฟ้องดำเนินคดีตามกฎหมายต่อไป.
ด้านนายปราถนา กำนันต.เขาใหญ่ พร้อมชาวบ้าน พากันนำดอกไม้มามอบให้กับตำรวจ สภ.อ่าวลึกเพื่อขอบคุณที่ตำรวจสามารถจับกุมตัวคนร้ายมาดำเนินคดีได้ ทำให้ชาวบ้านในพื้นที่รู้สึกปลอดภัยอีกครั้ง.
