
# МЗС України викликало для пояснень посла Чехії

Published at: **2019-11-01T12:32:40+00:00**

Author: ****

Original: [Слово і Діло](https://www.slovoidilo.ua/2019/11/01/novyna/polityka/mzs-ukrayiny-vyklykalo-poyasnen-posla-chexiyi)


        Посла Чеської Республіки в Україні викликали в МЗС у зв'язку з відвідуванням 30 жовтня керівником псевдокримськотатарської проросійської громадської організації «Кирим бірлігі» прийому з нагоди Національного свята Чеської Республіки.
      
Про це УНН повідомила речниця міністерства закордонних справ України Катерина Зеленко.
«31 жовтня до МЗС України було запрошено Посла Чеської Республіки в Україні пана Радека Матулу. Чеському дипломату було висловлено рішучий протест у зв’язку із відвідуванням 30 жовтня керівником псевдотатарської проросійської громадської організації «Кирим бірлігі» заходів з нагоди Національного свята Чеської Республіки та подальших публікацій цієї організації на власному сайті і мережі Facebook. Посол Чехії в Україні наголосив, що згадана інформація є фейковою та не відповідає дійсності», - повідомила речниця.
За її словами, дипломатом також було підкреслено, що представники «Кирим бірлігі» не були запрошені на офіційну частину прийому та не мали жодного контакту з президентом Чеської Республіки.
«Пан Матула запевнив українську сторону, що позиція Чеської Республіки щодо анексії Криму та тимчасово окупованих Російською Федерацією територій України залишається незмінною», - додала Зеленко.
Нагадаємо, прокуратура АР Крим доручила регіональному управлінню СБУ встановити особи представників так званої кримськотатарської організації «Кирим бірліги», які вчинили незаконний виїзд з півострова до Чехії.
Напередодні ЗМІ повідомили, що президент Чехії Мілош Земан з нагоди 101-ї річниці створення Чехословаччини запросив на урочисті заходи у Празі представників лояльної до президента РФ кримськотатарської організації «Кирим бірлігі» (Кримська єдність) і нібито визнав Крим частиною Росії. У зв'язку з цим посольство України в Чехії висловило рішучий протест.
Хочете обговорити цю новину? Долучайтеся до телеграм-чату CHORNA RADA
