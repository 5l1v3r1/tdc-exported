
# Formula 1, Gp di Austin: la Ferrari punta sul motore, ma la Red Bull chiede chiarimenti

Published at: **2019-11-01T22:00:00+00:00**

Author: **Piergiuseppe Donadoni**

Original: [Corriere della Sera](https://www.corriere.it/sport/cards/formula-1-gp-austin-ferrari-punta-motore-ma-red-bull-chiede-chiarimenti/usa-serve-potenza_principale.shtml)

Stati Uniti. Diciannove di ventuno. Austin, una delle piste più interessanti disegnate da Tilke, prende spunto da varie parti di altri circuiti celebri nel mondo. La prima curva, un tornante in salita, presenta un dislivello di ben 22 metri dove è molto difficile trovare il punto di frenata. Dopo pochi secondi si entra in un altro punto molto spettacolare della pista americana ossia la sequenza C3, C4 e C5 che ricorda molto le curve Maggots-Becketts di Silverstone. Nel terzo settore, invece, troviamo le curve 16, 17 e 18 che ricordano le famose C7, C8, C9 del tracciato di Istanbul. Un tratto di pista che si percorre parzializzando in ingresso e a centro curva, per poi uscire in pieno, avvantaggiando normalmente le vetture con un maggior carico aerodinamico. Dal punto di vista del carico aerodinamico, quello di Austin può essere considerato un tracciato da medio carico, dove è molto importante riuscire anche ad avere una vettura efficiente aerodinamicamente nel secondo settore visto il rettilineo di oltre 1 chilometro. Spostandoci lato power unit, il tracciato americano sarà piuttosto impegnativo per l’endotermico, più che per la parte ibrida. E la potenza di picco tornerà, dopo un Gp del Messico che ha livellato in modo importante i valori, ad essere molto importante.
