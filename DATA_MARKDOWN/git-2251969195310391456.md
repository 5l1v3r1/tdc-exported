
# Neurologia clinica, attivato corso di formazione

Published at: **2019-11-07T10:20:45+00:00**

Author: **Giacomo Gardini**

Original: [Cronache Maceratesi](https://www.cronachemaceratesi.it/2019/11/07/neurologia-clinica-attivato-corso-di-formazione/1322051/)

Condividi101TweetEmail101 Condivisioni
 
 
Programmato un corso di formazione in Neurologia clinica. L’incontro, dal titolo “Controversie in neurofisiologia clinica”, è organizzato dall’Unità operativa complessa di neurologia dell’Area Vasta 3 di Macerata, diretta dal dottor Francesco Logullo, e si terrà venerdì 22 novembre nell’aula convegni della Provincia, in via Velluti a Piediripa. Il corso, accreditato con 10,4 crediti Ecm per tutte le professioni sanitarie, si articolerà in una sessione mattutina, dalle 8,30 alle 13,15, e una sessione pomeridiana, dalle 14 alle 18,15. Interverranno specialisti di diverse discipline, tra cui neurologi, pneumologi, anestesisti, neuropsichiatri, neurochirurghi e tecnici di neurofisiopatologia, per confrontarsi su metodiche strumentali e percorsi diagnostico-assistenziali, consapevoli che attraverso l’interazione di diversi professionisti è possibile migliorare l’assistenza e facilitare una crescita culturale in materia. L’iniziativa è organizzata secondo una logica dibattimentale, coinvolgendo, per ciascuna tematica, esperti che argomenteranno a favore o contro in merito a singoli problemi di rilevanza clinica, con l’obiettivo di trarre conclusioni pratiche condivise. L’incontro è patrocinato dall’associazione italiana tecnici di neurofisiopatologia, dall’ordine provinciale dei medici-chirurghi e degli odontoiatri, dall’ordine tecnici sanitari di radiologia medica e professioni sanitarie tecniche, riabilitazione e prevenzione delle province di Ancona, Ascoli Piceno, Fermo e Macerata e dall’ordine delle professioni infermieristiche di Macerata. Per informazioni e per iscriversi al corso, è possibile contattare la segreteria scientifica dell’Unità operativa complessa di neurologia dell’Area Vasta 3 di Macerata, ovvero la dottoressa Cristina Petrelli, cristinapetrelli84@gmail.com o il dottor Matteo Diamanti, al numero 07332572528 o all’email matteodiamanti80@gmail.com.
